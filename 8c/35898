D>
	На прекрасните читатели, библиотекари и учители, които срещнах и ще продължавам да срещам при подготовката на поредицата
@	П. Л.
D$


>	Глава 1

	Ейми Кахил не вярваше на поличби. Но над нея се сипеше черен сняг, земята под краката й тътнеше, брат й мяукаше, а чичо й Алистър подскачаше в розова пижама по плажа.
	Момичето нямаше как да не признае, че предзнаменованията не са добри.
	— Ехо, Нели! — провикна се Алистър през морето на Ява, след като сви на фуния длани около устата си. — Ела да ни спасиш, момичето ми!
	Ейми избърса от бузата си черна снежинка. _Пепел._
	Нима беше останала от снощи?
	_Не мисли за това. Поне сега._
	В далечината откъм морето се чу боботенето на двигател, което ставаше все по-силно. Към индонезийското островче, където стояха, шеметно се носеше малък катер с Нели Гомес, гувернантката на Ейми и Дан, на борда. В странния утринен мрак небето и водата се бяха слели на сивкавосиня стена и Нели сякаш се рееше във въздуха.
	— Мъъър! — проточи Дан.
	— Това пък какво е? — попита Ейми.
	— Правя се на котка порода египетска мау. — Дан изгледа отчаяно сестра си, сякаш онова, което вършеше, беше съвсем нормално. — Саладин мрази вода. Щом чуе друга котка от неговата порода, току-виж се качи при Нели и така най-после ще го видим. Не ти ли е мъчно за него?
	Ейми въздъхна тежко.
	— Мъчно ми е. Но след снощи… Така де, и аз обичам Саладин, но наистина, Дан, сега не ми е до него.
	Тя чу в далечината тътен. Погледна към морето и очите й запариха. По бузата й се плъзна сълза и остави след себе си сива черта. Нима беше възможно още да се сипе пепел от пожара снощи? Беше изгоряла само една сграда. Където те с Дан и Алистър щяха да станат на въглен, ако…
	_Не мисли за нея. Мисли за нормални неща. За фъстъчено масло. За домашни. За телевизия. За Саладин._
	Но в съзнанието й препускаха образи от предната вечер. Пламъците, ближещи стената… Дан с лице като на уплашено малко дете… Алистър, който им крещи нещо… Викът иззад прозореца, дошъл от последния човек, когото искаха да виждат… от жената, която едва не ги уби в Русия.
	_Снощи си помисли, че тя иска да ви изгори живи. А се оказа, че не е така. Пожарът не е подпален от Ирина._
	Беше го направила Изабел Кабра. Преди години беше подпалила къщата им в Масачузетс и майката и бащата на Дан и Ейми не бяха успели да се спасят. Сега Изабел довършваше започнатото. Тя беше убийца. Машина за убийства с перли и парфюм от клана Лусиан.
	До снощи Изабел беше един от двамата души, от които Ейми се страхуваше най-много.
	Вторият беше русата жена, която ги беше повикала от корниза под прозореца.
	До вчера, ако някой беше казал на Ейми да състави списък с „Предсказанията, които е най-малко вероятно да се сбъднат и след милион години“, след „Светът ще се превърне в сирене“ и „Брат ми Дан ще каже, че ме обича“ тя щеше да посочи ето това: _„Ирина Спаска ще жертва живота си… за да ни спаси“_.
	Ирина обаче беше скочила с пръта на покрива, направо в пламъците. Беше спуснала същия прът пред прозореца, така че те да слязат по него и да се спасят. После беше изчезнала направо пред очите на Ейми в огъня. Защо?
	_Нима беше възможно човек да се промени толкова?_
	— Земята вика Ейми — обади се Дан. — Чуваш ли какво казва Нели?
	_Престани да мислиш за това._
	Мислите й се понесоха надалеч заедно с пушека из въздуха. Нели махаше трескаво от морето. Зад нея се тъмнееха зловещи ниски облаци.
	— Милото момиче! Изглежда уплашено — намеси се и Алистър.
	— Задава се буря — каза Ейми.
	— Може би е забелязала пижамата ти, чичо Алистър — предположи Дан. — Доста си е страшна.
	Алистър се погледна. След пожара от предната вечер копринената му пижама се беше превърнала в нацапани със сажди дрипи.
	— О, ужас! Нали ще ме извините за малко, ще отида да се преоблека.
	Нели сочеше нещо отзад, при острова с името Раката. Ейми се вцепени. През 1883 година там беше изригнал вулканът Кракатау — едно от най-опустошителните природни бедствия в историята на човечеството.
	Ейми си спомни думите на лодкаря, който ги беше докарал: „Днес не е добре… много активен“.
	Усети по бузите си пепелта и изведнъж проумя какво става. Пресегна се с почернели пръсти към брат си. Нели се притесняваше не само заради бурята.
	— Май… май се опитва да ни предупреди за вулкана — каза момичето.
	Очите на Дан светнаха.
	— Леле! Като в Помпей ли ще стане? Чистим си кухнята и хоп! — всичко е в лава!
	— Не е смешно — сряза го сестра му. — За твое сведение след последното изригване на вулкана навсякъде в топлите морета са се вдигнали огромни вълни. Загинали са трийсет и шест хиляди души.
	Дан си пое дълбоко въздух.
	— Хайде, Ейми, успокой се. Ей сега Нели ще бъде при нас. След малко се махаме оттук заедно със Саладин, всичко ще бъде наред.
	— Не знаем накъде да тръгнем, Дан — напомни му Ейми. — И да се измъкнем оттук, къде ще отидем… обратно в Бостън, където от Социалната служба ще ни върнат при леля Биатрис ли?
	Дан погледна накъдето беше изчезнал Алистър.
	— Обзалагам се, че той знае къде да отидем.
	— Страхотно, няма що. След като Алистър се поосвежи, ще го питаме — отвърна Ейми. — Намира ли ни се подръка детектор на лъжата? И къде всъщност отиде той?
	Поне според Ейми изобщо не можеше да се вярва на Алистър. Той ту се появяваше в живота им като пръв закрилник и приятел. Ту ги предаваше, така че на човек му идеше да го фрасне по главата. И къде беше отишъл да се преоблече? Дали нямаше някъде наоколо скривалище? Дали и този път нямаше да изчезне вдън земя както в Сеул, след срутването в пещерата?
	Кланът Екатерина издирваше от години ключовете към загадката. Същото важеше и за другите кланове в рода Кахил: Томас, Лусиан и Джанъс, все с пари и опит и без задръжки, ако трябваше да убият някого. Имаха всички шансове да победят. Със завещанието си баба им Грейс беше вдигнала залога, като беше поканила отбрани представители на рода Кахил да се включат в странната надпревара за трийсет и деветте ключа към загадката — който ги събереше, щеше да се сдобие с власт, каквато не беше притежавал никой досега. Но в завещанието си Грейс им предоставяше избор. Ейми и Дан можеха да вземат по един милион долара и да забравят за надпреварата.
	Щеше да бъде _нормално_, ако бяха предпочели това.
	Грейс обаче искаше те да намерят ключовете. А Ейми не си представяше да не изпълни волята й. Дан пък не си представяше да не се сдобие с най-голямата власт, каквато някой е притежавал. Двамата трябваше да издирят следите, оставени от техни прочути предци като Моцарт и Бенджамин Франклин. Четири континента и шест ключа към загадката по-късно — ето къде се бяха озовали четиринайсетгодишното момиче, единайсетгодишният му брат и тяхната гувернантка, чиито познания в шпионажа се свеждаха до това да свали от нета някое пънк парче и да издържи на болката, докато й правят татуировка, макар че, знае ли човек, може пък Нели наистина да беше обиграна шпионка.
	В издирването на трийсет и деветте ключа ненормалното се беше превърнало в нормално.
	Отново екна гласът на Нели. Сега вече тя беше по-наблизо и катерът не боботеше толкова силно — готвеше се да хвърли котва. Викът й беше кристално ясен.
	— _Полиция!_ — посочи тя през рамо. — _Полиция!_
	— Вулкана ли ще арестуват? — попита Дан.
	— Я стига — сграбчи го Ейми за ръката и се запъти към Алистър. — Изгоря цяла къща, Дан, има загинал! Полицията разследва такива неща. _Чичо Алистър! Ченгетата са проследили Нели!_
	Той изникна от близката гора в изгладен костюм от сива коприна, в чиста яркожълта риза и с леко килнато бомбе. Но помръкна, щом чу вика на Нели.
	— Изабел… — прошепна Алистър. — Явно ни е натопила в полицията. Такъв е нейният модус операнди.
	Дан въздъхна.
	— Знаеш ли, идеално ти разбирам всичко и изведнъж — хоп! Изтърсваш някоя завъртяна дума и край.
	Алистър опря леко върха на бастуна си върху ходилото на племенника си — да не мърда. Надвеси се над него.
	— Знам какво правиш. Смяташ, че с шеги ще облекчиш бремето ни. Но някои неща нямат по-лека страна — например да те хвърлят в затвора в Джакарта. Защото, младежо, всички сме се запътили натам.


>	Глава 2

	— Рок звезда не скача — извика мъжът на катера на език, който нямаше нищо общо с английския, както го знаеше Ейми, и зави рязко.
	— Рок звезда бърза! — отвърна Нели, вече стъпила с единия крак на перилата.
	След като мъжът спря до една прогнила рибарска лодка, Нели забърза по подгизналите дъски. Беше облечена в черно дънково елече, къси панталони, три четвърти раирани чорапи, червени маратонки „Конвърс“ без връзки и фланелка с Мистър Бил. Направената й на кичури двуцветна коса беше зализана и отдалеч главата й приличаше на мокър скункс. Нели се затича към Дан и Ейми, а Саладин се промъкна зад нея.
	— Боже, ето ви и вас, хора! — изкрещя тя. — Добре сте! _Радвам_ се да ви видя.
	— Саладин! — възкликна Дан и се втурна към котарака порода египетска мау.
	— _Саладин ли?_ А аз какво съм, кълцан дроб ли? — Както вървеше, Нели грабна в обятията си момчето и котарака. — Слушайте сега. Трябва да се изнасяме. Вчера, след като видях, че сте изчезнали, си глътнах езика. Разкрещях се на всички: къде са, защо сте ги пуснали сами, а ония в хотела — квоооо? Събрах набързо багажа, защото реших, че едва ли ще се върна там, и долу във фоайето намерих Ариф. Викам му, така и така, помогни ми, Ариф отнесе на катера всичкия багаж, после, тъкмо бяхме стигнали по средата на морето, когато по радиостанцията се получи съобщение… Ариф страшно се притесни, а аз си нямах и идея какво става, докато не ми каза на английски „Полиция!“. Видяхме колите на ченгетата, някой се метна на една голяма стара лодка, затова им казахме — чао, на индонезийски де, и да ни няма: запромушвахме се между другите лодки — а те, няма откъде да минеш, ужасно задръстване — надявахме се да се изплъзнем на ченгетата, после обаче чух радиосъобщенията на някакъв полуанглийски — бил избухнал пожар, имало загинал и така нататък, направо си умрях от страх… Защо ги вършите такива, а? Със сестра ти да ме зарежете в хотела и дори да не ми оставите бележка?
	— Извинявай — започна Дан. — Но ти спеше…
	Той стрелна с очи сестра си. Откакто се помнеха, двамата можеха да общуват само с поглед и Ейми му предаде мълком всичко, което се въртеше в главата й:
	_… Освен това, Нели, видяхме, че получаваш от някого зашифровани съобщения…_
	_… а в Русия някой беше записал на гласовата ти поща: „Свържете се, за да докладвате“._
	_… и изведнъж се оказа, че умееш да управляваш самолет…_
	_… и не че страдаме от мания за преследване, но в надпреварата за ключовете научихме едно — „Не се доверявай на никого“._
	— Пфу! И пред теб ли, Ал, ги правят тези фокуси?
	Алистър я погледна озадачен.
	— Извинявай, но какво правят?
	Нели подаде на Ариф клетката на Саладин. После хвана двамата мъже за ръцете и ги поведе към гората.
	— Не ни обръщайте внимание, мъници. Ще се скрием за малко между дърветата. А вие ни пращайте мисловни сигнали от затвора. И не пропускайте да обясните защо сте предали вярната си бавачка.
	— Чакай, идваме и ние! — каза Дан и след като хвърли на гръб раницата, се завтече след нея. — Така де, ти наша гувернантка ли си или какво?
	Щом наближиха гората, Ейми зърна тлеещите останки от къщата. Обърна се — не искаше да гледа. Не искаше да мисли за Ирина.
	_Ирина_ не беше дошла на острова само да поразгледа.
	При тази мисъл Ейми спря като закована.
	— Защо не се качим на лодката на Ирина? — провикна се тя. — Полицаите няма да я познаят.
	— Много е малка — отвърна Алистър. — И всъщност не Ирина, а аз дойдох с нея.
	— В такъв случай… — намеси се и Дан. — Има ли и друго пристанище на острова, чичо Алистър?
	— Сега, след като го спомена… — Алистър спря, за да си поеме дъх. — Преди много години в едно заливче на север открих останките от малък плавателен съд. Защо питаш?
	— Там сигурно ще намерим лодка, с която да избягаме — побърза да вметне Ейми. — Щом Ирина не е дошла с тази лодка тук, сигурно е хвърлила котва в онзи залив.
	— Браво на теб, момичето ми — похвали я Алистър.
	— Аз се сетих пръв — започна да недоволства Дан.
	Алистър се отскубна от ръката на Нели и посочи уверено с бастуна едно дърво в далечината.
	— Виждате ли жълтата черта на върха? Това е ориентир. Ако вървим по дърветата, отбелязани с жълто, ще излезем при залива. Но чертите са избелели, трябва да внимаваме. Аз ще вървя отпред и ще проправям път. — Алистър си свали сакото, преметна го върху лявата си ръка, сетне попита Нели: — Ще ме придържаш ли, момичето ми?
	Нели го стисна здраво за ръката със сакото отгоре. Алистър закрачи бързо, като отместваше с бастуна лианите и клоните. Ариф вървеше след него — не спираше да мърмори. Не след дълго от джобовете на Алистър се посипаха вещи.
	— Падат ти разни неща — каза Дан и се наведе да вдигне едно гребенче, ментови бонбони, носна кърпа и торбичка от син велур. Върху торбичката пишеше нещо на руски. — Виж ти… това на Ирина ли е?
	Дан бръкна вътре и извади малка стъкленица със синкава течност.
	Алистър се обърна, като бършеше с ръкав челото си.
	— Хм, ами снощи видях нещо на земята. Пред къщата. Не знаех какво е, затова…
	_Отровите на Ирина_, помисли си Ейми.
	Алистър взе торбичката и след като я пъхна в джоба си, продължи нататък. Беше толкова спокоен. И овладян.
	_Но… Ирина загина. Това са нейни неща. Той ги краде._
	Ейми погледна към брат си, но той вече беше изтичал напред по знаците върху дърветата.
	— Дан! — кресна Нели. — Ей, ти, Индиана Джоунс, издай някакъв звук, за да разберем, че си жив!
	Спряха. След няколко секунди напрегнато мълчание екна писък.
	— _Олелееееее! Змии! Махайте се!_
	Ейми се втурна напред. Препъна се в хлъзгава от дъжда лиана и се свлече върху един храст, а оттам и по стръмен пясъчен склон.
	Приземи се в калта долу, спряна от мръсните маратонки „Конвърс“ на Дан. Той се надвеси ухилен над нея — беше се облегнал на носа на голяма двуетажна моторница.
	— Аз я намерих пръв.
	Ейми се изправи с усилие.
	— Помислих си, че са те нападнали!
	— Правех се на Индиана Джоунс. Сполучливо, нали?
	Ейми се усмихна, после бутна Дан с гръб към водата.
	— Аз пък се правя на Дарт Вейдър — каза му тя.


>	Глава 3

	Застанал при перилата, Дан Кахил погледна бурното море и си помисли: _Който се е нагърбил с отговорността за съдбата на света, не повръща._
	Беше се вкопчил в перилата — чувстваше се точно както оня път, когато след три порции пържени картофи леля Биатрис му беше разрешила да се повози на въртележката. Резултатът не беше от най-красивите.
	Моторницата се клатушкаше по огромните вълни. Дъждът беше поспрял, затова пък вулканската пепел се сипеше още по-силно. От нея и от мъглата Дан не виждаше острова, където снощи двамата с Ейми щяха да се опекат като пилета на грил. Ариф се беше изплъзнал на полицаите — беше намерил зад острова канал. Беше завил на юг и сега вече се беше насочил обратно към Джакарта. По-точно, беше заподскачал. Щяха да пътуват три часа. А това означаваше гробно мълчание между Дан и сестра му. Ейми му беше сърдита.
	_Който се е нагърбил с отговорността за съдбините на света, не мисли за сестра си, докато се сдържа да не повърне._
	Обикновено той броеше до десет и после Ейми започваше да дърдори на някаква невероятна тема, например за ръста в добива на лен в Уругвай. Но този път гневът й беше различен. Лепкав. Ейми беше сърдита на всички: на Алистър, на Нели, на брат си.
	Не че Дан я винеше. Всичко беше объркващо, а Ейми се вбесяваше, ако се чувстваше объркана. Не можеха да се доверят дори на девиза й: „Не се доверявай на никого“. Ирина беше от лошите, после от добрите. Нели беше от добрите, а после (може би) от лошите. Алистър пък не се поддаваше на класификация. Освен това не знаеха накъде да поемат от тук нататък. И в тая моторница на човек непрекъснато му се повръщаше.
	_Дишай дълбоко. Мисли си за нещо весело. За нещо смешно._
	Не че тази стратегия му беше помогнала особено. Никой не се смееше на шегите му. Но Дан не знаеше друг начин да се отърси от мислите за предния ден. От спомена за Ирина.
	Постоянно чуваше последните й думи: „Сега всичко е във ваши ръце. Вървете!“, и виждаше лицето й. Тя се пресягаше от дъното на морето, гледаше го от буреносните облаци, викаше заедно с вятъра.
	Гъделичкаше го по глезена.
	— Ау — ахна Дан и отскочи встрани.
	— Мъъър? — отвърна Саладин — изглеждаше точно толкова объркан, колкото се чувстваше и Дан.
	— Не исках да те стряскам, приятелче — рече му момчето и го гушна. Усети как сърцето на Саладин бие до гърдите му. — Как го правиш? Как го постигаш да ми олеква с теб? И аз се опитвам да направя така, че на всички да им олекне, а те само ми се сърдят. С теб всичко изглежда под контрол.
	Дан се усмихна. Така казваше баща му — „всичко е под контрол“, това бе едно от малкото неща, които момчето помнеше за него.
	— Искам да те запозная с един човек, приятелче.
	Дан бръкна в джоба си и извади стария австралийски паспорт на баща си. От него се носеше едва доловимата миризма на нещо сладко, на мускус. Според момчето това беше одеколонът на баща им, но Ейми твърдеше, че просто така миришела хартията за паспорти. Дан отвори паспорта със синя корица и погледна снимката и фалшивото име отдолу: _Роджър Нудълман_. Баща му беше крил кой всъщност е, вероятно за да заблуди съперниците си в надпреварата. Но името беше толкова нелепо, че Дан се усмихваше всеки път, щом се сетеше за него.
	— Запознай се, Родж! — промълви тихо. — И той е бил шегаджия, Саладин… знам си аз. Като мен. Семейна традиция.
	Моторницата се вдигна неочаквано на една вълна, после плесна долу. Пак заваля и Дан побърза да пъхне паспорта обратно в джоба си.
	Прогърмя мълния и небето сякаш се разтвори. Дан трепна. Саладин скочи от ръцете му и се втурна към стъклената кабинка. Дан тръгна след него — дъждът беше толкова проливен, че момчето едва си поемаше дъх.
	— Ya, saya mendengar mereka — изкрещя вътре по мобилния си телефон Ариф, както държеше руля. Той се обърна рязко. — Тук не влиза!
	— Хм, дъжд? — показа с ръка Дан. — Мокър? — Той тръсна глава и по пода закапа вода. — Кърпи?
	Ариф промърмори по телефона нещо на индонезийски, след това посочи дървения шкаф на панти върху цялата задна стена на кабината.
	Саладин вече се опитваше да извади с нокти нещо от пролуката между шкафа и стената. Успя да измъкне кутийка с овална форма. Дан усети, че му се повдига от миризмата на гранясало и на риба, която го лъхна отдолу. Котаракът се хвърли да ближе лакомо слузестото черно съдържание на кутийката, а Дан забеляза, че върху нея пише: „Истински руски черен хайвер от пъструга“.
	Закуската на Ирина.
	Защо ли руснаците си падаха по такива отвратителни храни?
	_Вдишай. Издишай. Няма да повърнеш._
	Дан отвори шкафа и намери наредени бели хавлиени кърпи, а също въжета, одеяла и тетрадки. Посегна да вземе една от кърпите и застина.
	До кърпите имаше дамска кожена чанта с инициалите ИНС отгоре.
	_Ирина Н. Спаска._
	Момчето извади чантата и затвори тихо шкафа.
	Вратата на кабината се отвори рязко и стресна Ариф. Вътре нахълта Ейми — беше вир-вода и изглеждаше много ядосана.
	— Ето къде си бил! Тъкмо си помислих, че от повръщане си паднал зад борда.
	Дан стрелна с очи Ариф и пъхна чантата под мишница. После издърпа сестра си навън под козирката.
	— Преди да си казала още нещо, с което да се почувствам съвсем неотразим, виж това тук — каза брат й.
	Ейми ахна при вида на чантата.
	— На Ирина е!
	Дан я отвори и прегледа съдържанието: гримове, телескоп във формата на червило, шишенца със съмнителен вид, бележник с кожена подвързия…
	— Какво е това тук? — попита Ейми и извади тънко кожено портмоне.
	Вътре бяха пъхнати купчинка прихванати с ластик карти. Ейми махна бързо ластика и започна да прехвърля картите. Трепна от най-горната — копие на нейната социалноосигурителна карта.
	Под нея бяха училищните пропуски на Иън и Натали, по една карта за всеки от семейство Холт, служебна карта на „Бурит-Ох“ със снимка на много по-младия Алистър…
	— Ужас! Запасила се е с карти на всички от надпреварата!
	Момичето извади от дъното на портмонето три херметично затварящи се найлонови пликчета. Във всяко имаше пластмасови квадратчета като пластини за микроскоп.
	— Какво ли…
	Но Дан се беше вторачил в бележника с кожената подвързия.
	— Виж, виж! — подкани той, докато разглеждаше една страница с драснати на нея телефонни номера, сметки и бележки на руски.
	Ейми прибра картите в портмонето и го пъхна в раницата си.
	— Не разбирам и дума…
	Тя разлисти бележника чак до последната страница и спря.
C>
	Следующее место, 39 ключей. Из тетради RCH.
	Аз съм с вас, вие сте с мен и всички сме заедно.
C$
	— Ясно е какво е „трийсет и девет“ — каза Дан. — Ирина е събирала сведения за ключовете към загадката. Може би са свързани със следващото място, където трябва да отидем. И тя е смятала да ни ги даде… да ни помогне!
	Ейми се просълзи.
	— Дан, тя е била на наша страна. Не е честно. Защо не ни е казала? Дали само се е преструвала, че е от лошите, или просто е размислила?
	Дан се опита да се усмихне.
	— Съвсем в стила на клана Лусиан, нали? Всички в него са подли и непредсказуеми.
	— Не мога да повярвам, че говориш такива работи! — сопна се сестра му. — Ирина ни спаси живота!
	— Стига де — отвърна момчето. — Само се шегувах…
	— Всички от клана Лусиан са лъжци — продължи напевно и присмехулно Ейми. — Томас закусват натрошено стъкло, Екатерина пък са толкова умни, че могат да направят компютри от кирта между пръстите, Джанъс пишат романи насън, дрън-дрън-дрън. Наистина ли смяташ, Дан, че всичко това е истина? Ами ние с теб? Не сме като тях. Но все пак сме от _някой_ клан.
	Ейми се беше разстроила. Имаше нужда от ободряване. Дан вдигна Саладин, обърна го с муцунката към сестра си и каза, все едно говори котаракът:
	— Ами аз, храбрият Саладин, от кой клан съм? — измърка момчето. — От Е-КОТК-арина? Или от То-МИШ-лина?
	Ейми се обърна и започна да снове напред-назад, сякаш изобщо не го е чула.
	Моторницата отново подскочи върху една огромна вълна и Дан усети как всичко вътре в него играе. Задави се.
	— „Оооооо… ааааааххх… пъхни два пръста в устата ми и извади сърцето ми… за да ми докажеш колко ме обичаш.“
	Стиснала айпода, Нели се показа от долния етаж и тръгна, олюлявайки се, към тях като същество, сглобено от резервни части — движение, в което Дан и Ейми разпознаха танц. След като махна слушалките, Нели извърна лице към небето и го подложи няколко секунди под дъжда.
	— О, по-приятно е и от масаж на лицето! — извика тя, после притича да се скрие при Дан и Ейми под козирката.
	— Постой тук още малко — рече Дан, — следва масаж с лава.
	Нели тръсна косата си, за да я поизсуши, и се облегна на стената.
	— Добре ли сте, хора? Поговорих си долу с чичо ви. Той ми разказа най-подробно всичко. Какво се е случило снощи… какво сте видели… Тежки преживелици за деца.
	— Тежки за всеки — кимна Дан.
	Ейми мина покрай тях, сякаш не забелязваше Нели.
	— „Аз съм с вас, вие сте с мен и всички сме заедно“ — повтори тя едва чуто.
	Нели прихна.
	— Какво, какво?
	— Една странна бележка — подхвана Дан. — Беше в…
	— Нищо! — прекъсна го сестра му, след като се обърна рязко кръгом.
	Изгледа брат си така, че беше пределно ясно какво иска да го предупреди: _Не бива да й казваме. Вече не можем да й вярваме._
	Дан отвърна, гледайки безпомощно. _Щом не можем да се доверим на Нели_, рече с поглед, _как ще се оправяме от тук нататък? Кой ще ни вози с кола… кой ще ни плаща храната и самолетните билети, кой ще ни прикрива… все пак сме малолетни, а обикаляме сами света. Налага се да й кажем!_
	Дан си пое дълбоко въздух и се извърна, за да не е под пронизващия поглед на сестра си.
	— Добре де. Видяхме, че си получила по електронната поща няколко кодирани съобщения.
	— Дан! — сопна се Ейми.
	— Бяха от някой си clashgrrl — продължи брат й. — След „относно“ пишеше „Обади се…“ или нещо от тоя род. Видяхме и един есемес. „Не ги изпускай от очи.“ Освен това ни се струва странно, че човек, който може да управлява самолет, работи като бавачка.
	— А, такава ли била работата. Шпионирате ме, значи? — възкликна Нели.
	— Няма такова нещо — заоправдава се Ейми.
	Пак прокънтя гръмотевица. Моторницата се наклони. Дан, Ейми и Нели се хванаха за металните подпори на навеса.
	— Ах, вие, малки подлеци — изкрещя Нели, за да надвика дъжда. Тя поклати глава и сви рамене. — Е, поне сте искрени. Добре де, наистина ли искате да знаете? За clashgrrl? Това е най-добрата ми приятелка от гимназията. Говорим си за всичко. Например за неща, които не са предназначени за малки любопитковци. Освен това тя е ай ти мениджър — заклет компютърджия. Знае да кодира съобщения и го прави с всички. И за ваше сведение мисли, че съм в Щатите, а „Не ги изпускай от очи“ се отнася за два компактдиска с нейни снимки — дала ми ги е и не иска да попадат в ръцете на гаджето й по причини, които не желая да ви разкривам. И още не съм истински пилот само защото на татко му е влязла мухата, че първо трябва да навърша двайсет и пет години и чак тогава да мисля да работя като летец. Затова извадихте късмета да съм с вас. Други въпроси?
	Дан се почувства кръгъл глупак. Забила поглед в палубата, Ейми местеше засрамена крака.
	— Извинявай — изписка брат й.
	— Мнителни сме — допълни Ейми.
	— Извинени сте — заяви Нели и загледа с очакване Дан. — Вие сте на ред.
	— Добре — подхвана момчето, — онова, което Ейми каза — „Аз съм с вас, вие сте с мен…“, е съобщение, което ни е оставила Ирина. Според мен може да е и код.
	Нели се засмя.
	— Я стига! Ирина ли ви е казала това?
	Тя започна да преглежда списъка с парчетата в айпода.
	— Знаеш ли го? — не повярва Ейми.
	— Ето — оповести Нели, като й показа екрана на айпода.
	Дан присви очи, докато четеше заглавието на албума.
	— „Кадифена клоака“ ли?…
	— Най-добрата банда, която е съществувала някога.
	Нели сбърчи лице, все едно от болка, и запя:
C>
	Аз съм с вас, вие сте с мен!
	Всички сме заедно!
	Всички сме заедно! Всички сме заедно!
	Тръгнали сме на поход към Пиория! Към Пиория! Към Пиория!
	На поход към Пиория!
	Пиория, ехааааааааааааа!
C$
	— А? — почеса Дан се по главата. — Пък аз си мислех, че Ирина си пада повече по мрачна руска църковна музика.
	Нели доближи айпода към Ейми.
	— От албума „Ампутация за начинаещи“ е — обясни тя. — Третото парче, „Следите от слюнката ми“. Ето, чуй го.
	Ейми си сложи слушалките. За миг се смръщи така, сякаш е глътнала лимон, и на Дан му беше забавно да я наблюдава. След малко обаче сестра му грейна в усмивка и възкликна:
	— Не се ли досети, Дан? В текста е посочено къде трябва да отидем. Ето какво се е опитвала да ни съобщи Ирина, но не успя докрай. Ето, съвсем l края на песента — града, където отиват на поход.
	Дан размаха юмрук.
	— У-рааа! Чао, Джакарта, здравей… — Но млъкна насред изречението и изведнъж помръкна. — Пиория ли? Онази в _Илинойс_?
	— Е, никой не е казвал, че всички предци от рода Кахил задължително живеят по екзотични места — отвърна сестра му. — Сигурна съм, че в Пиория е хубаво.
	Капакът за долния етаж на моторницата отзад се отвори и на дъжда с олюляване излезе чичо Алистър. Беше се сгърбил и беше сънен, заедно с бастуна носеше и чадър.
	— Боже, каква буря — каза той и се втурна към навеса. — Признавам, проспах я почти цялата, но се събудих от ужасни писъци.
	— Не писъци, а песни, Ал — поправи го Нели.
	— Е, не съм голям поклонник на новите стилове — продължи Алистър. — Но… хм, текстът… Помня една песен още от времето на хора в Харвард. Интересното е, че ни я донесе един весел колежанин от…
	Поредната светкавица обагри зловещо притъмнялото небе в синкавобяло. Сякаш по знак морето отдясно на моторницата започна да се издига. Вътре в кабината Ариф крещеше нещо, но гласът му беше заглушен от плющящия дъжд.
	— Какво каза? — извика Дан.
	Алистър се взираше в мъглата.
	— На индонезийски това сигурно означава „имаме си компания“.
	Към тях се приближаваше мигаща червена светлина.
	— Полицията… — рече Дан.
	— Защо пък ще подозират точно тази моторница? — учуди се Ейми. — Нали уж издирват катера, с който дойде Нели!
	Двигателят на моторницата, който допреди малко бучеше по-силно и от бурята, започна да заглъхва. Ариф излезе с вдигнати ръце от кабината.
	— Предава ни! — кресна Дан.
	— Защо изобщо се учудваш! — отвърна Алистър. — Ако ни заловят, той става съучастник в опит за бягство. Но ако ни предаде, вече е герой.
	Нели нахълта в кабината.
	— Бързо на долния етаж! — изкрещя тя през рамо. — Хайде, слизайте!
	Още преди те да са реагирали, Нели вече стоеше зад руля. Двигателят забоботи отново. Носът на моторницата се вдигна и тя зави надясно. Алистър грабна купчина спасителни жилетки.
	— Слагайте ги — извика той и ги подхвърли към Дан, Ейми и Нели.
	Дан си надяна жилетката и грабна Саладин. Опита се да стигне входа за долния етаж, но Нели зави прекалено рязко. Тримата с Ейми и Алистър залитнаха към кърмата.
	Нели беше успяла да затръшне вратата на кабината. Ариф заблъска с крясъци по нея.
	— Наляво, Нели… недей да завиваш натам! — извика Алистър през стъклото на кабината. — Там вече е много плитко.
	Моторницата клюмна надясно и краката на Дан се подкосиха. Той се плъзна по палубата, като стискаше здраво Саладин. Алистър се опита да се закрепи, но изгуби равновесие. Размаха ръце и залитна към перилата отстрани на моторницата. Ейми го сграбчи за ръката, ала от тежестта й Алистър набра още по-голяма скорост.
	Палубата се наклони още повече. Дан се пресегна да се хване за перилата, но се доближи и до водата.
	Алистър и Ейми се свлякоха върху него. Той изпусна Саладин.
	Писъкът на котарака беше последното, което Дан чу, преди и двамата да се озоват в Яванско море.


>	Глава 4

	— Саладин! — ревна момчето, докато се опитваше да се закрепи на повърхността.
	Котаракът заплува с мокра козина, залепнала за муцунката му. Върху нея сякаш бяха останали само очите, два пъти по-големи от обикновено. Уплашен до смърт, Саладин се разпищя.
	— Дан… плувай към брега — извика Ейми. Беше отдясно и също се мъчеше да се задържи над водата. — Виждам го. Не сме чак толкова далеч!
	— Саладин! — повтори брат й.
	— За бога, не се занимавай с този котарак! — ревна Алистър. — Някакво си животно!
	Наблизо блесна светкавица, Дан чу и пукота на клон.
	Видя два силуета, които се носеха от различни посоки към него, голям и малък. Единият беше на моторницата, която криволичеше ту наляво, ту надясно, докато Нели се опитваше да види над руля момчето. Другият беше на Алистър, който плуваше бавно и равномерно, като успяваше някак да задържи и бастуна.
	Дан заплува по-бързо. Нямаше желание някой да го докопа във водата. Не и преди първо да стигне до Саладин.
	— Готово! — сграбчи котарака, който започна да се дави и да дращи. — Стой мирен де.
	В лицето го плисна вълна. Дан се остави тя да го вдигне, като внимаваше да не нагълта вода. И да не изпуска Саладин.
	Къде ли беше брегът?
	След като вълната отмина, Дан се огледа отчаяно — дано се ориентира. Видя през дъжда трепкаща светлинка. Заплува, като държеше здраво котарака. След малко го настигна и Алистър.
	— Браво на теб, Даниъл! — извика той.
	— Мяяяууу! — започна да недоволства Саладин.
	Ейми беше точно отпред. Моторницата беше спряла. Нели и Ариф стояха на перилата и се караха на два различни езика. Нели завързваше спасителната жилетка и се готвеше да скочи.
	Една от вълните заля Дан и той се нагълта с морска вода. Усети как белите му дробове се пълнят. Момчето плуваше само с едната ръка и дори със спасителната жилетка беше останало без сили. Пръските на вълните го заслепяваха.
	Точно тогава Дан си блъсна главата в коляното на Ейми.
	— Мяуууу — вресна Саладин.
	Дан пусна крака и усети отдолу пясък.
	Саладин трепереше, сърчицето му биеше като обезумяло. Дан стъпи на дъното, като носеше внимателно на ръце котарака. Обърна се да провери къде е полицейският катер, но от мъглата и дъжда не видя нищо. Както плуваше срещу огромните вълни, Нели изкрещя:
	— Отзад съм!
	— Добре ли си? — попита Ейми брат си.
	Той кимна.
	— Добре съм. Благодаря. Саладин също е добре.
	Точно когато Дан видя, че Нели е застанала на плиткото, в миг го заслепи бяла светлина откъм брега. Той закри очите на Саладин, а светлината се премести към Ейми, после към Нели. Накрая спря върху Алистър.
	От мъглата изникна ръка, която сграбчи Дан и го издърпа на пясъка. Други две ръце изтеглиха Нели и Ейми.
	— Itu dia! — провикна се някой.
	През трополящия дъжд се чу гласът на Алистър, приглушен, но развълнуван.
	— Много ви моля, господа полицаи, пуснете ме. Станала е грешка!
	— Ikuti kami! — сопна се другият мъж.
	Дан се обърна и видя как едно от ченгетата слага на Алистър белезници и го тегли към камионетка. Момчето се отскубна и се втурна към тях.
	— Не се забърквай, Дан — извика през рамо Алистър. — Изабел явно е насочила огъня към мен. Може би ще успея да извъртя нещата така, че да спечелим ние… но само ако не се пречкаш. Ще се справя сам.
	— Но… но как така ще те арестуват! — изкрещя в отговор Дан.
	Едно от ченгетата се извърна към него.
	Дан понечи да възрази, но си наложи да мълчи. Притисна до себе си Саладин и се отдръпна.
	— Стой мирен, Дан — нареди Нели. — Пазете се и двамата.
	Дан видя с крайчеца на окото, че моторницата се поклаща точно до брега. Ариф още беше на нея и говореше тихо по мобилния си телефон.
	Ченгето ги изгледа лошо един по един и посочи:
	— Tetap di situ! Ти, ти, ти и ти… не мърда!
	После кресна някаква заповед и след като натика Алистър в камионетката, затвори вратата. Седна зад волана и камионетката се скри в мъглата.

	* * *

	— Обвинението е скалъпено — заяви Нели. — Няма да издържи. За нула време ще го освободят.
	— Защо Изабел е натопила него? — не проумяваше Ейми.
	Дан кимна и премести клетката за домашни любимци от дясната в лявата си ръка.
	— Тя искаше да убие нас, а не него. Нещо не се връзва.
	— Явно е поел върху себе си удара — предположи Нели. — Задължени сте му много.
	Обувките на Ейми жвакаха силно, след като те тръгнаха от пристанището из града. Дъждът беше спрял точно толкова внезапно, както и беше плиснал, вече наближаваше обед, беше свежо. След като полицаите бяха отвели Алистър, Ейми, Дан и Нели бяха свалили багажа си от моторницата, но всичко беше подгизнало — всичко без лаптопа на Дан, който той съвсем в свой стил беше увил в найлон. Ейми често се сещаше за Алистър, но не искаше да си признае какво й минава през ума: че изобщо няма да се притесни, ако го държат дълго, много дълго зад решетките в Индонезия.
	_Били сме му задължени ли?_ Поне тя смяташе, че не е изключено Алистър да е инсценирал всичко. За да се измъкне отново.
	_Казахме му за ключа. Доверихме му се._
	Как ли той беше успял да извърти нещата така? И защо накрая те се бяха доверили на човек, който…
	_На човек, който е бил у нас в нощта на пожара и не е направил нищо, за да го предотврати._
	— Изобщо не сме му задължени — изръмжа Ейми.
	Дан я погледна стреснат.
	— Ей, снощи Алистър беше готов да умре за нас.
	— Според мен е намислил нещо — възрази сестра му — и нищо чудно Изабел още да е по петите ни.
	В очите й блесна слънце. То вече надзърташе през дърветата и хвърляше по тъмните от водата тротоари шарена сянка, сякаш тримата бяха преживели една нощ и навлизаха шеметно в следващия ден. Ейми видя точно отпред оживена улица, по която се стрелкаха таксита.
	— Хайде да си купим билети за някой полет и да се махаме оттук.
	Нели въздъхна.
	— Разбира се, няма проблем. Във визата ми вече не е останало нищо, но ще използвам мастър картата. Щом пристигнем в Пиория, ми напомнете да си купя лотариен билет.
	— Пиория… — прошепна Дан. — Не че имам нещо против града, но някой запитвал ли се е дали не грешим?
	— Стига де, нали разчетохме съобщението — напомни Нели. — Освен това двама от рода Кахил, които издирват ключовете към загадката, знаят песента. Ирина е преписала текста, а Алистър я е пял в хора на Харвардския университет. Изобщо не се съмнявай.
	— Пял е в хора… — повтори Дан. — Защо се казва така, защото в него има много хора ли?
	— Не, това е гръцка дума — усмихна се Ейми. — Татко и мама също са пели в хора на колежите. Когато бяхме малки, приятелите им идваха у нас и пееха акапелно. Това означава да пееш без съпровода на музикални инструменти. Един мъж носеше нотни листове. И Грейс идваше понякога да ги послуша. Аз също ги обичах много. Особено някои от изумителните песни на немски и френски.
	— Както винаги, падаш си по скучни неща — подхвърли Дан.
	Ейми си спомни как мъжете и жените са стояли в старата всекидневна с очила, закрепени по средата на носа. Представи си сложния шрифт, с който върху нотните листове са написани заглавията на песните…
	И в този миг схвана какво трябва да направи.
	Малко по-нататък на улицата имаше масивна сграда от светлокафяви тухли със знамена, веещи се от двете страни на входа. Върху мрамора отгоре бяха издълбани думите „Perpustakaan Umum“ и макар Ейми да не знаеше какво означават, тя се досети веднага какво има вътре.
	— Може ли да поспрем за малко тук?
	Дан започна да пребледнява.
	— Уф. Библиотека, нали? Само за да ме влудиш отново. Не виждам причина да се мъкнем по библиотеки. Нали? Не ни се налага да проучваме Пиория.
	Ейми се насочи към сградата.
	— Друго ще проучвам. Не Пиория.
	— Изобщо не е смешно, Ейми! — провикна се брат й, докато тя влизаше през тежката месингова врата. — Ейми… Ейми!


>	Глава 5

	Алистър Ох нямаше нищо против металните гривни и каишки за часовници, но виж, белезниците оставяха върху кожата грозни отпечатъци.
	Докато полицейската камионетка подскачаше по изровения път западно от Джакарта, той намести внимателно желязната халка така, че тя да е върху маншета на ризата му от египетски памук. Поне успя да се отклони за известно време от хаоса в главата си. Вече не разбираше нищо — как изобщо беше възможно Ирина Спаска да е мъртва? Защо беше спасила него и децата?
	По време на пожара той намери сили само да наблюдава невярващо. Беше се държал като страхливец, точно както преди седем години…
	_Не мисли сега за това._
	Трябваше да разсъждава трезво. Имаше да решава по-неотложни задачи.
	Автомобилът пропадна в една дупка и Алистър чу как някой мърмори недоволно от предната седалка. Човекът, който го беше натопил в полицията. А той, глупакът, беше решил, че го е направила Изабел Кабра.
	От предната седалка сковано се обърна познат изпит старец.
	— Неудобно ли ти е, Алистър? Със сигурност изглеждаш добре за човек, който е загинал в парка „Пухансан“.
	Думите на Бае Ох прорязаха Алистър като ръждиво острие. Той погледна чичо си в опит да открие в стоманеносивите очи някаква следа от чувства.
	Като малък се беше страхувал от стареца още от деня, когато той му стана настойник. Тоест веднага след тайнственото убийство на бащата на Алистър — Гордън.
	По онова време Бае беше втори в йерархията на ръководителите в клана Екатерина. Единственият, който стоеше на пътя му, беше Гордън. На погребението му Бае като че ли се разрида. Тогава Алистър беше само на пет години, но и досега помнеше как се е взрял в бузите на чичо си и е видял, че те са съвсем сухи.
	Невинните ридаеха. Виновните само се преструваха.
	— Моите поздравления, чичо, за актьорските ти способности — рече Алистър. — С времето стават все по-добри. Успя ли да убедиш полицаите, че именно аз съм подпалил пожара?
	— Така и не проумявам защо се държиш с мен толкова враждебно, Алистър — отвърна Бае. — И аз имам сърце, така да знаеш. Некролозите ти по вестниците в Сеул ме трогнаха и когато научих, че си жив, се зарадвах. Дори след онова малко представление в кабинета ми, което, признавам, доста ме озадачи. Не ти ли е хрумвало, че си несправедлив към мен?
	— Интересно твърдение, ако имаме предвид, че седя отзад в полицейска камионетка — отвърна Алистър.
	— Да караме поред — рече Бае. — Може би ще ми кажеш как все пак се спаси в срутилата се пещера.
	— Животът трябва да запази някои от тайните си — заяви Алистър. — И ти със сигурност имаш такива.
	Бае въздъхна.
	— Цял живот се опитвам да те направя човек, Алистър. Даваше такива големи надежди. Мислех, че можем да си поделим задълженията начело на клана Екатерина — аз като негов водач, а ти като мой наследник на тази длъжност. Защо не пожела да поемеш отговорност? Само си губиш времето с проклетите американчета. На нищо ли не те научих, синко?
	— Не съм ти никакъв син — възрази през зъби Алистър. — Син съм на Гордън Ох.
	Бае сведе глава.
	— Скъпият, скъпият Гордън…
	_Кажи му_, помисли си Алистър. _Притисни го._
	Защо ли му беше толкова трудно да се опълчи срещу Бае? Беше имал възможност, след като пещерата се беше срутила. Беше се промъкнал в кабинета му и беше уплашил секретарката.
	_Останах насаме с него, а си тръгнах. Не направих нищо. Не бива да допускам той да ме плаши и занапред._
	Алистър си пое дълбоко въздух.
	— Намерих писмото — заяви спокойно. — Написал си го през 1948-ма върху лист с емблемата на Ох. Писмо за парите, които си платил за убийството на баща ми.
	Бае го зяпна учудено.
	— Платих за автомобила.
	— Пет хиляди долара, за да те прекарат през града… точно в деня, когато убиха баща ми — уточни Алистър. — С нареждането „писмото да се унищожи незабавно“?
	— Платих накуп за няколко месеца на фирмата за лимузини под наем. И за твое сведение е нещо обичайно да унищожаваме цялата кореспонденция! — Бае се втренчи стъписан в племенника си и поклати бавно глава. — Наистина, Алистър, изненадваш ме.
	_Изненадваш ме, Алистър…_
	_Разочароваш ме, Алистър…_
	_Алистър, как допусна да те изключат от колежа… За пореден път!_
	Алистър се отърси от спомените, които сякаш не избледняваха, макар че оттогава беше минало много време. Той отново допускаше в душата си Бае. Пак ще те гледа в очите и ще те излъже, защото знае, че ще се прекършиш, рече си Алистър. А след това отново ще бъдеш негов.
	Той срещна погледа на чичо си.
	— Как да повярвам на човек, излъгал в полицията за собствения си племенник? Знаеш, че не съм подпалил пожара и че обвинението ти няма да издържи.
	Бае отвори сакото си и потупа с ръка по дебелия портфейл, подал се от вътрешния джоб.
	— Имам си начини да определям кое ще издържи и кое няма да издържи. И мога да бъда убеден да използвам това влияние в твоя полза.
	Алистър се засмя.
	— Както винаги, лъжи и подкупи…
	— За разлика от теб, Алистър, аз ценя истината — заяви Бае. — Ти си от клана Екатерина. И въпреки това премълчаваш истината пред мен, някогашния ти настойник и водач на клана. Единственото, което трябва да направиш, е да ми дадеш каквото ми се полага — истината какво точно се е случило на острова и какво си научил за откритията на Робърт Кахил Хендерсън.
	— За нищо на света не бих…
	— Внимавай с кръвното налягане, синко — предупреди Бае. — Годините, когато беше провалил се магнат на нездравословни храни, си казват думата. Прекаляваше с буритото със сирене и сърцето ти е отслабено.
	Алистър затвори за кратко очи и си спомни нещо, което му беше казвал баща му, изречение, което като малък не беше разбирал: „Мълчанието е сила“. Пое си дълбоко въздух, сетне погледна спокойно Бае Ох.
	— Е? — подкани го чичо му.
	Най-неочаквано, както седеше, Алистър залитна назад. Загърчи се. Опита се да си поеме въздух и се замята, задърпа ръката на полицая, за която беше прихваната втората халка на белезниците.
	Автомобилът зави към банкета. Гумите изскърцаха. Ченгето отзад се помъчи да задържи Алистър и той да не се гърчи, а мъжът зад волана се извърна да види какво става.
	— Карай! — изкрещя Бае. — Нямаме време!
	— Оооох… гррррр — задави се Алистър.
	Тялото му отскочи рязко и той усети как си удря главата в тавана, после се свлече безжизнено на задната седалка.


>	Глава 6

	Мухъл. Разпадаща се хартия. Ейми се усмихна. Нищо не я опияняваше така, както мирисът на стари книги.
	Тя остави купчинката посветени на музиката книги от архива на библиотеката в малката читалня с климатик на Ява. Томовете бяха тежки и когато Ейми ги сложи на масата, издадоха звук, който й вдъхна спокойствие. Раницата й беше оставена насред локвичка на пода, а младата библиотекарка дойде забързана при нея — да й даде кърпа, та тапицираният стол да не се изцапа от мокрите дрехи на Ейми. Намръщи се и й се скара тихо на индонезийски.
	— Благодаря — каза момичето. — И-и-извинявайте.
	Смутена, насочи вниманието си към книгите, като разлисти първо най-горната: „Хорови композиции, моряшки песни, бойни песни, мадригали и църковни химни“. От вътрешната страна на корицата имаше печат — книгата беше дарение от индонезиец, завършил Харвардския университет.
	Ейми тъкмо беше отворила книгата, когато при вратата настъпи суматоха. Библиотекарката и Нели подгониха Саладин из читалнята. Зад тях подтичваше Дан.
	Той сви рамене.
	— С-с-съжалявам — каза на сестра си. — Извадих го да вечеря и да се облекчи. А той взе че се разтича.
	— Хванах го! — оповести Нели, както държеше котарака за врата.
	Тя го изнесе, а Ейми се извърна към брат си.
	— Как се чувства Саладин?
	— Сърдит е — отвърна брат й. — След банята намерихме интернет кафене. Открих сайт на любителите на котки порода египетска мау. Оказа се, че наоколо няма червен луциан. Наложи се Саладин да яде риба тон.
	Но Ейми вече не го слушаше. Беше се вторачила в една песен на четирийсет и седма страница.

	* * *

	На стотина километра оттам, на магистрала при летището, Бае Ох наблюдаваше как племенникът му се гърчи от сърдечен пристъп.
	— Ъъъ… Чи… Чичо… — извика Алистър.
	Шофьорът беше приклекнал над него и говореше припряно по мобилния телефон, докато Бае се опитваше да успокои племенника си. Полицаят, който беше закачен с белезниците за него, се мъчеше да ги отключи.
	— Мили боже, направете нещо бе, хора — извика Бае.
	Алистър протегна към него разтреперани ръце. Давеше се и се гърчеше. Бае се стъписа. Алистър винаги се беше държал достойно. Беше оцелял в смъртоносни експлозии и срутвания, без да падне и косъм от главата му.
	Колко странно, да го подведе собственото му сърце.
	_И така, без звук и стон, си отлетя животът му_, помисли си Бае. Алистър се беше провалил навсякъде — и в колежа, и в бизнеса, а сега и в здравето. Жалко, че беше толкова мекушав. И не разбираше нищо от власт. Все мислеше първо за другите, а не за себе си. „В колежа има излишна конкуренция, чичо… Искам да имам своя фирма и да храня хората на разумни цени, чичо…“ Досега можеше да направи така, че всички в клана Екатерина да се съобразяват с него. Вместо това непрекъснато създаваше проблеми.
	_Е, карай_, помисли си Бае, докато наблюдаваше как животът напуска Алистър. _Понякога проблемите получават неочаквано решение._
	Полицаят най-после отключи белезниците. Ръката на Алистър падна тежко на пътното платно. Главата му се завъртя на една страна. Полицаите стояха като вцепенени.
	— Mati? — промърмори единият.
	_Мъртъв ли е_, преведе наум Бае.
	Той се подпря на полицейската камионетка. Очите на Алистър гледаха изцъклено. С укор. Така застинал, Алистър приличаше на баща си.
	— Гордън — прошепна Бае.
	_Я стига. Това не е Гордън. Това е момчето._
	Старецът се изправи с усилие и отиде по-нататък по банкета, за да е далеч от шума на автомобилите. Подпря се на бастуна и каза по мобилния телефон:
	— Ало… Обаждам се, за да съобщя за естествената смърт на Алистър Ох…
	— _Олелеее!_ — писна един от полицаите и Бае забърза обратно към камионетката.
	Застина на място и изпусна телефона и бастуна.
	Двамата полицаи бяха проснати на земята и се гърчеха от болка. Между тях стоеше Алистър Ох, който се изтупваше от прахта. Извърна се към Бае, кимна весело, после се наведе и вдигна бастуна му.
	— Изпуснал ли си го, чичо?
	Бае се пресегна да го вземе.
	— Но… нали беше…
	— Може и да ме изключиха от Харвард, но по актьорско майсторство имам отличен — отвърна Алистър, като отвъртя ръкохватката на бастуна на Бае — отвътре се показаха няколко черни копченца. — Я, какво има тук?
	Бае се спусна към него.
	— Недей, Алистър, не знаеш какво правиш.
	— Гледай сега — рече другият мъж.
	Насочи ръкохватката на бастуна към Бае и пусна черен облак пипер, който се разнесе във всички посоки.
	Старецът се свлече на пътя, толкова силен беше пристъпът на кашлица. Кракът му се огъна. Той усети удар точно под коляното. Нагоре по крака и в белите дробове го проряза болка, от която на Бае му се стори, че ще се пръсне.
	Той изпищя и се опита да остане в съзнание.
	Алистър се приближи, вдигнал бастуна.
	— Май те боли, скъпи ми състрадателен чичо.
	_Поеми си въздух. Не затваряй очи. Съсредоточи се._ Бае се взря в племенника си. Алистър имаше отлична възможност. Беше достатъчно да удари чичо си само веднъж по главата.
	— _Оооох!_
	По-младият мъж вдигна бастуна над главата му.
	Бае затвори очи. Чу как нещо се свлича на земята. Усети, че го дърпат нагоре за ръката. Гърбът му се заплъзга по тревата. На китката му щракнаха белезници, прихванати за вратата на камионетката.
	Нададе писък и чу някъде в далечината вой на полицейска сирена. А също гласа на племенника си, който затихваше все повече.
	Алистър пееше:
	— „Аз съм с вас, вие сте с мен и всички сме заедно…“


>	Глава 7

	Както по всички летища и на международното летище в Пиория имаше доста майки с отегчени деца. Малко обаче носеха в ръчния си багаж бутилки от шампоан, в които беше напъхан цял арсенал от отрови, и Иън Кабра се гордееше с това.
	Малките Кахил бяха изпуснали самолета и това донякъде разваляше нещата. Да не говорим пък за униформите на служители от летището, с които тримата с майка му и със сестра му бяха облечени.
	— Не мога да повярвам, че наистина се налага да изглеждаме толкова… толкова — заекна Натали Кабра.
	— Да изглеждаме като работническата класа ли? — подметна Иън, който също изгаряше от нетърпение да махне ризата, с каквито ходеха мъжете от охраната на летището. — Нали помниш какво каза мама. Вече не е толкова лесно да се внедриш в персонала по летищата. Да сме благодарни, че кланът Лусиан има връзки.
	— Само не ми напомняй пак да си сложа значката с името — промърмори Натали.
	— Вие двамата няма ли да млъкнете? — скастри ги Изабел Кабра, докато завиваха зад ъгъла и се насочваха към служебната зала. Дори шапката с периферия на началник-смяна на летището не успя да прикрие гнева й, когато тя изсъска по мобилния телефон: — Говори _бавно_, Ариф. Индонезийският ми е изключителен, но не и съвършен… да, знам, че си ги надхитрил… защо толкова се учудваш, задето не са заподозрели, че знаеш английски, нали затова ти платихме толкова пари… да, видях имената им в списъка с пътниците за Пиория, но _те не са се качили на самолета_, Ариф!… А, имаш сведения за следващия полет… три часа ли? Добре. Надявам се този път да се качат. Не е зле да се надяваш и ти, Ариф.
	Тя затвори с пламнало лице.
	— Е, значи имаме добри новини! Hakuna matata и така нататък — извика весело Иън. — Тъкмо докато чакаме, ще си починем и ще хапнем. — Той огледа множеството закусвални на летището. — Дали да не си _починем_…
	— Ще висим _цели_ три часа _тук_? — Натали подръпна колосаната си яка. — Обиколихме Токио, Париж, Виена, Сеул, Сидни и Ява. Кахил избират добри места, уважавам ги за това. Но… о, мамо, наистина, само като си спомня как друсаше в гадното малко самолетче до… Пио… — Лицето й позеленя. — Извинявайте, не се чувствам добре.
	Иън я загледа как тича към тоалетната.
	— Права е.
	— Недоволствате от мястото, а? — нахвърли му се майка му. — А в Индонезия тия хлапета ни се изплъзнаха… цели два пъти. Какво ти говори това, Иън?
	— Че им върви? — започна да налучква той.
	— Че тия хлапета са единственият ни достоен противник — отвърна Изабел.
	Иън прихна.
	— Здрасти, мамо!
	— _На мен ли се присмиваш, Иън?_
	— Не — побърза да отвърне той и забрави за усмивката. — Значи е възможно да са заминали някъде другаде, така ли, мамо?
	— Не забравяй кой ги води — рече Изабел. — Онази прикачена за айпода бавачка с халка на носа. Чудя се как изобщо успяват да хванат самолет. Не, Иън, да не изпадаме в паника. Ще пристигнат с някой от следващите полети. Нали помниш, разбрахме се с Бае Ох и така успяхме да отстраним Алистър. Тук, в Пиория, те ще бъдат сами. Ако искаме да ги обезвредим, не бива да допускаме повече грешки… такава е поуката от Индонезия.
	Иън кимна. _Не й противоречи_, каза си наум. _Особено когато е в такова настроение._
	Все пак не му се искаше да ги атакуват толкова яростно. Особено момичето, Ейми. Иън не беше срещал друго като него. Свенливо. Мило. Враждебно настроено, от което му ставаше още по-интересно. Толкова различно от момичетата у дома, които му увисваха на врата толкова често, че се налагаше шофьорите да носят аптечки за оказване на първа помощ.
	_Толкова ли не разбира? Достатъчно умна е, отдавна трябваше да е сложила край на надпреварата._
	Всичко беше заради момчето и гувернантката. Дан беше припрян и необуздан дребосък. Бавачката пък — голяма свиня — беше колекция от пиърсинги. Жалко, че Ейми и Дан не бяха стояли по-дълго в онази пещера в Сеул, това щеше да ги обезсърчи. И защо бяха настроили срещу себе си майка му?
	_Нямат никаква представа какво е да живееш заедно с нея._
	— Права си — отвърна Иън. — Изпросиха си го. Дано само не послушат мозъка на групата.
	— И кой е той? — попита Изабел.
	Момчето извърна очи.
	— Ами според мен сестрата. Ейми.
	Усети усмивка да се плъзва по лицето му.
	— Иън! — Майко му го сграбчи за китката. — И през ум да не ти минава…
	— Мамо! — Иън усети как кръвта нахлува в лицето му. — Как изобщо можеш да си помислиш такова нещо?…
	— _Мамо! Иън!_ — извика Натали, която тичаше към тях от тоалетните. Изглеждаше по-зле и отпреди. — Току-що получих съобщение от Рейгън Холт!
	Изабел Кабра я зяпна изумена.
	— Поддържаш връзка с хора от клана Томас?
	— Не! Хакнала е мобилния ми. — Ужасена, Натали погледна дисплея в ръката си и зачете: — „Благодаря ти, Нат. Успяхме да разберем от телифона ти… — Боже, това момиче не знае да пише! — та, успяхме да разберем от телефона ти къде отиват Дан и Ейми. По следите им сме и само да надушим някого от Лусиан, МИСЛЕТЕ МУ. Чао, Рейгън.“
	Иън простена. Семейство Холт беше едно от най-неприятните неща в надпреварата — всички в него бяха гадни, недодялани и тъпи.
	— Е, дотук с надеждите, че Ейми и Дан Кахил са сами.
	— Дали да не сложим на пистата табела „Забранено за Томас“ — каза сестра му. — Така ще отклоним за ден-два тъпаците от семейство Холт.
	— Тези смотаняци могат и да знаят да управляват парапланери — намеси се със спокойна усмивка майка им, — но няма да ни спрат да извъртим нещата така, че Дан и Ейми да останат за малко сами. А щом ни паднат в ръчичките, ще настане голяма веселба.
	Тя извади от дамската си чанта яркозелено шишенце.
	Иън преглътна.
	— Течността, която отмъкнахме от Ейми и Дан в Париж — напомни Натали. — Допуснала си грешка, мамо.
	Изабел я погледна ядно.
	— Както _Иън_ безспорно знае, стъкленицата е фалшива. Вътре има отрова. След като им я дадем, те ще усетят как тялото им бавно отказва и това ще завърши с дълъг престой в болница, а после и със смърт.
	Изабел отвори дамската си чанта и показа няколко спринцовки.
	— Ясно — отбеляза Иън. — Ние, ъъъ… ще ги накараме да я глътнат.
	Лицето на Натали започна да позеленява.
	— Ами ако… имат противоотрова? — изписка тя.
	— Уместен въпрос… Господи, и да го зададе точно Натали — подметна майка им. — Ами да, чувала съм, че през годините един от клановете в рода е разработил противоотрови за отровите на Кабра. Винаги съм подозирала, че зад това стои Грейс. Но май е малко късно хлапетата да тичат разплакани при нея, нали?
	Иън трепна. Погледна към сестра си да види дали е съгласна, тя обаче както винаги си играеше с мобилния телефон.
	— Добре, хайде да сменим темата — подкани момичето, като вдигна поглед. — Вие двамата знаете ли какво е червен луциан?
	— Яде се, когато няма омари и хайвер — отвърна Иън. — Защо?
	— Следя с една програма лаптопа на Дан Кахил и преди няколко часа той е търсил… червен луциан. — Натали се почеса по главата. — За котарака им!
	Изабел грабна телефона толкова бързо, че шапката й се килна.
	— Натали… _откъде го е търсил_?

	* * *

	— Извънредна ситуация.
	Професорът седна рязко. Още беше сънен, когато иззвъня мобилният.
	Обаждането можеше да означава само едно.
	— Тук ли са?
	— Нямам право да съобщавам — отвърна познат пресипнал глас. — Но това е последната молба, която отправям.
	Притиснал телефона до ухото си, професорът се облече бързо и тихо.
	— Знаеш, че не мога да го направя. Не съм от вашите.
	— Напусна клана Томас…
	— Аз съм педагог — уточни професорът. — Вярвам в обучението. Не е нужно да се хващаме за гушите. Подобно мислене навреди на страната ми, на моя народ… и на семейството ми.
	Той приклекна над лаптопа и въведе паролата. Плъзна курсора надолу по лявата страна и кликна върху „Информация за пътниците в самолета“.
	Прегледа списъка.
	Ето. Точно както и беше подозирал.
	Изтича до колата, почти не слушаше какво му казват в другия край на линията.
	— Вашите цели са съвсем същите, както и нашите — добави гласът.
	— Но подходът ни е съвсем различен — възрази професорът на висок глас, за да не се чуе, че пали автомобила. — Не ми е приятно да се страхуват от мен. Доколкото си спомням, преди години същото важеше и за теб.
	— Изабел Кабра уби Спаска — съобщи гласът. — Разгневена е. И небрежна. Засякох един от разговорите й по телефона. Трябва да се обединим. Имаме нужда от теб.
	Професорът мина с бясна скорост на червено. Оглуши го клаксон и той натисна рязко спирачките. Докато завиваше на кръстовището, другите шофьори започнаха да го ругаят така, сякаш лаят псета.
	— Как, за бога… как е умряла Ирина? — извика той.
	— Загинала е, докато е спасявала децата.
	— _Моля?_
	— _Къде си?_ — тросна се другият глас.
	Професорът затвори. _Нима беше възможно?_
	Спря отстрани на пътя, за да си поеме дъх. Каза си, че трябва да се съсредоточи. За да не навреди. На себе си. И на другите шофьори. И може би, за да сложи по мирен начин край на ненужното насилие, продължило половин хилядолетие.
	_Ирина се е опомнила. Ирина е мъртва._
	Надпреварата ставаше все по-ожесточена. Вече не беше ясно кой на кого е верен.
	Професорът бръкна в жабката и извади малка снимка в рамка. Беше портрет на мъж в зулуски бойни одежди и с бели пера, прикачени към ръцете и глезените. На главата беше с черно-бяло украшение и държеше щит, предпазващ цялото му тяло, и нещо средно между меч и нож. Лицето му беше изпито и сурово, кожата му беше почти въгленовочерна, като макасарското масло, с което беше пригладена косата му.
	Професорът сложи портрета на седалката. Продължи да шофира, като си пееше — правеше го винаги, когато искаше да се съсредоточи. След двайсет минути беше на летището. Показа на охраната значката си и отиде по служебния път отзад при терминала.
	Те щяха да пристигнат след броени минути.


>	Глава 8

	Едно беше да промениш плановете си и да отидеш на различно място. И съвсем друго — да пристигнеш на летище в чужда страна с мокра раница, която миришеше на мъртъв опосум.
	— Добре дошли в Южна Африка! — изчурулика стюардесата.
	— Благодаря!
	С надеждата, че миризмата не е много натрапчива, Ейми изхвърча през вратата на боинга и нахълта в оживеното международно летище „Оливър Тамбо“.
	Преди ден не бе и мечтала да се озоват тук. Но след посещението в библиотеката нямаха друг избор, освен да дойдат право в Южна Африка.
	— Дано не грешиш — промърмори Нели, недоволна, че не се е наспала.
	— Кой пръдна? — попита Дан.
	— От дрехите ни е — отвърна сестра му.
	— Дрехите ни ли са пръднали? — учуди се момчето.
	— Госпожи и господа, изобщо не ги познавам тези двамата — изсумтя Нели, — не съм ги виждала никога през живота си…
	Дан се втурна към табела, на която пишеше „Проверете имейла си/Сърфирайте в мрежата“.
	— Нели, нали нямаш нищо против да използвам мастър картата ти?
	— Ама разбира се, можеш да ме наричаш Банкоматка Гомес. — Тя хвана Ейми за ръката. — Я ми кажи още веднъж защо реши да дойдем тук? Помня, че звучеше умно, помня и че направих резервациите за Пиория, за да заблудим противника, но когато го направихме, бях почти заспала.
	Ейми извади от джоба си копие на нотния лист, който беше намерила в библиотеката: „Поход към Претория“.
	— Стара песен, изпълнявана от хорове по цял свят — уточни тя. — Включително от хора на Харвардския университет. Ето какво се опитваше да ни каже чичо Алистър — в истинския текст се говори за Претория. В Южна Африка. Много по-вероятно е Ирина да е знаела думите на оригинала. Казвала ни е да дойдем именно тук.
	Нели наблюдаваше с крайчеца на окото Дан, който разглеждаше запълнения с текст екран на монитора.
	— Не се увличай с четенето, малкият. Не съм богата, особено след като ме накарахте да купувам билети, с които да заблудим противника. Освен това смятам да ви купя телефони.
	— Уффф! — възкликна Дан и отскочи от компютъра. — Не, не, не и не.
	Ейми едва не подскочи във въздуха. Двете с Нели се втурнаха към компютрите.
	— Какво има, Дан? — извика сестра му. — Какво се е случило?
	Дан въздъхна.
	— Току-що проверих. В Южна Африка няма червен луциан. Саладин ще ме убие.

	* * *

	Ако имаше нещо, което да е по-неприятно от това да чакаш да се появи клетка за домашни любимци, то това беше да чакаш да се появи клетка за домашни любимци, докато слушаш лекцията за историята на Южна Африка, която ти изнася по-голямата ти сестра. Нели беше отишла да купи мобилни телефони и да вземе кола под наем, затова Дан беше хванат като в капан.
	— След като са открити залежите от злато и диаманти — зачете Ейми от брошурата, — към област Трансваал, която е завзета от холандците, от Англия започват да прииждат все повече миньори. Възникналото между тях напрежение води до избухването на Бурската война. Точно тогава, Дан, е написан „Поход към Претория“ — той е посветен именно на Бурската война!
	— Ей — възкликна Дан, — сигурно не е чак толкова лошо в страна, където възпяват буретата.
	Ейми въздъхна тежко.
	— Не става въпрос за никакви бурета!
	— О, тъкмо си помислих, че ще е весело, а то пак пълна скука — заяви брат й. — Като теб, Ейми. Какво са направили, чели са си едни на други историята, докато едната страна е казала „Ужас, колко скучно!“, и се е предала ли?
	— Бу-ри — произнесе на срички Ейми. — Това на холандски означава „фермери“. Повечето от първите заселници, дошли тук през седемнайсети век, са фермери и скотовъдци хугеноти от Холандия, Германия и Франция. Известни са като африканери.
	Дан започна да гледа разсеяно и се блъсна право в по-възрастен мъж, облечен в протрито яке и износен панталон.
	— Извинявайте — изписка момчето и побърза да отскочи.
	Мъжът му се усмихна озадачено. Беше мургав, с извит белег отдолу по брадичката и със сивкавозелени очи, които сякаш танцуваха на флуоресцентната светлина.
	— Търсите ли кола под наем? — попита непознатият. — Или такива смели младежи като вас могат и сами да се оправят в Южна Африка?
	Той подаде на Дан пощенска картичка.
	— А, не, благодаря — отвърна момчето.
	— Нищо, задръж я — подкани мъжът. — За всеки случай! Човек никога не знае кога ще опре до „Илимгаард“!
	След като непознатият си тръгна, Ейми отиде при брат си.
	— Какво ти каза? — попита тя, без да сваля очи от лентата за багажа.
	Дан погледна картичката.
	{img:zmijsko_gnezdo_kartichka.png}
	— „Надежда на човечеството“ ли? — възкликна сестра му. — Фирма за лимузини под наем с написана на ръка визитка?
	Дан обърна картичката. От другата страна имаше изображение на висок африканец с щит в ръката, а отдолу се виждаше нещо като статия от енциклопедия:
C>
	Шака, 1787 — 1828 г. Родоначалник на зулуската народност. Син на племенен вожд зулус и на Нанди, жена от друго племе. Смятало се е за срамно, че Шака се е родил, и името му означава „чревен паразит“. Шака и Нанди са прогонени и са подлагани на какви ли не унижения от другите местни племена. На шестнайсет години Шака насочва гнева си към един леопард, който го е нападнал, и го убива с голи ръце. С мускули и коварство, тласкан от желанието да отмъсти, той се издига на власт. Отнася се с презрение към тактиката, прилагана във войните между племената от онова време, и към мятането на копие отдалеч и довежда до съвършенство боевете от близко разстояние с къси копия с широки остриета. С прочутата си стратегия Биволски рога създава войска, която покорява местните племена и създава едно от най-могъщите царства в историята. Макар и мнозина съвременни историци да се обявяват против насилието, прилагано от Шака, той е смятан за родоначалник на зулуската народност и за герой на южноафриканците.
C$
	— Жестоко! — прошепна на себе си Дан, без да откъсва очи от изображението на Шака.
	— Ехе, виж, виж! Саладин е тук. — Ейми хукна към лентата за багажа. След миг вече се връщаше с клетката за домашни любимци. — Искаш ли да я отвориш пръв и да кажеш „Здрасти“?
	Но Дан не можеше да свали поглед от щита на Шака.
	— Какво виждаш тук, Ейми? — попита той.
	— Хм… Саладин умира от глад, а ти разглеждаш някаква лъскава туристическа картичка! — отвърна сестра му.
	— Щитът — натърти Дан. — Погледни щита.
	Ейми за малко да изпусне на пода клетката с котарака, а Дан веднага разбра, че не му се привижда.
	Върху щита на Шака, точно в средата, беше нарисуван гербът на клана Томас.


>	Глава 9

	Ейми се беше разминала на косъм с това да я прегази влакът на метрото. Беше се спасила от срутващи се сгради и от гробници без въздух. Но и през ум не й беше минавало, че ще доживее да чака Дан да излезе от книжарница.
	— Дали да не потърсим лекар? — прошепна Нели.
	Тя подаде на Ейми мобилен телефон втора употреба, който беше купила от един магазин на летището.
	— Благодаря… е, поне проявява интерес към нещо — отвърна Ейми и прибра телефона.
	Дан излезе ухилен от книжарницата на летището, където беше купил биография на Шака Зулу.
	— Благодаря ви, момичета, беше много яко. Нямаха нищо от ония Фукл, но и тази ми изглежда страхотна.
	— Кои са Фукл? — попита Ейми.
	— Хората, написали текста върху картичката с Шака. — Дан показа лъскавата картинка. — Не мога да им произнеса малките имена, но стилът ми допада. Ей, как е Саладин?
	Щом чу името си, котаракът задраска отстрани по клетката. Беше изумително колко много гняв може да се съдържа в едно „мъъър“.
	Дан приклекна пред клетката, но Нели го сграбчи за ръката.
	— А, без тия! Последния път, когато я отвори, се наложи да гоня котарака из цялата библиотека. Дръжте се добре, чухте ли. Служителката от фирмата за коли под наем ме гледа. Едва я убедих да ми даде автомобил. Току-виж размислила. А, да, ето ти телефон, Дан. И само да си посмял да казваш, че не съм ти давала нищо.
	Нели грабна клетката с котарака и тръгна по коридора. Дан забърза след нея, като разлистваше биографията на Шака.
	— В показалеца няма нищо Кахилесто. Този Шака би трябвало да е потомък на Томас, нали така?
	Ейми поклати глава.
	— Томас Кахил се е установил в Япония. Майката и бащата на Шака са от африканските племена, а там никой не е виждал европейци. Нито един. Шака се е натъкнал на тях чак някъде през деветнайсети век. Нали така?
	— Да… — Дан продължаваше да разглежда книгата за Шака. — Един англичанин — някой си Фин — пристигнал с делегация и му спасил живота. Излекувал раната, нанесена му с меч, дал му лекарства. И боя за коса. Щом видял как бялата му коса изчезва, Шака решил, че — охо! — подмладили са ме. Истинска магия! Дотогава не обичал европейците. След това обаче си дал сметка, че те разполагат с нещо, от което има нужда.
	— Боя за коса ли? — попита Нели.
	— Оръжие — отвърна момчето. — Започнал да им се доверява. И сгрешил много.
	Нели ги поведе към асансьора.
	— Важното в случая е, че щом не е потомък на Кахил, значи не може да бъде от рода — напомни Ейми. — Как тогава се е сдобил с щит с герба на Томас?
	— Може би го е купил от магазин за щитове на старо? — предположи Дан. — Не знам. Хайде да го проучим още.
	— Не мога да повярвам, че предлагаш такова нещо.
	— Шака не е скучен, забавен е — уточни брат й. — Зулусите са убивали противниците, като са им чупели вратовете. Щрак — и готово, врагът е мъртъв. Набучвали са ги на колове, после са ги оставяли да стърчат като дървета. Шака е бил гениален. Казвал е — така и така, какво сте тръгнали да мятате копия бе, хора? Все едно хвърляте топки. Лошите просто се отдръпват встрани… пък и губите копието. Затова е учел всички да набучват враговете като шиш кебап, това се казва работа! Знаете ли какво е направил с най-заклетия си враг Звиде? Нахранил е с майка му чакалите. Как да не ти се иска да научиш повече за такъв човек?
	— Няма що, да си умреш от смях — отсече Ейми.
	Вратата на асансьора се отвори и Нели излезе на паркинга на фирмата за коли под наем.
	— Каляската ни чака, хлапета. Търсим място трийсет и седем К.
	Дан тръгна след нея по паркинга и се огледа.
	— Леле!… Хамър ли си взела? _Ехааа!_
	Той заподскача радостно и се втурна към огромния черен автомобил при мястото, върху което пишеше 37 К. Нели разгледа бележката.
	— Казах им най-евтината кола. Може и с дупки по пода, като на семейство Флинтстоун.
	Ейми преброи до седем, когато чу каквото очакваше — _ууууф_ — на смазания от разочарование Дан. Намериха го да стои сгърбен до жълто юго с две врати и да поглежда отчаяно надясно, където на място 38 К беше паркиран хамърът.
	— Както винаги, се минах.
	Нели надзърна в колата.
	— Супер. И не е автоматик.
	— Поискай нещо по-ново — подкани Дан. — Погледни я тая купчина желязо. И воланът е от другата страна.
	— Тук всички са така — обясни Нели. — Карат от другата страна на пътя.
	— Жената от фирмата за коли под наем се е изгаврила с теб — продължи да настоява момчето. — Шака Зулу е нямало да се съгласи да се вози в юго.
	— И без това едва ми я дадоха — отвърна Нели.
	Ейми се отдалечи от брат си и гувернантката — остави ги да спорят на воля. Промъкна се от другата страна на хамъра. В него имаше нещо странно. Прозорците бяха тъмни. Но освен това бяха и запотени.
	Тя надзърна през прозореца откъм волана. Не видя много, но предната седалка й се стори доста необичайна — не права, а огъната в единия край, все едно отдолу имаше буца.
	После буцата се размърда.

	* * *

	Ще не ще, Дан се качи отпред на югото и сложи върху коленете си клетката със Саладин. Седалките бяха твърди.
	— Тук мирише на риба — отбеляза той.
	— Поне на Саладин ще му хареса — отговори Нели.
	— Сега вече мога ли да го пусна? — попита момчето и посегна да развърже каишките на клетката.
	Но точно тогава Ейми отвори рязко вратата и се хвърли на задната седалка.
	— Карай! _Карай!_
	Джипът до тях заподскача. Отвътре се чуха крясъци.
	— Има ли някой в него? — попита Дан.
	— Причаквали са ни! — кресна сестра му.
	— _Мислех, че всички са в Илинойс._ — Нели натисна с все сила газта и включи на задна скорост.
	Колата се разтресе и отскочи назад.
	Еееееееееее…
	— Прав си, наистина си е купчина желязо — съгласи се Нели.
	Дан усети как Ейми се пресяга през рамото му и грабва клетката с котарака.
	— Дай ми я, че току-виж Саладин изхвърчал през прозореца!
	Гумите на югото изскърцаха и то излезе на заден ход от място номер 37 К на паркинга. Нели завъртя рязко надясно волана и колата направи завой от деветдесет градуса.
	— Ехааа! — изписка тя и превключи на първа.
	Дан погледна през рамо.
	— Хм, Ейми, не карат след нас.
	— Защото взех ето това. — Тя показа връзка ключове. — Предната врата беше отворена и аз се пресегнах.
	— Дръп, и готово! — одобри Дан. Сестра му се усмихваше гордо-гордо. — Взела си си Кахилските хапчета.
	_Тряс._ Колата мина през бариерата и се понесе по улиците. Дан не знаеше какво да очаква от Йоханесбург, но не виждаше друго, освен изсъхнали полета, разпрострели се във всички посоки.
	— Ей, хора! Как се стига до Претория? — попита Нели.
	— На североизток е — обясни Ейми, след като разгърна една брошура. — Някъде около половин час път. Там има голяма библиотека — държавната. В Претория се намират и Държавният архив, Южноафриканският университет, Историческият музей на националната култура. Все ще открием някаква връзка между Шака и рода Кахил.
	— На североизток… — повтори Нели, като се взря наляво през прозореца. — Я да видим сега. Слънцето изгрява от изток…
	— _Внимавай_ — извика Дан.
	Хамърът профуча покрай тях отляво и ги засече.
	— Как ли са намерили толкова бързо ключове? — учуди се Нели.
	— Е, успя — викна Дан. — Вбесила си ги!
	— Побързай! — подкани Ейми.
	— По-бързо не може — кресна Нели.
	Тя закриволичи между колите и подмина остра отбивка вдясно.
	— Нели, махни се от това шосе — посъветва я Дан.
	— Не може — отвърна сестра му. — Подмина отбивката?…
	— Още не съм!
	Нели завъртя рязко волана вдясно. Югото се наклони и докато завиваше към затревения банкет, левите му гуми се отлепиха от земята.
	Автомобилът подскочи и предната броня заора няколко пъти по твърдата като камък пръст. Задните гуми забуксуваха и вдигнаха облаци прах. На сантиметри от тях имаше стръмна канавка.
	— Дръжте се! — извика Нели.
	— _Ще умрем!_ — извика Ейми.
	Тя стисна очи точно когато автомобилът се понесе във въздуха.


>	Глава 10

	Дан не беше и подозирал, че когато умираш, ти е толкова неприятно на езика.
	— Оооох… ох-ох-ох-ох-ох! — разпищя се той, а по долната му устна потече кръв.
	Дан отвори очи. Югото беше в канавката и се беше килнало надясно. Нели подкара напред и левите гуми се качиха в горния край на канавката.
	— _Дръжте се!_
	Автомобилът се разтресе и се изкачи на отбивката. Зави, тръгна напред и набра скорост.
	Дан всмука кръвта, стичаща се от езика му, който той беше прехапал и който беше започнал да се подува. Загледа как прахта наоколо се сляга. Нели беше успяла да се върне при отбивката, която бяха подминали, и сега се движеха през мрачните на вид полета точно пред града.
	_Къде ли се е научила да шофира така?_
	— Успя! — викна Ейми. — Изплъзна се!
	— Толкоа ли ше налагаше да го правиш? — изфъфли Дан с дебел, туптящ от болката език. — Прехапах ши ешика.
	Нели гледаше ядосано право напред и натискаше клаксона.
	— Ей, малоумници такива, кой ви е учил да шофирате?
	Право към тях се носеше автомобил.
	— Вляво на пътя, Нели — изкрещя Ейми. — Тук карат отляво!
	— А, да. Съвсем запецнах.
	Нели се прехвърли в лявото платно и отпраши нататък. Профуча през едно кръстовище, без да дава предимство на никого. Караше все отляво и минаваше с бясна скорост покрай белосани сгради и телени огради, а също покрай жени, закрепили на главите си кофи, и мъже, сместили се по трима на мотоциклет.
	Изскърцаха гуми. Дан се завъртя. Зърна през задния прозорец огромния хамър, заклещен на кръстовището от автомобили, чиито шофьори натискаха клаксоните.
	Нели даде газ. Градчето беше малко и скоро четирите ленти на пътя се стесниха до две. След града пак се ширна равно зелено поле, в далечината се виждаха издадени скали, които приличаха на огромни каменни юмруци. Из полето пасяха крави и тук-там се мяркаха ламаринени бараки и дървени колиби.
	— Наистина им се изплъзнахме — оповести Ейми.
	Но Дан се беше вторачил в задния прозорец. Чу се боботене, което се засили, все едно се приближаваше самолет.
	После от прахта по улицата изникна широк черен силует.
	Дан имаше чувството, че езикът му е като руло тоалетна хартия.
	— Хъмъа! — каза той. — _Хъмъа!_
	Нели тръгна да изкачва с бясна скорост един хълм и точно тогава на шосето с бавна походка започна да излиза стадо кози. Козарят беше възрастен сбръчкан мъж, който си тананикаше и си тактуваше, като удряше с гегата по земята. Щом видяха колата, козите вдигнаха глави, сякаш казваха: „Съжаляваме, но _ние_ излязохме първи на пътя“.
	— _Ей, разкарайте се!_ — изпищя Нели.
	— Това са кози — напомни Ейми. — Те не разбират английски!
	— _Нееее!_ — ревна Дан.
	Нели натисна спирачките. Югото заби рязко наляво, в изсъхналото поле. Дан очакваше да чуе звук от прегазени кози, но не се раздаде друго, освен пукането на камъчетата под гумите.
	После някъде отзад екна глухо нечовешко _ееееееееее-ееее_…
	Дан отвори очи. Югото препускаше по голото поле. Без никакви кози из него.
	Някъде изотзад се разнесе миризмата на изгоряла гума. Момчето се обърна да погледне през задния прозорец.
	Сега вече цялото стадо кози бяха излезли на пътя, както дъвчеха и блееха — всички си бяха живи и здрави. Хамърът се беше разминал на косъм със стадото и се беше врязал право в един кокошарник. Около него се беше вдигнал облак бяла перушина, а няколко много разгневени птици изразяваха недоволството си.
	При хамъра отиде фермер с аленочервен пикап, който скочи с крясъци от него.
	Дан се отпусна на седалката и въздъхна с облекчение. Разтърка език по устните си в опит да спре болката, а Нели насочи автомобила обратно към магистралата.


>	Глава 11

	Дан беше задрямал и когато отвори очи, югото беше спряло под едно дърво на билото на хълм. Долу имаше поле, на което неколцина мъже играеха футбол.
	Момчето долепи език до небцето си. Върхът още го болеше, но сега поне езикът му не беше подпухнал.
	— Оххх…
	— Къде сме? — попита сънено Ейми.
	— Спирка за обяд — отвърна Нели. — Точно преди Претория. По-нататък на пътя има магазин за хранителни стоки. Предлагам да скрием тук колата, да не би нашите приятели да дойдат да ни търсят.
	— Ей, хора! — възкликна Дан, като гледаше някъде зад Ейми. — Дали това е каквото си мисля, че е?
	Сестра му се обърна рязко. Нагоре по пътя към тях тромаво се изкачваше аленочервен пикап, който влачеше след себе си шлейф от бели пера.
	— Какво търси тук? — учуди се Ейми. — Нали е на фермера с кокошарника, който хамърът унищожи?
	— Освен ако онези от хамъра не са го отвлекли — уточни Дан.
	— Идвайте!
	Нели се качи бързо в югото и запали двигателя. Автомобилът се задави и запърпори. Нели завъртя още веднъж ключа, но двигателят угасна.
	— Бягайте! — подкани Ейми.
	Те хукнаха надолу към футболното игрище. Мъжете спряха да ритат топката и ги загледаха изумени. Хълмът зад игрището се издигаше към гъста горичка. Тримата лесно щяха да се скрият там.
	Ейми се закатери точно зад Нели. Но когато двете излязоха на билото, Дан го нямаше с тях.
	— Ама че… — подхвана Нели.
	Дан разговаряше с един от мъжете на футболното игрище, като сочеше назад към пикапа. Човекът кимаше, другите играчи също се струпаха около тях.
	— Дан! — понечи да извика Ейми, но Нели й запуши устата.
	След миг Дан също затича нагоре по хълма.
	— Тръгвайте! — подкани той. — Трябва да се скрием.
	— Какво правеше там долу? — изсъска сестра му.
	— Сега тичай, после ще говориш.
	Дан се стрелна покрай тях и след като навлезе в гората, намери пътека по билото. Когато футболното игрище се показа отново, той се шмугна зад един храст.
	— Ще изчакаме — обясни момчето. — Ако всичко върви добре, долу ще има страхотна битка. Ще заобиколим, ще се върнем при колата и ще пробваме отново.
	Ейми и Нели приклекнаха от двете му страни. Долу на игрището футболният отбор беше наобиколил плътно петима души в пъстри, богато украсени африкански туники и със странни шапки с пера. Един от мъжете, явно капитанът на отбора, ръкомахаше разпалено.
	След миг преследвачите на Ейми и Дан започнаха да смъкват туниките. Най-едрият пръв си махна шапката.
	Тримата веднага познаха по щръкналата, подстригана на канадска ливада коса Айзенхауър Холт. А също олигавения питбул, който припкаше покрай страничната линия на игрището.
	— Семейство Холт! — ахна Дан.
	Сестра му го сграбчи за ръката.
	— Точно така бяха облечени и когато ги видях в хамъра — бяха налягали по седалките. Явно си въобразяват, че са се дегизирали. Какво каза на играчите?
	— Нещо като истината — отвърна момчето. — Че хората в пикапа са банда на лошите, които гонят невинни деца. А сега се пригответе да тръгваме.
	Ейми погледна наляво, към пътеката, по която трябваше да минат, за да се върнат при колата. Поне петдесет метра щяха да се виждат отвсякъде.
	Долу Айзенхауър крещеше на един от играчите. Блъскаше го. Но Хамилтън стоеше при страничната линия и се решеше пред джобно огледалце. Да е красив.
	Слънцето се отразяваше в огледалото. Дан се дръпна, като прикри с длан лицето си.
	— Ама че негодник.
	Слънчевото зайче падна върху Нели.
	— Ох! Много благодаря. Хайде да се махаме оттук!
	— Чакайте — спря ги Ейми. — Струва ми се, че _нарочно_ го насочва насам.
	Дан се вцепени.
	— Леле. Не мърдай, Нели. Той ни праща съобщение.
	— Какво, какво? — не го разбра момичето.
	— Точка, точка, точка, тире, тире, тире, точка, точка, точка — промърмори Дан. — SOS на морзовата азбука. Хамилтън ни праща съобщение на морзовата азбука! Както през Втората световна война! — Той извади от джоба си картичката с Шака и я подаде на Ейми. — Дръж я. Опитай се да уловиш слънчевите зайчета от огледалото. А аз ще запиша буквите.
	— Знаеш морзовата азбука? — изуми се Нели.
	— Аха — потвърди момчето.
	Докато Дан извади химикалка и една обвивка от бонбон, зайчетата спряха. Но после се появиха отново, а Ейми хвана високо картичката.
	Докато записваше, Дан нашепваше:
	— Точка, тире, тире… тире, точка, точка, тире… точка, тире, точка… точка, тире, тире… точка… тире… точка… точка, тире, тире, точка… точка, тире… тире, тире, точка, точка… точка… тире… точка… точка, точка, точка… точка.
	Най-неочаквано Хамилтън прибра огледалцето в джоба си и изтича на игрището. Играчите африканци започнаха да му говорят на нещо средно между английски и някакъв друг език.
	— Какво каза? — попита Ейми.
	Дан посочи какво е записал.
	{img:zmijsko_gnezdo_morz.png}
	После прочете буквите:
	— Вър вете пазе тесе? — учуди се той.
	— Хм, аз съм глупава гувернантка — намеси се Нели, — но дали това не е „Вървете. Пазете се“?
	_Бърррр… трак-трак-трак._
	Дочула звука, Ейми вдигна очи.
	Жълтото юго беше спряло с трясък на поляна горе на билото, на двайсетина метра от тях. Прозорецът откъм волана беше целият в кал.
	От колата първо се показа лъсната до блясък двуцветна официална обувка, която стъпи на земята, после изникна и светъл ленен панталон.
	— Здравейте, любими племеннице и племеннико — поздрави Алистър Ох.


>	Глава 12

	— Ти… тук? — смая се Ейми. — Как се измъкна?
	— Как ни намери? — попита Дан.
	— Как запали колата? — включи се и Нели.
	— Всичко ще намери с времето своето обяснение, скъпи мои. — Алистър махна припряно с ръка към вратата. — Предлагам да се качим на каляската и да избягаме от своите мускулести противници.
	— Ще карам аз — отсече Нели и се втурна към седалката зад волана.
	— Нека аз — препречи й пътя Алистър.
	Ейми тръгна към тях, но внезапно спря.
	_Вървете. Пазете се._ Ето какво гласеше предупреждението.
	_Хамилтън не е имал предвид „Пазете се от семейство Холт“_, помисли си тя. _Имал е предвид „Пазете се от Алистър“._
	— Недей, Нели — извика момичето. — Не се качвай.
	После закова поглед върху чичо Алистър. Той понаклони глава на една страна и от движението жълтото му шалче се нагъна.
	— Къде ходиш, когато ни оставяш? — попита го тя.
	— Ейми!… — възкликна Алистър, като бършеше с бяла носна кърпа потта по челото си.
	Тя си пое дълбоко въздух и преброи до три. Така я беше учила майка й. Понякога това беше достатъчно, така че умът да надделее над сърцето.
	— Помисли, Дан. Всеки път разтваряме сърцата си за него. Той се спуска да ни спасява. Ние пък му даваме каквото сме намерили. След това изчезва сякаш вдън земя. Какво прави с информацията? И как се е получило така, че семейство Холт и чичо Алистър ни откриват по едно и също време… насред Южна Африка?
	Дан погледна смутен чичо Алистър. Нели се дръпна от вратата на колата.
	— Щом толкова искате да знаете — подхвана Алистър, като от време на време се извръщаше притеснен към подножието на хълма, — бях задържан в Индонезия по лъжливи обвинения, но успях да избягам. Рискувах, предположих, че сте се запътили към Претория, но повечето самолети от международните линии кацат в Йоханесбург. Убедих една наземна стюардеса да ми покаже списъците с пътниците. Трябваше да проведа разследване по фирмите за коли под наем, за да разбера на какъв автомобил сте се качили, но нас от клана Екатерина ни бива в това. Наех шофьор, който да се отправи към Претория. Точно тогава обаче видях хамъра, което ме накара да се усъмня.
	— И си го проследил — довърши вместо него Ейми.
	— Именно — потвърди Алистър. — А сега можем ли да тръгваме?
	— Я чакай — прекъсна го Дан. — А как са ни намерили семейство Холт?
	— _Можем да го обсъдим и в колата_ — каза Алистър.
	— Умен си — намеси се пак Ейми. — Чу как Нели пее песента и хоп! Разбрал си за какво става въпрос. На светлинни години си пред всички останали. И твърдиш, че семейство Холт са се досетили без твоя помощ?
	Алистър наведе заинтригувано глава.
	— Нима намекваш, че съм се съюзил със семейство Холт? Дори не мога да проведа един разговор с тях!
	— Хайде, войска — подкани Нели и се пресегна към вратата на автомобила. — Ще оставим стария чичо Бурито при семейство Франкенщайн. След като разберат, че планът им се е провалил, нищо чудно да го използват за футболна топка.
	Нели се качи в колата. Завъртя ключа веднъж… втори път… трети… и накрая двигателят запали.
	— Нали няма да ме оставите тук? — попита Алистър, без да сваля очи от Ейми.
	Върху лицето му се четяха стъписване и паника. Точно както по време на пожара отпреди две вечери.
	_Беше готов да спаси живота ни. Смяташе да скочи заради нас от корниза, но после дойде Ирина._
	Ейми обаче помнеше това изражение и от една друга вечер. Отпреди седем години. Когато Алистър беше дошъл у тях, за да открадне едно стихотворение. Стихотворение със скрит в него ключ към загадката. Стихотворение, което според Хоуп Кахил и Артър Трент е щяло да разбули тази загадка.
	_Искаме само каквото е наше._
	Онази вечер някой беше изрекъл тези думи. Ейми беше чула гласа от кабинета, точно след като се беше събудила от врявата.
	_Гласът на Алистър._
	Той не беше подпалил пожара. Но е могъл да каже нещо. Могъл е да го предотврати…
	— Ейми!… — повика я Алистър. — Добре ли си, скъпа?
	Тя се взря в очите му.
	— Защо не им каза… защо не съобщи, че си откраднал стихотворението?
	— Аз… сега едва ли е времето… — запелтечи мъжът.
	— Можеше да им кажеш — укори го момичето. — Можеше да изкрещиш: „Стихотворението е у мен!“. Тя изтича в горящата къща, чичо Алистър!
	— Бях сам срещу много — отвърна Алистър. — Не бях на себе си. На Айзенхауър Холт му хрумна налудничавата идея да използваме маркуча за поливане на съседите…
	— Значи и Айзенхауър Холт е бил там? — учуди се Ейми.
	— Да, и жена му Мери-Тод — потвърди Алистър.
	Лицето на Дан беше почервеняло.
	— Колко души сте били там… и просто сте стояли, без да им помогнете?
	_Айзенхауър._
	Да, сега вече Ейми го видя в спомена си от онази вечер. Груб мъж с червендалесто лице и с четинеста коса.
	_Всички са били заедно. Обединили са се. Може и да не са подпалили всички пожара, но без тях той е нямало да избухне._
	_Всички те са убийци._
	В очите й избиха сълзи, но тя не им даде воля. Без да се замисля, сграбчи коприненото шалче на чичо Алистър и го придърпа заедно с него към себе си.
	— Все ми е едно дали си се съюзил с тях — заяви момичето. — При всички положения, щом те намерят, ще ти се стъжни животът.
	Пусна го и скочи до Дан на задната седалка. Нели запали колата.
	— Чакайте… ама как така… — заекна Алистър, като се бореше с нещо на върха на бастуна.
	— Ами ето така — отвърна Нели и натисна газта.

	* * *

	Алистър Ох се дръпна със залитане от облака изгорели газове и прах. Никога не беше виждал момичето толкова разгневено.
	Сега вече ставаше почти невъзможно да излезе на глава с хлапаците.
	_Би трябвало да го очакваш, мой човек_, каза си Алистър. _Те все пак са внуци на Грейс Кахил._
	Бяха умни. Твърде умни. Разгадаваха почти всяка негова стъпка. Жалко само че не разбираха истинските му подбуди.
	Семейство Холт беше провалило както винаги всичко. Един господ знаеше как тези тъпанари се бяха досетили да дойдат в Южна Африка! И да му устроят засада на летището. Пътуването в хамъра и с пикапа за кокошки беше ужасно, но изобщо не можеше да се сравнява с унижението, че семейство Холт са го използвали за примамка.
	_Алистър, те се страхуват от нас, а от теб — не_ — беше обяснила Мери-Тод. _Ние ще се приближим бавно и ще ги стреснем. После ти ще се промъкнеш и ще ги доведеш при нас._
	_Или ще си труп_, беше добавил Айзенхауър.
	Алистър се изтупа от прахта и вдигна бастуна. Никой не помнеше, че фирмата „Ох Ентърпрайсис“ е била горд спонсор на американското Национално сдружение на участниците в ралита. Никой не знаеше и че Алистър Ох може да се справи и с най-разбития автомобил.
	Той погледна към подножието на хълма. Онези долу още спореха. Не след дълго Холт щяха да се откажат от препирнята и да го подгонят. Налагаше се Алистър да избяга пеш, докато още имаше тази възможност.
	Той се обърна към пътя и забеляза, че в прахта проблясва нещо сребристо — мобилен телефон. Едва ли работеше, сигурно го беше изгубил някой, идвал наскоро тук на излет.
	Но ако работеше, Алистър можеше да повика „Пътна помощ“.
	Той го вдигна и забеляза, че е получено съобщение. Натисна „Прочети“.
	SBS! М347.
	Жалко, че хората вече не общуваха с истински думи. Алистър беше научил какво означава например „10х“, „rofl“, „brb“, но нямаше представа какво е това „sbs“. Дали не беше „Специално безподобно суши“? Свъси се при спомена за прословутото си суши, довело до краха на фирмата му. Алистър беше много погълнат от издирването на трийсет и деветте ключа, беше занемарил контрола над продуктите и заради това тринайсет души се бяха разболели. И това беше довело до фалита му.
	Алистър започна да включва различните опции в менюто с надеждата да разбере на кого е телефонът. Но не откри нищо. Накрая, както държеше апарата близо до ухото си, набра номера за информация.
	Статично електричество. Накъсан звук.
	Той хвърли телефона на земята и намести внимателно на главата си бомбето, което беше паднало.
	Фрааас.
	Футболната топка го събори отново.
	— Стой, не мърдай — чу се изотзад груб глас. — Горе ръцете и кръгом!
	Алистър се постара да не трепери, докато се обръща.
	— Дано си добър в защитата — каза Айзенхауър Холт.


>	Глава 13

	Дан се запита дали Шака Зулу е щял да издържи да се вози на таратайка с две жени, които спорят в кой хотел да отседнат.
	— Нали се притесняваш за парите — каза Ейми. — Защо да не спим на палатка. Ще я използваме всеки ден.
	— Искам да си имам огледало, чисти чаршафи и от онези сапунчета в хартиени опаковки — възрази Нели. — Събирам ги. После си се миеш с тях вкъщи и си спомняш къде си ходил…
	— Не сме тръгнали да търсим удобства — напомни Ейми. — Държиш се като Кабра и Алистър… само капризничиш и се глезиш. Първо тайните, а сега…
	— Извинявай, но изобщо не знаеш как да се справяш с гнева си — прекъсна я Нели. — Какво те прихваща?
	— _Вие сте полудели!_ — обяви Дан.
	— Млъквай, Шака — отвърна отегчено Ейми.
	Но той не й обърна внимание. Един храбър воин никога не се поддава на провокации. Дан се опитваше да се съсредоточи върху картичката с Шака, която след приключението им беше намачкана и подгизнала с пот. Той се взря в последните редове:
C>
	ЗЙМРСЕСОХЕЙМАМ ФУКЛ # 4
	ФУКЛ ЦУПЦЕК
	АЛФА > 1
C$
	— Тук има нещо сбъркано — каза той.
	— Много африкански думи се произнасят странно — започна да го поучава сестра му. — Например, за да произнесеш името на племето кхоса, цъкаш с език.
	Тя изцъка с език, преди да изрече „оса“.
	— Да де, но такива думи започват с „кх“ и имат нещо като удивителни знаци по средата — възрази Дан. — А тези тук са различни. Не приличат на африкански. Приличат си на… странни думи.
	— Сигурно не са странни африкански, а странни холандски думи — намеси се и Нели. — Холандците употребяват много двойни букви. Леля ми се омъжи за един, който се казва Вандердоонк.
	Ейми се взря отблизо в имената.
	— Братя Фукл? Казах ти вече, това са шофьорите на лимузините. И са ти дали визитна картичка на таксиметрова фирма.
	— Ами това тук под името? — попита Дан.
	— Алфа повече от едно — прочете Ейми. — „Алфа“ означава „А“, в смисъл, най-добрият. Хвалят се. Правят си реклама.
	Дан започна да пише. В горния край на картичката надраска азбуката.
	— Според мен е код. „Алфа“ означава „азбука“. „Повече от едно“ всъщност е стрелка, сочеща надясно. Би могло да означава „замени всяка от буквите със следващата“, например „з“ става „и“.
	— Наистина ли мислиш, че е код? — попита Нели.
	Дан се зае да заменя буквите една по една.
C>
	ИКНСТЖТПЦЖКНБН ХФЛМ # 4
C$
	— Както вече казах, тъпа идея — рече момчето.
	— Чакай — спря го сестра му. — Ами ако замениш не просто всяка буква със следващата, а всяка съгласна със следващата съгласна и всяка гласна със следващата гласна? Например „з“ става „к“, а „й“ — „о“.
	— И ти ли? — подметна Нели.
	Дан започна да пише отново.
C>
	КОНСТИТУЦИОНЕН ХЪЛМ # 4
C$
	— Право в десетката! — възкликна Ейми. Тя се зае да разлиства дипляните, които беше напъхала в жабката. — Конституционен хълм… Това е квартал в Йоханесбург. Там навремето е имало стар затвор. Намирал се е явно на номер четири.
	— Йоханесбург ли? — възкликна Нели. — Мислех, че отиваме в Претория!
	— Да не забравяме другото име с „Фукл“ — напомни Дан.
	Той го разчете бързо по метода на сестра си:
C>
	ХЪЛМ ЧЪРЧ
C$
	— Хълм Чърч… намери го! — възкликна момчето.
	Ейми поклати глава.
	— Не. Няма такова място. Трябва ни по-добра карта. Но поне знаем откъде да започнем. Е, Нели, налага се да се върнем обратно по посока на летището и да поемем към Йоханесбург!
	— Ами ако този хълм Чърч все пак е в Претория? — попита Дан. — Така и така вече сме тук.
	Нели удари спирачката и направи обратен завой.
	— Ей, хора! Карам като луда раздрънкано юго, бягам от семейство Холт, нагрубявам старци, разминах се на косъм със смъртта заради някакви си кози. Още малко, и ще се свлека от умора. Ще ви закарам където кажете, но искам първо да довърша каквото започнахме с Ейми… и все пак да реша къде ще отседнем, чухте ли? Настоявам за хотел. Настоявам освен това да отидем в хотела още сега или да поспим в колата. — Тя бръкна в джоба си. — Мобилният ми у вас ли е?
	— Не — отвърнаха в един глас Ейми и Дан.
	Нели затърси по пода, след това и в жабката.
	— Виж ти. На полето беше в мен.
	— Нищо чудно Семейство Холт да бият дузпи с него — заяде се Дан.
	— Ей, малкият — скастри го Нели. — Това не е шега. Телефонът ми трябва.
	— Телефонната компания ти е запазила информацията онлайн — успокои я Дан, — заедно с телефоните на всичките ти гаджета.
	— Не ми е до смях — каза Нели. — Вие не разбирате. Телефонът ми трябва.
	Дан погледна сестра си. Това не беше Нели, която познаваха.
	— А после разправяш, че аз не съм могла да се преборя с гнева си — промърмори тихо Ейми.
	Нели си пое дълбоко въздух и се наведе към волана.
	— Добре де. Извинявайте. Изпуснах си нервите. Ще ми услужиш ли с твоя телефон, Ейми?
	Тя й го подаде. Докато Нели се обаждаше, Дан извади своя апарат и включи бързо на имейл — да го провери. Взря се в последното писмо, което беше получил:
C>
	спечелихме. 10 на 7. азсъмзаайк
C$
	— Ей, Ейми — показа Дан телефона на сестра си. — Познаваме ли човек с такова име?
	— Азсъмзаайк… — Ейми сви рамене. — Прилича ми на хавайско.
	Дан написа:
C>
	ами, супер, ти кой си?
C$
	След миг се получи и отговорът:
C>
	свеща 100 м с от БУМ на П. Кругер или закуската става на БУМ азсъмзаайк
C$
	— Сбъркали са номера — оповести момчето.
	— Я чакай — каза Ейми. — Не е хавайско. „Аз съм за Айк“ е лозунг от президентска кампания през петдесетте години!
	— Чуя ли исторически факти, се разтрепервам от вълнение — подметна Дан.
	— Кампанията на президента Дуайт Дейвид Айзенхауър — уточни сестра му.
	_Айзенхауър._
	Дан се вторачи в дисплея.
	— „Закуската“… ами да, чичо Алистър е продавал бурито… явно го е написал Айзенхауър.
	— Именно! — съгласи се сестра му. — И според мен „свеща“ всъщност означава „среща“, но с буквена грешка. Вика ни да се срещнем… иначе с чичо Алистър ще се случи нещо.
	— Ей, хора, ами ако е капан? — попита Дан.
	— Ами ако не е — отвърна Ейми. — Помисли, Дан. След като сме си тръгнали, семейство Холт са намерили Алистър на онзи хълм. Ако се е сдушил с тях, те са му се ядосали, защото не ни е предал. Но ако не се е сдушил с тях, те пак ще са се ядосали, задето им се пречка.
	— Няма как да го зарежем на произвола на съдбата — каза Нели.
	— Има, има как — тросна се Ейми. — Защо да прекосяваме чужда страна и да излагаме на опасност живота си? Защо да сме задължени за нещо на Алистър?
	Дан погледна смутен сестра си.
	— Ейми!… Знам, че всъщност не го мислиш, нали?
	Тя се извърна, беше почервеняла. Пое си въздух и промърмори нещо, което брат й изтълкува като „да“.
	— Чудесно — кимна той. — „Сто м с от…“ това е сто метра северно от… какво е „Бум“? — Дан грабна от Ейми картата на Претория. Отдясно имаше списък с имената на улиците, подредени по азбучен ред. — Улица е, казва се „Бум“ и се намира в северната част на града, недалеч от зоологическата градина! При улица „Паул Кругер“.
	— Дръжте се, момичета и момчета — спря го Нели, докато връщаше телефона на Ейми. — Гомес и Кахил отиват на „Бум“.

	* * *

	Улица „Бум“ опасваше голямо поле срещу зоологическата градина. На ъгъла на „Паул Кругер“ Нели зави рязко наляво със скърцане на гумите.
	Върху табелата, сложена на дървено магаре, пишеше:
C>
#	ОПАСНО: СТРОИТЕЛНА ПЛОЩАДКА
#	САМО С КАСКИ
C$
	Отдолу, почти с нечетлив почерк беше добавено: „и с Кахил“.
	— Заобиколи го — предложи Дан. — Точно отпред са.
	Зад табелата улицата изведнъж стана много стръмна. В долния й край беше спрян аленочервен пикап. До него в стойка „мирно“ стоеше чичо Алистър с бастуна в ръката и бомбето на главата. Нели превключи на първа и заслиза с крак върху спирачката. Щом чу воя на двигателя, Алистър погледна нагоре и им махна с ръка.
	— Все пак се е сдушил със семейство Холт — изсъска Ейми.
	— Изглежда притеснен — добави Дан.
	— Внимавай — отвърна сестра му.
	След като Нели намали скоростта, Алистър замаха още по-припряно.
	— Ей, хора, какво му има на шапката?
	Отзад на бомбето се показваха два сини кабела, които стигаха чак до прозореца при волана на пикапа. Ейми не видя никого в пикапа, но Алистър гледаше притеснен към отсрещния тротоар.
	Там, при една чепата акация стояха Айзенхауър, Мери-Тод, Рейгън, Мадисън и Хамилтън Холт заедно с питбула си Арнолд. Айзенхауър се хилеше победоносно, вратът му беше с цвят на недопечено телешко. Той държеше в ръка дълга жълта жица, водеща към бомбето на Алистър.
	— Хайде да си поговорим — каза той.
	— Хайде към хотела — подкани Дан.
	Нели бързо обърна колата.
	Лицето на Алистър стана пепеляво.
	— Не, _недей_! — извика той.
	— Отстъплението… повтарям, отстъплението не е препоръчително! — ревна Айзенхауър. — Ако цениш човешкия живот.
	— Не го слушай — намеси се Ейми. — Карай, Нели, карай!
	— Мирно! — вдигна ръка Айзенхауър. — С технология, усвоена и усъвършенствана от самия мен в Лабораторията за взривни вещества номер 101 с преподавател Тод Бемстър в курса „Не ви влиза в работата“ в Уейст Пойнт, чичо ви е прикачен към акумулатора на пикапа по начин, който е прекалено електронен, за да ви го обясня с термини за цивилни, но който е твърде лесен за осъществяване с няколко подръчни домашни…
	— Остави тези подробности, котенце — прекъсна го Мери-Тод.
	Айзенхауър вдигна с ликуваща усмивка жицата.
	— Ако бомбето падне от главата на Алистър, пикапът ще се взриви.
	— Блъфира — каза с треперлив глас Дан.
	— Не, не блъфира.
	Ейми знаеше, че Айзенхауър говори съвсем сериозно. И това й харесваше.
	_Сега най-после ще разбереш, чичо Алистър, какво им е било на майка и татко. Ще разбереш какво е да те изоставят, вместо да изоставяш ти._
	— _Вие в югото, елате на отсрещния тротоар, ако знаете какво е добро за вас_ — провикна се Айзенхауър. — _Незабавно! Е, може и малко по-бавно!_
	Ейми си пое дълбоко въздух. Опита се да се вкопчи в някоя нормална мисъл в главата си, но те се носеха из нея, хлъзгави и тъмни като прилепи.
	Дан сложи леко ръка върху рамото й.
	— Ела с мен.
	Слезе от колата и тръгна надолу по хълма към семейство Холт. Ейми закрачи вцепенена след него. Долови как лицата на Рейгън и Мадисън, които стояха от другата страна на улицата, се промениха — върху тях се изписа нещо като облекчение. Даде си сметка, че този план не им е хрумнал на тях. Както личеше, Хамилтън направо беше изпаднал в паника.
	Ейми се опита да срещне погледа му. Той мигаше бързо, сякаш беше притеснен или се мъчеше да не се разплаче. Тя усети как я плисва признателност към него. Задето й е спасил живота. И им помага срещу Алистър.
	— Хам!… — започна момичето.
	Айзенхауър стовари месеста длан върху рамото на сина си и едва не го събори.
	— Знаем, че сте дошли тук, за да вземете ключа към загадката, оставен от клана Томас.
	— Виж ти! — не се стърпя Нели.
	Мадисън завъртя очи.
	— О, много убедително, няма що.
	— Да, наистина — прошепна Рейгън.
	— След като прихванахме онзи разговор в Индонезия, че отивате в Пиория, се постарахме да дойдем с вас — обясни Айзенхауър.
	— Искаш да кажеш Претория — поправи го Нели.
	— Мъжът ми… ние де, объркахме градовете, докато купувахме билетите за самолета — допълни Мери-Тод. — Звучат почти еднакво. Но ето че се озовахме точно където трябва.
	— Значи сте ни открили погрешка? — възкликна Ейми.
	Тя се извърна към Дан, но той гледаше като хипнотизиран право напред.
	— _С кого сте дошли да се срещнете?_ — подвикна Айзенхауър.
	— Рейгън проучи нещата — заяви Мадисън, след като пъхна дъвката под езика си. — Откри, че у клана Томас има ключ към загадката? Нещо, свързано с едно от племената в Южна Африка?
	— Но щом ключът е на клана Томас, не го ли знаете? — учуди се Дан.
	— Ах, малък негодник — сопна се Айзенхауър. — И ти си като другите. Само ни се присмивате. Гледате ни отвисоко. Не ни допускате до тайните на рода.
	— Миличък… — спря го Мери-Тод. — Кръвното ти налягане…
	Колкото повече се вбесяваше Айзенхауър, толкова по-морав ставаше. Той стисна здраво жицата в юмрука си. На Ейми й се стори, че е чула как Алистър ахва уплашено.
	— Недей! — викна Нели.
	— _С кого трябва да се срещнете?_ — попита строго Айзенхауър. — Къде е ключът към загадката на клана Томас?
	_Само спокойно_, нареди си Ейми. Трепереше. Погледна Дан. Той продължаваше да стои като препариран и да гледа точно напред.
	— Шапката на чичо ви е прикачена с кабел към магнит, който създава заземена верига — поясни с напрегнат отсечен глас Айзенхауър. — Ако шапката падне, веригата се разпада. А пикапът — бум! И една от жиците пада в основата на мозъка на господин Ох. Петстотин волта. Ще бъде неприятно, ако в такъв хубав ден видим подобно нещо, нали?
	Най-неочаквано Дан излезе от вцепенението.
	— _Знам какъв е ключът към загадката!_ — заяви внезапно той.
	Ейми се завъртя рязко към него.
	— Наистина ли?
	Брат й си дръпна ръката и се насочи към колата.
	— Аз… трябва да взема картата. Разрешавате ли, сър?
	_Картата ли?_ Ейми го загледа съвсем объркана.
	— Разрешавам! — ревна Айзенхауър. — И знаеш какво те чака, ако ми извъртиш номер.
	Дан изтича при югото. Беше плувнал в пот. Върховете на пръстите му трепереха. Той отвори вратата от другата страна на волана и се наведе вътре.
	— Мъъър! — измърка гладно Саладин от задната седалка.
	— Бау! — се стрелна напред Арнолд.
	Каишката му отхвърча от ръката на Мери-Тод.
	— Неее! — изкрещя Ейми. — Затвори вратата, Дан!
	Брат й понечи да се обърне. Влезе целият в колата. Точно когато затръшна вратата откъм волана, Арнолд се блъсна с все сила в нея.
	Югото заслиза по хълма към пикапа.
	— Дръпни ръчната спирачка! — извика Нели и се втурна към автомобила.
	— Какво? — попита Дан.
	— Насочил се е към пикапа! — изкрещя Рейгън. — Спрете го!
	— Не… ох, много ви моля, недейте… — пророни Алистър, свъсен и пребледнял.
	— _Това не е по устав!_ — вресна Айзенхауър.
	Хамилтън Холт прекоси на бегом улицата. Отвори рязко предната врата на пикапа и след като се пъхна вътре, започна да тегли кълбото сини кабели върху табло. Югото набираше скорост.
	— Ръчката в средата! — извика Нели. — Дръпни я.
	Хамилтън изскочи от пикапа. Наведе се с гръб към Алистър, после се обърна.
	Югото беше на четири метра от пикапа… на три…
	— Спри! — извика Хамилтън. — Спри сега, Дан!
	Ейми чу звук като от стържещ метал. Югото зави наляво и се завъртя напряко на улицата.
	Момичето загледа ужасено как десният заден калник на югото се удря в пикапа.
	— _Дан!_ — извика Ейми и се втурна към него…
	Брат й трепереше. Беше се втренчил във волана на спрялата кола.
	Беше цял и невредим.
	Хамилтън, Нели и Ейми се струпаха отстрани на югото.
	— Превключих часовниковия механизъм — обясни Хамилтън. — Остават три минути. Дръж. Вървете.
	Той подаде на Ейми сгънат лист хартия и хукна през улицата.
	— Махнете се оттам — извика той на семейството си. — Всеки момент ще гръмне!
	Всички от семейство Холт се втурнаха в обратната посока. Ейми видя с крайчеца на окото как Алистър е приклекнал зад едно дърво. Щом семейство Холт преполови разстоянието до следващата пресечка, той закуцука бързо нанякъде.
	Ейми усети, че някой я държи за рамото. Дан я теглеше в колата.
	Вратата се затвори и Нели потегли точно когато пикапът се взриви.


>	Глава 14

	Ейми трепна от гърмежа на бомбата, избухнала на улица „Бум“. Нели караше като бясна към магистралата.
	— Ехааа! — изписка Дан и удари с юмрук тавана на колата.
	Сестра му усети как й прималява.
	— Мислиш, че беше много забавно ли? — сопна се тя. — Можехме да загинем всички… заради теб! Какво те прихвана?
	— Толкова ли не видя какво прави Хамилтън? — учуди се брат й. — Той мигаше.
	— И какво от това? — каза сестра му.
	— Така ми пращаше съобщение по морзовата азбука, Ейми — обясни Дан. — Тире, тире, тире. Тире. Точка, тире, тире, точка. Точка, точка, тире. Точка, точка, точка. Тире, точка. Точка, точка. Точка, точка, точка. Точка, тире, тире, точка. Точка, точка. Точка, тире, точка. Точка, тире. Тире, тире, тире, точка. Тире, точка, тире. Точка, тире. Тире. Точка, тире. Две думи — _отпусни спирачката_! Даваше ми указания.
	— И ти си ги разбрал? — изуми се Нели.
	— В началото се чудех какво прави — поясни момчето. — Но той повтаряше все едно и също. Искаше да отклоня вниманието!
	— _Ти да не си полудял!_ — скара му се Ейми. — Ами ако Хамилтън не беше успял да оправи навреме кабелите? Дан, ти се удари в пикапа! Да отклониш вниманието не е същото, като да умреш.
	Брат й се намръщи. Лицето му помръкна и той се стовари тежко на седалката.
	— Наистина знаеш как да разваляш хубавото настроение на хората.
	Всички в колата се умълчаха, а Нели излезе на магистралата и подкара с бясна скорост към Йоханесбург.
	— Е, къмпингари — изчурулика тя, — какво ще кажете, дали да не отпразнуваме, че се измъкнахме, че Алистър също се измъкна, Хамилтън се оказа добро момче, а Дан прояви невероятните си умения в разчитането на кодове, като спрем някъде и вземем нов джипиес приемник? И може би нещо за ядене? — Тя замълча, а Ейми и Дан се наместиха притеснени. — Знаех си аз, че идеята ми ще ви хареса. Ще потърся някое място.
	Ейми гледаше през прозореца към изсъхналата от слънцето равнина, която се носеше покрай тях.
	— Къде ли е сега… Алистър?
	— Видях, че след като оправи кабелите, Хамилтън му прошепна нещо — рече Нели. — Сигурно му е казал да се превърне в медена питка и да се разкара оттам.
	Дан поклати глава.
	— Още не мога да повярвам, че онзи ненормалник смяташе да го взриви.
	Ейми затвори очи. Планът наистина беше варварски.
	_Щрак, и готово. Само с едно помръдване на бомбето._
	Изведнъж й се доплака.
	У нея се надигаше нещо, нещо толкова мътно и дълбоко, че тя не можеше да определи какво е.
	— Аз… исках той да умре, Дан. Никога не съм се чувствала така. Какво ми става?
	— Ей, момиченце… — обади се нежно Нели.
	— Да. Разбираемо е. Наистина — кимна Дан.
	— Така ли? — не му повярва сестра му. — Аз пък не го разбирам. Де да можеше да проникнеш в мозъка ми, Дан. Прилича на тъмна стая, заобиколена от подвижни пясъци.
	— Знам какво имаш предвид — промълви тихо брат й. — Понякога и на мен ми е страшно неприятно да съм в собствения си мозък. Налага ми се да излизам от него.
	— Какво правиш? — попита сестра му.
	Той сви рамене.
	— Ходя на други места… при палците на краката си например. При раменете. Но най-вече тук — потупа се Дан по гърдите и веднага поруменя. — Знам. Глупаво е.
	— Не е — възрази Ейми. — Само да можех да го правя и аз.
	— Това не е нещо, което _правиш_ — обясни брат й. — И да искаш, и да не искаш, там, вътре, непрекъснато става нещо. Просто трябва да вдигнеш щорите и да го видиш.
	Ейми въздъхна тежко. Звучеше съвсем в стила на Дан. Тя затвори очи и се върна към последните няколко дена. Към Алистър и надпреварата. Към Дан и към пътешествията му из тялото.
	_Вдигни щорите…_
	Подвижните пясъци избледняваха. Плисна я облекчение. И тя се разплака.
	— Мразя се — каза се. — Мразя онова, което виждам.
	— Защо? — попита Дан.
	_Стига с това облекчение_, скара се Ейми на себе си. _Облекчението е слабост. Облекчението е състрадание. Състраданието е доверие._
	_Не се доверявай на никого._
	— Дан, откъде ти хрумват такива тъпи идеи! — възкликна тя.
	— Радваш се, нали? — усмихна й се брат й. — Заради Алистър.
	— Не би трябвало. — Ейми си наложи да не плаче. — А не мога. Той вечно се измъква. Мама и татко не са се измъкнали, а той все успява. Не е честно. Алистър заслужава да умре.
	— Ейми! — повика я Дан.
	— Не искам да се радвам, че сме спасили Алистър! — заяви момичето. — Защото като го спасяваме, все едно предаваме паметта на мама и на татко.
	Брат й кимна. Мълча дълго и накрая рече:
	— Това е по-силно от теб, Ейми… да се радваш, че Алистър е жив. Според мен мама и татко щяха да се гордеят с теб. Те ценяха живота. Точно по това се различаваха от някои други в рода Кахил. И от Мадригалите.
	Ейми се позамисли. Дан беше прав. Тя не си представяше по-страшна съдба от това да си като Мадригалите.
	Понякога — но само понякога — й се приискваше да прегърне брат си. Ала последния път, когато го беше направила, той се беше отскубнал и беше написал на фланелката си ЗЖ — „Забранено за жени“. Затова Ейми само се усмихна и попита:
	— Откъде знаеш, Дан? Беше съвсем малък, когато те загинаха. Наистина ли ги помниш?
	— Не в съзнанието си — отвърна момчето, загледано в отминаващия пейзаж. — Но навсякъде другаде…

	* * *

	— Сега наляво — каза вдъхващ спокойствие глас откъм таблото на югото.
	— Благодаря ти, Карлос — усмихна се Нели. — Ще взема да се омъжа за тоя Карлос. Казвам му какво да прави и той веднага се подчинява. Не мърмори.
	Новият джипиес навигатор на Нели, който бяха нарекли Карлос, ги водеше към град Йоханесбург. Няколко небостъргача от стъкло и метал се бяха надвесили леко към изящна тясна постройка, наподобяваща скиптър.
	Ейми беше заровила лице в някаква книга. Четеше я на глас, нещо, от което пътуването сякаш се беше проточило петнайсет часа:
	— Западна магистрала номер едно е част от околовръстното шосе, най-оживения път в Южна Африка — прочете тя. — Когато наближите Конституционния хълм, обърнете внимание на кулата Хилброу, една от най-високите сгради в Южна Африка, по-скромна разновидност на кулата Спейс Нидъл в Сиатъл.
	— Хм… Ейми! — прекъсна я Дан. — Ние вече сме _тук_. Ние сме в оживеното движение. Виждаме кулата.
	Тя не му обърна внимание.
	— Трябва да намерим отбивката „Ян Смутс“.
	— Звучи като някое от гаджетата на Нели — отбеляза Дан.
	Нели се пресегна и го шляпна.
	— Аз не изневерявам на Карлос. И той ще намери вместо нас отбивката.
	— Смутс е бил африканер, военачалник и министър-председател на Южна Африка — продължи Ейми. — Подкрепял е апартейда, или расовото разделение. Но през 1948 година се е обявил срещу него и е изгубил изборите. Представяте ли си? Да се отнасят така с африканците, които са били тук първи! И човек е можел да стане президент само ако се е съгласявал с това.
	— Но лошите е можело да бъдат премахнати на изборите — отбеляза Дан, — както правим ние, в Щатите. Понякога де.
	— И ние не сме цвете за мирисане — намеси се и Нели. — Татко, Педро Гомес, е бил изгонен в предградията. Не им е било приятно мексиканците да се събират по улиците, но само са чакали да наемат някого, който да им работи по цял ден на полето. Ами баба! Смятала да се установи в Юга, но видяла една чешма, на която пишело „Само за цветнокожи“. Не знаела каква е, дали и тя не е цветнокожа. Но й станало много гадно само от това, че трябва да се замисля за такива неща. Ами да, вие защо си мислите, че през петдесетте и шейсетте години на двайсети век е имало толкова много демонстрации и протести?
	Дан си спомни всички снимки в учебниците и безброй филми по обществената телевизия, на които леля Биатрис обичаше много да спи.
	— По онова време всички са били ненормални — отсъди той.
	— Ако си ненормален, не можеш да го промениш — отбеляза Ейми. — Докато това тук се е правело умишлено. В Южна Африка открай време, дори при колониализма, са отделяли расите. Хората от племената са нямали право да влизат в градовете на белите по тъмно. Трябвало е да носят пропуски, иначе са ги пращали в затвора. Но официално апартейд има някъде от четирийсетте години. Всеки е попадал в някоя от следните категории: чернокож, цветнокож, бял, индиец. „Цветнокожи“ са хората, които са отчасти бели, отчасти чернокожи. Ако не си бял, не можеш да гласуваш. Длъжен си да живееш в обособени квартали, нещо като американските резервати за индианци, само че с името бантустани. Имаш отделни училища, лекари и така нататък, обикновено много по-лоши. Управляващите превърнали бантустаните в държави вътре в държавата, за да могат да контролират хората чрез имиграционни закони. Има автобусни спирки за бели и други автобусни спирки за цветнокожи. Не можеш да се жениш за хора, които не са от твоята раса.
	На Дан му се зави свят. Всичко това му се струваше нереално. Не съответстваше на нещата, които той виждаше през прозореца. Но заговореше ли така, Ейми винаги първо проверяваше фактите.
	_Цветнокожи ли?_
	— Как ще разбереш дали някой е цветнокож? — учуди се момчето. — Какво означава това?
	— Имали са си начини да проверят — сви рамене Нели. — Може би нещо като мостри, с които са сравнявали цвета на кожата? И аз не знам. Случвало се е двама души от едно и също семейство да бъдат причислявани към различни раси. И са принуждавали цветнокожите да се изселят. Ами да, хората са протестирали през цялото време. Кога са били студентските размирици в Совето, май през седемдесетте години? Полицията е убивала деца. Ами Нелсън Мандела? Лежал е в затвора близо трийсет години. За малко да умре.
	— Мандела беше онзи прочут водач, нали? — вметна Дан.
	Помнеше го от новините по телевизията — усмихнат и добродушен като любимия ти чичо.
	— Сега вече е водач — потвърди Ейми. — Властите са се пробудили. Чужденците са престанали да инвестират в Южна Африка. Протестите са съсипвали страната. На апартейда е бил сложен край, но това е станало чак през 1994 година.
	Дан погледна през прозореца. Повдигаше му се, но не от колата. _Различни държави за различните раси… полицията е убивала деца… чак до 1994 година ли?_ Струваше му се нереално.
	Той виждаше как от сградите излизат хора с най-различен цвят на кожата, които си тръгват от работа. Някои бяха свели глави, други говореха по мобилни телефони. Ако не говореха на някакъв странен език, Дан щеше да си помисли, че си е у дома.
	След като югото изкачи с пуфтене един хълм, той видя няколко странни сгради и табела, на която пишеше „Добре дошли на Конституционния хълм“. Сградата вляво беше лъскава и нова с издигаща се по средата стъклена кула. На стената при входа в различни цветове и на различни езици беше написано „Конституционен съд“.
	Нели паркира и двете с Ейми се запътиха право към тежката дървена врата с резбована украса на входа. Дан обаче продължи да стои и да гледа вдясно, към няколко други сгради, мръсни и с олющена боя. Между две от по-големите постройки, сред гора от бодлива тел се извисяваше порутена наблюдателница. Едва се крепеше, сякаш при леко побутване щеше да рухне.
	— Съжалявам, госпожице — чу Дан как един мъж от охраната казва на сестра му, — Шака Зулу е починал много десетилетия, преди да бъде построен затворът. Нищо тук не е свързано с него. Но вие, разбира се, можете да влезете и да разгледате музея.
	— Ела — подкани Ейми и сграбчи брат си за ръката.
	Той тръгна след нея и Нели.
	— Страхотно. Музей до затвор в град, където няма какво да търсим. Добре е като за начало.
	— Шшшт — прекъсна го Ейми. Те влязоха в огромно като пещера фоайе с оскъдно осветление, с наклонени колони и с пъстра мозайка по стените. — Тук има библиотека. Видях табелите.
	— Моляяя? — подвикна Дан. — Човекът ти каза затвор, а не библиотека. О, забравих. То си е същото.
	Ейми зави наляво и тръгна по надписите в дълъг коридор, който ги отведе в просторно помещение с широка вита стълба.
	— Какво обичате? — попита жена със светлокафява кожа и прошарена коса.
	Беше със семпъл гердан от бели перли, които бяха сякаш с оттенъка на тъмнокафявите й очи.
	Ейми се запита като каква са щели да определят по време на апартейда в Южна Африка кожата й, като „черна“ или като „цветна“, и веднага се смути.
	— Здравейте, аз съм, хм, Ейми, а т-т-това са б-б-брат ми Дан и Нели — изрече със заекване тя.
	— Търсим повече информация за Шака Зулу — допълни брат й. — И сладолед. Ако ви се намират.
	— Американци… много се радвам — усмихна се жената и протегна ръка. — Казвам се госпожа Уинифред Тембека, работя като библиотекарка тук. При нас ще намерите информация главно за човешките права. Уви, опасявам се, че не разполагаме с много сведения за Шака, макар че подготвят изложба, посветена на него, ще бъде открита след две години.
	— След _две години_ ли? — ахна Дан.
	Госпожа Тембека кимна състрадателно.
	— Основната читалня е на третия етаж, ако решите да я ползвате. Сладолед има в кафенето.
	— Благодаря.
	Ейми затегли брат си към стълбата. На третия етаж имаше просторна читалня, от която се стигаше в безкрайно книгохранилище.
	— Мислех, че е център за човешките права — подметна Дан, след като се отскубна от хватката на Ейми. — И сега какво? Проверяваме всички книги за Шака с надеждата да намерим ключ към загадката ли?
	— Вярвай — заяви Ейми и след като седна пред един компютър, написа името на Шака.
	— Дано си права, Ейми — въздъхна Нели. — Защото малкият Господин Бен и Джери е прав. Не че не те обичам, но мен ако питаш, с тези темпове накрая ще се преселим в библиотеката.
	Дан седна на друг компютър, готов да проведе свое проучване. Върху клавиатурата беше оставена лъскава брошура за Конституционния хълм и докато той я отместваше, погледът му падна върху заглавието: „Срамната история на Номер четири“.
	_Срамната история ли?_ Звучеше обещаващо.
	Дан зачете:
C>
	За да разберем историята на южноафриканците, техния дух и съпротива срещу потисничеството, трябва да тръгнем от затворническия комплекс в Старата крепост, известен и като „Номер четири“. Първоначално се е наричал Ментънвил и е открит през 1893 година на място, което по онова време е било известно като Болничния хълм. След няколко години, след като британците uitlanders (пришълци) се опитват да смъкнат правителството на бурите, там е вдигната крепост. Първоначално в затвора са лежали само бели. „Номер четири“ е построен като „затвор за туземци“, или за чернокожи. Изтръгвали са зъбите на доносниците. Някои са ги носели на гердан около вратовете си. Затворът е бил предвиден за 356 души, но скоро в него вече са лежали 1100 души. Бандите на затворниците често са се нападали помежду си. Тоалетни с течаща вода са се появили чак през 1959 година. В Номер четири са били държани стачкуващи миньори, жертви на дребнави закони, защитаващи апартейда, хора, вдигнали се срещу „Закона за пропуските“, студенти, разбунтували се в Совето през 1976 година, а също мнозина герои от движението Африкански национален конгрес, включително Нелсън и Уини Мандела, Албертина Сизулу и Оливър Р. Тамбо.
C$
	Дан спря да чете. Ето как са се отнасяли към хората по време на апартейда. Колко хора са намерили смъртта си в Номер четири!
	_Номер четири._
	Изведнъж в съзнанието на Дан изникна текста, написан на ръка в долния край на картичката с Шака.
C>
	ЗЙМРСЕСОХЕЙМАМ ФУКЛ # 4
C$
	— Ейми! — викна момчето. — Номер четири, помниш ли? Това беше написано след името, което разчетохме. Номер четири се казва и Старият затвор!
	Ейми изправи рязко гръб.
	— _Конституционен хълм номер четири_ — точно това търсим, Дан!
	Брат й продължи да чете, този път на глас:
	— „В прословутия затвор са лежали и известни исторически личности: Махатма Ганди, протестирал срещу условията, в които живеят индийците, Уинстън Чърчил, който е бил държан тук като военен кореспондент, преди да бъде прехвърлен в затвор в Претория. Чърчил е посветил на Бурската война книгите «От Лондон до Лейдисмит през Претория» и «Походът на Иън Хамилтън», наскоро обаче в Претория е намерено истинско съкровище — личната му кореспонденция за Номер четири. Повечето документи веднага са откраднати, но един от тях се е запазил и е дарен на библиотеката към Конституционния хълм от вече покойната Грейс Кахил…“
	Дан спря да чете. Нищо не нарушаваше тишината на третия етаж, сякаш бяха спрели дори климатиците и електричеството, захранващо компютрите.
	— Грейс… — промълви момчето.
	— Дан… — подхвана Ейми. — Второто име? Вторият от братя Фукл. Помниш ли как се разчиташе?
	Брат й помнеше.
	— Хълмът Чърч… — отвърна той. — Чърчил*!
	[* На англ. „хълмът Чърч“ се изписва като „Church Hill“. Ако двете думи се обединят и отпадне повтарящото се „h“ по средата, се получава „Churchill“ — Чърчил. — Б.пр.]
	— Ами да — намеси се Нели. — Х-тата трябва да са две, а не три.
	— Чърчил е от рода Кахил — каза Ейми. — От клана Лусиан.
	— И документът е от Претория… както в „Поход към Претория“ — допълни Дан. — Песента, цитирана от Ирина. В нея се посочва къде е бил документът. Но Грейс е стигнала първа!
	Дан написа името „Уинстън Чърчил“. Появи се цял списък с документи, всеки с ред от текста към него. Момчето намери документа, описан като „дарение от Г. Кахил“, и натисна бутона.
	Екранът веднага се оцвети в синьо:
C>
	ЧАСТЕН АРХИВ
	ОГРАНИЧЕН ДОСТЪП
C$


>	Глава 15

	Изражението „Аз съм умно, любопитно дете“, запазена марка на Дан, винаги се увенчаваше с плодове.
	— Можем ли да видим за малко документа за Чърчил? — попита той госпожа Тембека с невинност, достойна за „Оскар“. — Ще бъде страхотно да се докоснем до нещо, написано лично от Чърчил.
	Той се извърна към Ейми — да го подкрепи, но тя почти не му обърна внимание. Беше забила нос в биография на Уинстън Чърчил, която беше открила.
	Телефонът на госпожа Тембека започна да звъни и тя се обърна да вдигне.
	— Ужасно съжалявам, миличък, но достъпът до частния архив е много ограничен. Извинявай.
	— Все пак опита — промърмори Нели.
	Дан плъзна очи по шкафовете в кабинета точно зад библиотекарката. Документът сигурно беше там. Затърси трескаво нещо, с което да отвлече вниманието й. Но погледът му падна върху месингова табела, закачена точно над шкафа.
C>
#	Библиотеката към Конституционния хълм е признателна за подкрепата, оказана от щедрите ни покровители в кампанията за премахване на неграмотността

	* * *

	Рут Алувани
	Оливър Бхека
	Пиет Броексма
	Грейс Кахил
C$
	— Ейми, виж, виж! — викна Дан. — Грейс. Има я навсякъде тук.
	Госпожа Тембека погледна Дан. Прошепна нещо в телефонната слушалка, затвори рязко и стана иззад писалището.
	— Нима познавате Грейс Кахил? — попита тя. Плъзна поглед от Дан към Ейми и Нели, после обратно и се просълзи. — О, боже, трябваше да се досетя. Много приличаш на нея.
	— Наистина ли? — възкликна момчето.
	Обожаваше баба си, но тя все пак беше със сребриста коса и с бръчки.
	— Очите ти са като нейните. А ти… — Госпожа Тембека хвана Ейми за ръката. — Ти сигурно си любимата й внучка, тя често говореше за теб. Заповядайте, седнете. — Жената посочи едно кресло и малко канапе и отиде да затвори вратата на кабинета. — Много се разстроих, когато научих за кончината на баба ви. Ние с нея бяхме добри приятелки. Как намерихте това място? Робърт ли ви каза?
	Дан погледна сестра си.
	— Хм, не познаваме никакъв Робърт.
	Госпожа Тембека бръкна в бюрото си и извади купчина стари снимки, които им подаде.
	— Ето, вижте! Отпреди десетина години са.
	На снимката госпожа Тембека и Грейс стояха, хванати за ръце, под шапито, на което се виждаха само думите „Атол Фугард“. Грейс беше със силен слънчев загар. Цветът на кожата й беше почти като на госпожа Тембека.
	— Приличате си като сестри — отбеляза Ейми.
	Жената се засмя.
	— Може и да сме били сестри. По душа бяхме почти еднакви.
	Дан обърна снимката и видя избелял надпис.
C>
	Денем лемур… Нощем алое…
	Весели приключения, скъпи приятели!
C$
	Подаде я на Ейми, която беше на ръба да се разплаче.
	— Лемур… — каза тя. — Това сигурно е частният самолет на Грейс „Летящия лемур“.
	— Онзи ден цял следобед обикаляхме с него, боже, колко го обичаше Грейс! Свазиланд, Банинският национален парк в Мозамбик, зареждане в…
	— Какво е „алое“? — попита момчето.
	Госпожа Тембека се усмихна.
	— Свързано е с пиесата, която гледахме — „Урок от алое“. Алоето вирее и в най-сурови условия — изпепеляващо слънце, суша, която продължава с месеци. Символ е на южноафриканците, оцелели въпреки апартейда. Някои видове алое имат изумителни лечебни свойства. Грейс харесваше пиесата.
	— А вие откъде я познавате? — попита Ейми.
	— Тя беше в комисията, която проведе събеседването при постъпването ми на работа — промълви тихо жената. — Смятаха да назначат човек с по-голям опит, но Грейс настоя да вземат мен, защото съм свързана с борбата за човешки права. Включих се в нея след онова, което изживя братовчед ми Вуйо… Беше студент в Совето…
	_Беше._
	Гласът на госпожа Тембека стихна, а Дан си спомни какво е разказала Нели за размириците в Совето.
	_Полицията е убивала деца._
	Неволно се извърна.
	— Може ли да ги разгледам? — поинтересува се Ейми, без да сваля поглед от купчината снимки.
	— Разбира се, миличка. — След като момичето взе нетърпеливо снимките, жената отключи друго чекмедже на бюрото. — Преди няколко месеца Грейс ми остави телефонно съобщение. Гласът й беше немощен, но аз нямах представа, че тя си отива. Предупреди ме за документа на Чърчил. Каза да го включа в каталога, но да го давам само на учени и на преки потомци. След като те докажат безусловно, че са такива. — Госпожа Тембека сви рамене, изглеждаше малко притеснена. — Молбата й беше странна, не сме свикнали на такива неща… честно казано, никоя библиотека не би се съгласила. Но Грейс настоя. Направила е много за нас и затова управителният съвет склони. Ето защо, колкото и да ми е неприятно да ви моля за такова нещо, трябва да видя някакво доказателство…
	— Мисля, че си нося ученическата карта — каза Дан и затърси из джобовете си.
	Извади смачкана обвивка от блокче „Марс“, малко канап, черешов бонбон „Старбърст“, няколко парченца прозрачна пластмаса с неясно предназначение и австралийския паспорт на баща си. За миг се стресна, после обаче видя, че от паспорта се подава ученическата му карта.
	Разгърна паспорта и го остави така. Картата се беше закрепила за една от вътрешните страници. Отвори го на снимката и фалшивото име на баща си, Роджър Нудълман.
	— Ето я! — възкликна момчето.
	Но госпожа Тембека се беше вторачила с разширени очи в снимката.
	— Нудълман ли!… — попита тя. — Защо паспортът на Нудълман е у теб?
	— А! — възкликна Дан. — Това всъщност не е…
	Ейми го настъпи с все сила под бюрото. Дан понечи да я шляпне по главата, но срещна погледа й и на мига разчете какво му казва тя с очи: „Жената очевидно не познава татко и явно има основателна причина за това“.
	— Това е… находката ми на месеца — измърмори момчето. — Намерих паспорта на пода на летището.
	Стори му се, че госпожа Тембека е потреперила.
	— В такъв случай ще го унищожа — отсече тя. — Ако намерите и паспорта на жена му, унищожете и него. Въпреки че това едва ли ще помогне. Какво е за едни убийци и крадци да направят фалшиви паспорти!


>	Глава 16

	Убийци ли? Крадци? _Тук явно има някаква грешка._
	Имената върху паспортите се бяха сторили на Ейми малко странни, но не и познати. Може би баща им беше избрал погрешка името на южноафрикански престъпник.
	Тя погледна Дан, той обаче се беше втренчил в снимката.
	— Аз… — заекна той — не мисля, че…
	— Да ви призная, не си представям как този паспорт се е озовал на пода на летище — заяви госпожа Тембека, докато отваряше един от шкафовете. — Семейство Нудълман май бяха австралийци, но обикаляха цял свят, за да вършат престъпления. Индия, Индонезия, Южна Африка…
	_Индия, Индонезия, Южна Африка…_ Пътят, който Артър и Хоуп бяха изминали, докато бяха издирвали Амелия Ърхарт.
	— Какво са извършили? — полюбопитства Нели.
	— Няма да се впускам в зрелищните подробности — отвърна библиотекарката, — достатъчно е да кажа, че са извършили жестоки престъпления без всякакви мотиви. Плячкосвали са сгради и не са оставяли никого жив. За щастие не са ги виждали от години. Предполагам, че са умрели, но… о, ето го! — Госпожа Тембека извади от папката някакъв документ и го сложи на бюрото. — Можете да направите копие, но само ако обещаете, че няма да го показвате на никого.
	— Ама как… — започна Дан.
	Ейми го прекъсна със строг поглед.
	_Грешка._ Точно така. Чисто и просто грешка.
	— Благодаря ви — рече тя. — Ще направим копие.

	* * *

	Дан изтича от сградата. Трепереше.
	— Чакай! — каза Ейми, както стискаше плика от кафява хартия.
	Нели вървеше плътно след тях.
	— Трепериш, човече — рече тя и сложи ръка върху рамото на Дан.
	— Извинявайте — пое си той дълбоко въздух. — Просто… тя ги нарече… убийци.
	— Стара е. Недовижда — започна да го успокоява Нели.
	— Как е възможно госпожа Тембека да не знае как изглежда татко, щом двете с Грейс са били добри приятелки? — учуди се момчето.
	— Нали ти казах, стара е — натърти Нели. — Баба. Хора на тяхната възраст не показват снимки на порасналите си деца. Правят го само родителите на малките деца.
	— Излиза, че… татко е решил да използва в паспорта си името на _прочут злодей_ — каза Дан. — Защо?
	— Може би не е знаел кой е Нудълман — предположи сестра му. — Роджър Нудълман… татко все измисляше някакви шантави имена. Помниш ли Оскар Шмуц, вълшебника с черно под ноктите?
	Дан поклати тъжно глава.
	— Не го помня.
	Ейми се взря в очите му.
	— Какво помниш за тях, Дан… за мама и татко?
	— Всъщност нищо — призна просълзен брат й.
	— Помисли добре — подкани сестра му. — Каза, че не ги помниш в съзнанието си, затова пък ги помниш навсякъде другаде. Какви са тези спомени?
	Дан едва си поемаше дъх.
	— Разни смешни неща. Горещ шоколад на масата в кухнята, песни преди сън. Миризмата на чисти чаршафи. Големи ръце, които ме притискат в обятията си…
	— Веднъж, когато ти беше на около две години — рече сестра му, — чух как татко казва на мама: „Искам само да доживея до четирийсет и три. Тогава той ще бъде на осем години и ако умра, поне ще помни кой съм“. Не знаеха, че подслушвам, и аз се изплаших. Мама отвърна, че е ужасен. Никога няма да забравя какво му каза после: „Бебетата помнят душите, Артър“. Около година след това все се сещах за теб, когато татко беше в банята. Мислех, че мама е казала „душ“. Е, след това се досетих какво е имала предвид, но чак сега разбрах истинския смисъл. Онова, което помниш ти. Именно за _него_ е говорела мама.
	— Хора като майка ви и баща ви не са способни на такива неща — промълви Нели.
	— Оказа се, че Ирина има добра душа — обади се Дан. — А тя беше способна на много лоши неща.
	Ейми прегърна брат си през раменете.
	— Ирина откри късно добротата си. А мама и татко вече са я носели в себе си.
	— Така си е — съгласи се момчето. — А сега може ли да тръгваме?
	Докато вървеше към колата, Дан разгъна копието от писмото на Чърчил.
	Ейми и Нели се хванаха за ръце. Ейми се надяваше брат й да го преглътне. Тя също.

	* * *

	На паркинга Дан сложи пресниманото писмо върху задната седалка.
	— Елате да видите — произнесе той със страхопочитание.
	{img:zmijsko_gnezdo_list.png}
	— Много ни помогна, няма що — допълни Дан отвратен.
	— Б. хълм — каза Ейми, докато разлистваше биографията на Чърчил. — Това явно означава „Болничният хълм“. Така по онова време се е наричал Конституционният хълм.
	— Именно. И Чърчил го е мразел — сви рамене Нели. — То оставаше да не го мрази.
	— Тук пише, че Чърчил е бил прехвърлен от този затвор в някакво място, наречено Staatsmodel, или Държавното образцово училище в Претория — продължи Ейми.
	Дан кимна.
	— Където той е написал това. И то е стояло там, докато Грейс не го е пратила на Конституционния хълм.
	Ейми продължи да чете книгата.
	— Така. Използвали са това училище в Претория за затвор. Чърчил се е прекатерил през триметрова стена и е избягал в миньорски град на име Уитбанк, където се е укривал, докато не се качил на един товарен камион. Всичко отговаря на писмото.
	Дан се наведе по-близо.
	— Какво е това в края? „Непрекъснатата черта ще изпълни желанието ти…“
	— Непрекъснатата черта може да означава какво, какво, например вечност — отбеляза Ейми, докато преглеждаше показалеца в биографията.
	— Или окръжност — предположи брат й. — Или квадрат, или трапец, или всякаква затворена фигура.
	Ейми погледна горния край на писмото.
	— Коя ли е М точки, точки, точки, К точки, точки, точки?
	— К е Кахил! — побърза да отговори брат й. — Може би Чърчил е написал писмото например на прабаба. Знаем ли малкото й име?
	— Не — отвърна Ейми, като сновеше напред-назад. — Добре, нека помислим отначало. Онзи мъж на летището ни даде кода, който ни доведе тук. Той е свързан по някакъв начин с всичко това. Грейс е оставила тук таен документ, който да вземем, документ, откраднат от Претория и написан от човек от рода Кахил. Семейство Холт имат причина да смятат, че кланът Томас е скрил някъде в Южна Африка ключ към загадката…
	— Точно така… и Чърчил е знаел какво представлява този ключ! — възкликна брат й. — Грейс се опитва да ни покаже точно това. Може би тайната за местонахождението на ключа е умряла заедно с Чърчил. Виж какво е написал старият Уини в края на съобщението.
	— „Рудниците на Уитбанк… — прочете отново Ейми. — Където всъщност имах възможност да направя откритие.“ Според мен е намерил ключа.
	Момичето усети, че главата й се замайва. Грейс й говореше от гроба… дали знаеше къде е ключът към загадката?
	Нели се пъхна в колата и започна да почуква по новия джипиес.
	— Скъпи ми Карлос, отведи ни в Уитбанк.

	* * *

	Отне им повече време, отколкото очакваха, да открият Уитбанк главно защото градът беше преименуван на Емалалени и никой не беше казал на Карлос. Никой не му беше казал и че не е зле той да е климатик, което поне според Дан беше още по-неприятно.
	След няколко объркани въпроса на една бензиностанция те продължиха към изоставения рудник, където се е укривал Чърчил.
	Ейми отново се беше зачела. И не вдигаше глава от книгата.
	— „Уитбанк е построен край богати природни залежи и в него са живели симпатизанти на англичаните, които са укрили Чърчил след дръзкото му бягство от Държавното образцово училище“ — прочете тя.
	— Това е било, преди той да стане… нали се сещате, преди да стане прочут шишко — вметна Дан.
	— Министър-председател на Великобритания — поправи го сестра му. — През Втората световна война.
	Нели спря на малък паркинг. Наблизо имаше къща, а зад нея се простираше изсъхнала от слънцето равнина, осеяна с купчини пръст. Тримата влязоха през отворената врата.
	Вътре някакъв сбръчкан слаб мъж с молив зад ухото играеше шах с едно момче.
	Щом момчето се обърна, Ейми започна да пелтечи. Наум. Това беше постижение, на каквото беше способна само тя и което забелязваше само брат й.
	И се случваше пред момчета, които изглеждаха като това тук. То беше с кестенява коса и с очи с цвят на карамел като приятеля на Дан Ник Сантос, който, погледнеше ли към момичетата от шести клас, те тутакси се превръщаха в кръгли глупачки — Сантос дори си позволяваше да казва: „Гледай сега, мога да направя така, че да се превърнат в кръгли глупачки“, а после наистина го постигаше. Това момче тук обаче беше по-голямо.
	— Бива си го — прошепна Нели.
	— И ти ли? — изсъска Дан.
	— Мат! — възкликна Господин Красавеца.
	— Ау — успя да пророни Ейми.
	— Хм, търсим мястото, където се е укривал Чърчил — съобщи брат й.
	Мъжът изпъшка и стана от стола.
	— Ей там отзад е. Ще видите паметната плоча. Хайде, помогни им, Кърт. Утре, щом се прибереш от репетицията на хора, ще изиграем реванша.
	Момчето се усмихна — най-вече на Ейми.
	— Съжалявам, но сърцето й принадлежи на Иън Кабра — заяви Дан, но нещо в изражението на сестра му му подсказа, че точно в този момент то изобщо не принадлежи на Иън.
	Кърт се усмихна неразбиращо.
	— Насам — подкани той и се изправи в цял ръст, който беше най-малко метър и осемдесет и пет.
	Ейми загледа как Кърт се отправя с наперена походка към вратата.
	— След като е избягал, Чърчил се е укрил от бурите ето в тази шахта — обясни момчето, — а после е бил изведен оттук с товарен камион.
	— Оставил ли е нещо? — поинтересува се Дан. — Например писма, които е писал в рудника? И в които да посочва разни местности.
	Кърт се надвеси над него.
	— Както личи, знаеш тайната… че тази история с Чърчил си е чиста лъжа.
	— Да, именно — потвърди Дан, като се опитваше да печели време и да не прилича на глупак. — Чиста лъжа. Знаех.
	— Л-лъжа ли? — изписка Ейми.
	— Чърчил е бил двоен агент — прошепна Кърт. — И заради това е дошъл в Южна Африка. А не защото е бил репортер. За да открива тайни.
	— Двоен агент на бурите ли? — попита Нели.
	— На друг — уточни Кърт. — На някакви хора. Оставил е върху парче плат един символ, пазим го вътре. Две змии и меч с голямо L. Още не сме разбрали какво означава. Но е търсел нещо. И си е разменял в тунелите съобщения със своите агенти. Знам, защото е написал нещо върху стената.
	Дан погледна Ейми и разбра, че и тя си мисли същото като него. „Лусиан.“
	— Какво е написал? — попита той.
	Кърт сви рамене.
	— Виждал съм го като малък. Стоях с часове долу, учех се да пея — там не ме чуваше никой. — Той се усмихна на Ейми. — Преди бях срамежлив.
	— Къде е тази стена? — поинтересува се Дан. — Може ли да я видим?
	— Имаш астма — напомни сестра му. — В рудниците е прашно.
	— Прашно беше и в пещерата в Сеул — отвърна Дан. — Пък не ми стана нищо.
	— Ами погледнете — посочи Кърт към паянтова постройка и ограден район, пред който пишеше „Вход забранен“. — В този рудник вече станаха няколко злополуки. Почвата поддава. Смятат в скоро време да го затрупат.
	— Значи… не можем да влезем вътре? — попита Дан.
	— Е, ако искаш да те погребат безплатно, можеш и да влезеш — отговори Кърт. После му намигна и се извърна към Ейми. — Можеш ли да играеш шах?
	— М-м-малко — смотолеви тя.
	Страхотно. Дан направо не можеше да повярва, че е извадил такъв късмет.
	— Много е силна — каза той. — Ще те скъса от бой!
	— Приемам предизвикателството — заяви Кърт — явно флиртуваше.
	Дан не повярва — нима Кърт наистина харесваше сестра му?
	Поруменяла, Ейми тръгна след Кърт към постройката. А Дан се дръпна бавно назад.
	Към изоставения рудник.


>	Глава 17

	— Ти да не си полудял?
	Момчето се обърна рязко. Видя на фона на залязващото слънце силуета на Нели. Със сегашната си прическа тя приличаше на мъничък стегозавър с човешко тяло.
	— Кърт намигна — обясни Дан. — Значи може.
	— Ти наистина не си наред — заяви Нели. — Той намигна, защото харесва сестра ти. Ейми е взета за заложница от лудото шахматно страшилище на Южна Африка.
	Дан погледна през рамо. Видя през прозореца как по-възрастният мъж говори нещо, докато готви на печката, а Ейми и Кърт са седнали да играят шах. Когато не гледаха шахматната дъска, се стрелкаха с очи.
	— Прекарват си страхотно — каза Дан. — И Кърт преувеличаваше за рудника. Тези типове тук нарочно гледат да те изплашат заради застраховките.
	— Знаеш ли изобщо какво означава това? — попита Нели.
	— Не — призна си момчето. — Но този рудник си го има тук още от деветнайсети век, нали?
	Нели се позамисли. После се пресегна, свали раницата и извади от нея фенерче.
	— Вземи го. Но ако чуя да падне и едно-единствено камъче, те издърпвам, за да не пострадаш. Пъхни се в шахтата. Не падай. Ако откриеш надпис върху стената, ще ти помогна да го препишеш. А ако не откриеш нищо, край. Махаме се оттук. Ясно?
	Дан грабна фенерчето.
	— Супер си.
	— Знам. А сега побързай.
	Дан изтича при бараката и свърна бързо зад нея. В средата на оградения участък имаше широка дупка с прихваната към края й опърпана въжена стълба. Момчето преглътна притеснено.
	— Тази стълба тук изглежда малко стара.
	Нели също надзърна.
	— Добре тогава, План Б. Надвесваш се и поглеждаш. Нищо повече. Аз ще те държа за краката. Побързай!
	— Добре.
	Дан застина за миг. Последния път, когато беше слизал в рудник в Кубър Пиди, Австралия, се беше натъкнал на отровни паяци и смъртоносна змия. Да не говорим пък за астмата.
	_Всъщност изобщо няма да влизаш в рудника_, напомни си той. _Само ще надзърнеш._
	Той преглътна и застана на четири крака в края на дупката. Запали фенерчето точно когато Нели го стисна за глезените.
	Дупката беше широка колкото да се побере сам човек. Стените й бяха лъскави, сякаш бяха покрити с шеллак. Въжената стълба изчезваше надолу в бездната и се полюшваше бавно от невидимо течение. Дан усети мирис на спарено и на гнилоч.
	„Смрадливата дупка сред рудниците на Уитбанк, където се укрих…“, беше написал Чърчил.
	— Какво виждаш? — изсъска Нели.
	— Дръж ме здраво — каза момчето.
	Каменните стени бяха груби и грапави, от другата страна стърчеше издадена скала. На Дан му се стори, че различава нещо като надпис, но се оказа, че това са камъчета, натрупали се върху тясна издатина.
	— Чух някакъв звук — предупреди Нели. — Побързай.
	Нищо.
	Дан въздъхна тежко. Беше много тъмно, напрежението беше голямо.
	— Връщай ме, Скоти* — каза той.
	[* Реплика на капитан Кърк от „Стар Трек“. — Б.пр.]
	Думите заседнаха на гърлото му. Сега фенерчето беше обърнато навътре и лъчът осветяваше стената точно под Дан.
	И там, на около метър под него, се виждаха няколко реда, внимателно изсечени в скалата.
	— Чакай! Намерих го! — викна момчето. — Смъкни ме още малко. Виждам нещо.
	Нели се премести леко напред. Дан се спусна още по надълбоко в шахтата. От края й се посипаха камъчета, които западаха като градушка в трапа… и нищото. Дан така и не ги чу да удрят дъното.
	Той присви очи и се пресегна с фенерчето, за да освети надписа върху стената. Беше му много трудно да го разчете.
	_Трябва да направя копие, като трия с молив по хартията._ Така щеше да се получи.
	— Издърпай ме! — каза той. След миг вече беше горе на ръба на дупката. — Слушай сега, Нели, трябва да се върна още веднъж, този път с лист хартия и молив. Там долу има надпис, но ще разбера какво пише на него само ако направя копие с молив върху хартия.
	— Сега вече съм сигурна, че си луд — отсече тя.
	— Мат! — екна в същото време откъм къщата гласът на Ейми, последван от смеха на стареца и от закачливия стон на Кърт.
	— Имаме още няколко минути — отсъди Дан. — Кърт ще поиска реванш.
	— Ти пък откъде знаеш?
	— Такива сме си ние, момчетата!
	Нели въздъхна. Бръкна в раницата на Дан и извади молив и бележник, от който откъсна един лист.
	— Добре, но побързай.
	Нямаше да бъде никак лесно той да се справи едновременно с фенерчето, молива и листа.
	— Трябват ми резервни — каза момчето. — В случай че изпусна нещо.
	С отчаяно изражение Нели откъсна няколко листа и намери и още два молива. Дан ги напъха в джоба на панталона си и стисна първия молив и лист.
	Захапа фенерчето и изрече:
	— Дофре, да фърфим.
	Просна се по корем в края на дупката. Усети как пръстта потреперва и чу, че по стената долу се плъзгат още камъчета. Премести се наляво, докато не се хвана за твърда скала.
	— Готофо! — съобщи Дан и се премести още малко.
	— Чакай малко, в раницата ти има нещо лепкаво — спря го Нели. — Махам го от…
	Най-неочаквано земята под Дан се срути във взрив от черна пръст. Той усети, че пропада шеметно в мрака и отвори уста в негласен писък.

	* * *

	— _Готово!_
	— _Ооооох!_ — Дан имаше чувството, че левият му крак всеки момент ще бъде изтръгнат от ставата.
	Той висеше на него, а Нели го стискаше силно за глезена.
	Дан размаха ръце. Моливът и хартията паднаха. Електрическото фенерче отскочи встрани и за миг хвърли около него дива светлина.
	— Издърпвам те! — извика Нели.
	Дан долепи инстинктивно длани до стената и затърси корен, нещо, за което да се закрепи — за всеки случай. Тук стената беше плътна, осеяна с малки пукнатини. Не. Не бяха пукнатини. Бяха букви, изсечени в камъка.
	— Намерих го! — обяви Дан. — Намерих съобщението!
	— Тежиш! — оплака се Нели.
	— Една минута, Нели! Само една минута!
	Той извади бързо от джоба си други лист и молив. Долепи хартията до камъка и започна да прокарва молива по нея.
	Когато беше сигурен, че е направил копието, сгъна листа и го пъхна отново в джоба си.
	— Готово… хайде!
	— Ааааах! — задърпа Нели.
	Дан усети, че започва да се изкачва. Бавно.
	После усети тласък. Около него се посипа пръст, която му напълни косата и нали той беше с главата надолу, се напъха и в панталона му.
	— Дърпай по-силно! — провикна се момчето. — Шахтата се срутва!
	— Не мога по-силно!
	Дан чу врява. Други гласове — на Ейми, на Кърт, на стареца.
	Почувства как го изтеглят все по-нагоре. Опита се да се вкопчи в стената, но от най-лекия допир на пръстите му тя се ронеше, сипеше се на водопади от пръст.
	— Ехааа! — екна гласът на Кърт и както кашляше, Дан се плъзна по горния ръб на отвора.
	— Хххх… ххххх — дишаше той със свистене, все едно някой мачка в нощта хартия.
	— Доведете го вътре — подкани старецът.
	_Астмата._ Понякога, ако положението беше много напечено, симптомите не се проявяваха заради адреналина. Както в Сеул. Но астмата беше непредсказуема. И сега Дан имаше чувството, че някой е долепил до носа и устата му парче плат.
	Усети, че го отнасят в къщата и го слагат на канапето.
	— Сдъвчи това — подкани Кърт и му подаде нещо като кактус, прекършен, за да пусне сок.
	Беше доста сладко и сочно на вкус. Дан се задави, но после се насили да го глътне. Ейми седя до брат си, докато той започна отново да диша спокойно.
	И чак тогава избухна.
	— Как е възможно да правиш такова нещо? — възкликна и погледна лошо Нели. — Ами ти… уж трябва да ни наглеждаш, а ти само даваш на Дан някакви тъпи идеи.
	— Ама аз… — запелтечи момчето.
	Ейми не го остави да каже и дума.
	— Толкова ли не разбираш. Нямаме си никого, Дан! Само ние с теб сме.
	— Аз… аз намерих съобщението, оставено от Чърчил! — обясни той.
	— Какво? — смая се Кърт.
	— Какво? — повтори Ейми.
	Брат й се пресегна към задния си джоб и извади листа с копието, направено с молив.
	— Беше върху стената на шахтата в рудника!
	— На изоставената шахта — поправи го Кърт. — Огромна дупка от камъни и пръст, която се срутва.
	— Която се срутва — повтори като ехо Ейми.
	Кърт взе от перваза на прозореца мощен електрически фенер и освети с него участък хлътнала надолу пръст.
	— И… и щях да си остана погребан там ли? — изуми се Дан.
	— Не мисли за това, приятелю — рече другото момче. — Я да видим.
	Дан погледна сестра си.
	— Ще повториш ли каквото каза новият ти приятел?
	Но още преди Ейми да е отговорила, Дан разгъна върху масата листа с копието на надписа, което беше направил с молива:
	{img:zmijsko_gnezdo_tekst.png}
	Дан го загледа, без да казва нищо — четеше го отново и отново наум.
	— УЛСЧ… — рече Кърт.
	— Уинстън Ленард Спенсър-Чърчил — уточни Ейми.
	— Вие двамата сте страхотен отбор — отбеляза Дан.
	И този път сестра му се изчерви. Старецът грееше.
	— Вижте, моля ви се! А ние и не подозирахме, че се е укривал в тази шахта!
	— Е, някои от нас подозираха — промълви Кърт. — Но… какво означава надписът? Звучи ужасно налудничаво. Като бълнуване на душевноболен.
	— Така си е — съгласи се Нели. — Все пак човекът е седял затворен седмици наред в рудник. Всеки на негово място щеше да превърти.
	Кърт прихна.
	— „Мята ви прашка.“
	_Чърчил е превъртял. Душевноболен. Бълнуване на луд човек._
	Дан направи единственото, което изглеждаше логично при тези обстоятелства.
	— Ами да, прави сте — заяви той, както държеше листа. — Пълни небивалици. Хайде да забравим, че изобщо сме го виждали.
	Под изумените погледи на сестра си и Нели той накъса тайното съобщение на малки парченца.


>	Глава 18

	Ейми не можеше да повярва.
	Между нея и Кърт се беше случило нещо. А тя не намираше обяснение. Да, бяха играли шах. Но не беше само това. Сякаш някой внезапно беше включил на пълни обороти сетивата й.
	За пръв път от седмици момичето беше в състояние да мисли за друго, освен за издирването на ключовете към загадката.
	А после, точно толкова внезапно, трябваше да си тръгне.
	Почти нямаше време да се сбогува.
	— Успех — й беше пожелал Кърт.
	Но единственото, което усещаше тя, беше неуспехът. А и Дан беше унищожил съобщението, оставено от Чърчил.
	— Как можа да го направиш? — попита Ейми, докато Нели се отдалечаваше с бясна скорост от рудника в Уитбанк… и Кърт.
	Брат й я погледна невярващо:
	— Я стига, Ейми. Нали не смяташ, че само защото съм го накъсал…
	— Знам, знам, запомнил си го — отвърна момичето. — Отново присъстваме на _Демонстрация на умствените способности на Дан Кахил_. Но те питам друго. Как може да си толкова глупав и да се излагаш на такава опасност в рудника? Можеше да умреш! За кой ли път!
	— Открих нещо, което цял век не е намерил никой — отвърна брат й, — не е ли по-уместно да кажеш нещо от сорта на „благодаря“?
	— Освен това заблуди онези двамата, че хартията не значи нищо — допълни Нели.
	— И ти си същата като него — не й остана длъжна Ейми.
	Дан вдигна пръст.
	— Някога Уинстън Чърчил е казал: „По време на война истината е толкова ценна, че винаги трябва да бъде строго охранявана с лъжи“.
	— Откъде знаеш? — учуди се сестра му.
	— Пише го ето там, на страницата, на която си отворила книгата — обясни Дан и посочи биографията върху седалката на колата. — Чърчил е разбирал от кодирани съобщения. Работел е с шпиони. Аз заключих в главата си неговото творение.
	После написа върху другия празен лист, който му беше дала Нели, съобщението от рудника:
C>
	МАТРОС
	ВЗЕ И МЯТА
	ВИ ПРАШКА
	— О ОБЪРКАНИ БУКВИ
	БЯГАЙ, ВИР, В ОБРАТНА ПОСОКА ОТ ТЕЗИ РЕДОВЕ!
	УЛСЧ
	— 29,086341/31,32817
C$
	— Чърчил не е бил луд — заяви той. — Не е бил и пиян. Обзалагам се, че всичко това означава нещо.
	Ейми се взря в думите.
	— „Мята ви прашка“ ли?
	— Лично аз залагам на варианта, че е превъртял — намеси се Нели.
	— Е, да, наистина звучи малко странно, но я да помислим — предложи момчето.
	— Чърчил току-що е избягал от затвора, нали така? — продължи Нели. — Може би на английски това е израз, който означава „победа“.
	— Дан! — повика го Ейми. — Помниш ли кода, който разчетохме у чичо Алистър, за да отворим вратата в задния му двор? Там трябваше да разгадаем една игрословица. Ами ако съобщението е от две части — в горната част е код, а в долната са указанията как да се разчете?
	— Хммм… — Дан погледна последните няколко реда в съобщението. — Значи „О, объркани букви“ е част от указанията.
	— Да, а „объркани“ може би всъщност значи „разбъркани“. А какво са разбърканите букви — анаграма! — каза сестра му. — А „бягам“ означава същото, както „числят се“ в главоблъсканицата на чичо Алистър. Трябва да махнеш нещо, например буква или дума…
	— Вир! — възкликна Дан. — Това е думата. Всъщност не означава никакъв вир. Чърчил е имал предвид „в-и-р“, само че на обратно: „р-и-в“. А „от тези редове“ означава три букви, три реда… Чакай, май се сетих.
	{img:zmijsko_gnezdo_gatanka.png}
	Дан се шляпна по челото.
	— Ами да, това „матос“ сигурно е на холандски.
	— Едва ли — възрази Ейми. — Чърчил е бил британец, а не бур. А сега да разчетем анаграмата. И така, втората дума е лесна — „в земята“.
	— Томас! — викна Дан. — Ето каква е първата дума. Значи първите две думи са „Томас“ и „в земята“. И така, ще разчета останалото за една минута. Засичайте времето. Хайде.
	Но Ейми вече гледаше съсредоточено последната дума.
	— Дан, мисля, че ударихме шестица от тотото.
	Лицето на брат й грейна точно както когато в супермаркета докарваха разноцветен сладолед. Той се беше заел да реши главоблъсканицата и не се спря, докато не получи отговора:
	{img:zmijsko_gnezdo_gatanka_1.png}
	— Томас в земята при Шака — изстреля момчето.
	— За минута и седем секунди — отбеляза Нели.
	— Знаел е! — възкликна Ейми. — Чърчил е знаел къде е ключът към загадката, оставен от клана Томас!
	— Явно е разбрал, докато е бил в затвора — заключи Дан. — Или пък рудникът е бил управляван от човек от рода Кахил.
	— Така… излиза, че ключът към загадката е погребан заедно с трупа на Шака — добави Ейми.
	— Това вече е разговор! — отвърна брат й.
	— Хм — обади се от предната седалка Нели. — Наистина ли се налага да вадим труп?
	— Дан! — възкликна Ейми. — Къде е погребан Шака?
	Той извади книгата си за вожда и я разлисти чак до последната страница.
	— Е, никой не е напълно сигурен. Но според преданието той е бил убит в град на име Дърбан, който се намира в провинция Квазулу-Натал.
	— А тя къде се намира? — поинтересува се Нели.
	— След провинция Мпумаланга — отговори момчето.
	— Хиляди благодарности.
	Дан обаче гледаше в долния край на кодираното съобщение.
	— И още нещо. Какво ще кажете за тези цифри като от тотото?
	Ейми се взря в тях.
	— Приличат на координати, на географска ширина и дължина. Можем ли да разберем къде е това?
	Дан се зае с джипиес навигатора.
	— Включих Карлос, поемаме на дълъг път.

	* * *

	Телефонът иззвъня точно когато професор Робърт Бардсли слушаше последните акорди на симфония „Възкресение“ на Малер.
	— О, сигурно е Уинифред — рече той, като избърса една сълза и вдигна слушалката. — Хващаш ме точно когато съм се разчувствал. — Докато слушаше какво му казват от другия край на линията, сълзите му пресъхнаха. — Кого си видяла? Да, знам, че има внуци… на колко години са?… Прекрасно. Жалко, че тя си отиде. Значи си им показала писмото на Чърчил. Аха… да, и аз не проумявам защо е тази тайнственост. Мен ако питаш, доста хладно любовно писмо. О, не се и съмнявам, че са прекрасни деца. А, не се притеснявай, че си пропуснала да им обясниш как да се свържат с мен. За какво им е да се срещат с уморен професор като мен? Благодаря, че се обади… да, ще пием чай, може би когато през юли дойда в Йобург*. Да, приятна вечер.
	[* Съкратено от Йоханесбург. — Б.пр.]
	Щом затвори, професор Бардсли сложи в сак няколко компактдиска, телескоп, камертон и очила за инфрачервени лъчи и надзърна през входната врата. Поне доколкото видя, на улицата нямаше никой. Налагаше се да е предпазлив.
	Пак влезе в къщата и набра един номер, но се включи телефонният секретар:
	— Здравей, Нсизва, обажда се Бардсли. Много те моля, поеми утре сутрин репетицията, повикаха ме и се налага да замина. — След кратка пауза добави: — Сега си помислих, че може би ще имам нужда от групата. Ще се свържа скоро с теб…
	Преди да излезе, професорът взе от горния рафт на гардероба шапка с широка увиснала периферия и ловджийски нож.


>	Глава 19

	— Не мога да се примиря, ако чуя, че някой завършва изречението с междуметие — заяви екскурзоводът в музея „Шака“ в Дърбан.
	— Моля? — възкликна Дан.
	Изобщо не му беше до такива неща. Предната нощ бяха пътували много дълго. След като бяха поспали няколко часа в Дърбан, най-големия град в провинция Квазулу-Натал, и бяха дошли в музея, Дан беше попитал само къде се намира тоалетната. А този тук му даваше уроци по граматика.
	Екскурзоводът се усмихна.
	— Нали се интересувате от Чърчил? Не знаете ли, че вашият кумир е известен и с мнението си за английския словоред? „Къде е тоалетната, а?“ Значи слагаш междуметие в края на изречението. Лошо, лошо!
	— Хм, трябва да побързам, господин… — каза Дан.
	— Коул — представи се мъжът. — Първата врата вдясно.
	Преди да влезе в тоалетната, Дан за малко да се блъсне в старец с лице почти като череп.
	— Извинявай, човече.
	След като най-после се облекчи, Дан изхвърча от тоалетната. Старецът едва креташе и още не беше прекосил помещението.
	— През годините все се намират хора, които питат как Чърчил е бил свързан с Шака Зулу — обясняваше господин Коул на Нели и Ейми. — Татко не обича много такива посетители — посочи той с ръка стареца.
	— Е, няма как Чърчил да е роднина на Шака — изтъкна Ейми. — Роден е близо век след смъртта на Шака.
	— Точно така — потвърди господин Коул. — Все го повтаряме на посетителите. После след посещение в музея изчезна един от най-ценните ни експонати — много голям щит, който е принадлежал на Шака. Точно тогава дежурен беше баща ми — и досега не може да си прости.
	— Щитът, който са взели — подхвана Дан, като извади от джоба си картичката с Шака и я обърна към екскурзовода. — Така ли изглеждаше?
	Господин Коул кимна.
	— Много прилича на него.
	— А тези хора… случайно да са били доста едри? — продължи момчето. — Едни такива шумни и важни?
	Нямаше как да не забележи, че старецът е успял да се придвижи почти до тях. Беше се намръщил, а когато заговори, гласът му приличаше на задъхан шепот:
	— Защо се интересувате от Чърчил? — попита той.
	— Татко, много те моля, това са деца, а не крадци — усмихна се господин Коул така, сякаш се извиняваше. — Прадядо ми… дядото на баща ми се е познавал лично с Чърчил.
	— Чърчил е бил подлец — отсече старецът. — Бил е обсебен от Шака. Затова е дошъл в Южна Африка. А не за да пише репортажи. Или да участва в битките. А за да научи за isipho.
	Дан погледна предпазливо сестра си, после отново стареца — очите му се зачервяваха.
	— Isipho ли?
	— Нещо, което Шака е дал на европейците — поясни старецът. — Те са спасили с лекарствата си живота му, затова Шака е решил, че са магьосници. Но и те са търсели нещо. Нещо, което зулусите са имали. Нещо, което европейците са взели и са превърнали в отвара. Говори се, че то е направило Шака по-силен.
	Ейми изрази с очи точно каквото си мислеше и Дан. _Явно са били от рода Кахил._
	— О-отвара ли? — попита момичето.
	— Небивалици, разбира се — заяви старецът. — Но те твърдели, че Шака вероятно е от техните, от рода им. И той им е повярвал. Не е трябвало да се доверява на никого. Трябвало е да даде на Фин aniklwa!
	— Много те моля, татко, не започвай пак — прекъсна го господин Коул. Докато го водеше към изложбата, сви рамене, сякаш се извинява, и каза на Дан: — Можете да разгледате.

	* * *

	— Кланът Томас! — възкликна Ейми, когато Нели подкара по магистралата. — Ето за кого говореше господин Коул.
	— Тия тъпанари са разпитвали за Шака и за Чърчил — каза Нели. — Логично си е.
	— И са откраднали щит, върху който по една случайност е имало герб на клана Томас — отбеляза Дан, забучил нос в биографията на Шака.
	— Нали помните от какво недоволстваше господин Холт? — рече Ейми. — Че другите от клана Томас били намерили ключ към загадката и дрън-дрън-дрън. Мислех, че страда от мания за преследване, но може би е бил прав. Нищо чудно крадците, посетили музея, в крайна сметка да са намерили и ключа към загадката.
	— Фин… така, ето го! — заяви Дан, като сочеше една страница в биографията на Шака. — Човекът, за когото говореше старецът — Хенри Франсис Фин. След една битка лекувал Шака и му дал оръжие. Той му бил много признателен и допуснал британците в царството на зулусите. После всичко тръгнало на зле. На много зле. След години Фин осмял Шака в някаква книга. Твърдял, че той е чудовище.
	Ейми кимна.
	— Англия се е опитала да превземе Южна Африка — главно заради диамантите.
	— Точно така — съгласи се брат й. — Но и без европейските пушки Шака си е бил суперзвезда. Преди него племената са се обстрелвали с копия и са чакали. Лети, лети стрела, ей, я да пийнем по едно кафе. Шака обаче е казал, а, без тия, Хосе — е, може би не точно Хосе, а зулуският му еквивалент — късите копия са по-добри! С тях можеш да се доближиш до грозното лице на врага и хоп! Да го намушкаш. Оооох!
	— Мислил ли си да станеш писател? — прекъсна го Нели.
	— В книгата ти обяснено ли е какво е isipho? — попита Ейми.
	— Не — поклати глава брат й.
	— Дан… — започна Ейми, — Фин и другите европейци… те са казали на Шака, че е от същия род. Поне така твърди старецът. Ами ако Шака все пак е от рода Кахил? Не като произход, а заради нещо, което са разменили. Заради isipho.

	* * *

	Като се придържаше към указанията на Карлос, Нели излезе с автомобила от Дърбан и подкара на северозапад, към -29,086341/31,32817. Местността наоколо беше осеяна с малки селца с кръгли кирпичени колиби със сламени покриви. В едно от тях няколко мъже вкарваха добитъка зад паянтова дървена ограда. В друго Дан видя бригада, която правеше тухли от кал и ги струпваше на съвършени червеникавокафяви купчини. Наложи се Нели да завие рязко, за да заобиколи няколко жени, които вървяха покрай пътя и на главите си носеха клони колкото цяло дърво. Югото подмина и класна стая на открито с малки деца, които го погледнаха разсеяно — бяха не по-малко отегчени от децата в Щатите.
	— Пътят не е открит — оповести Карлос. — Където е възможно, завий надясно.
	Нели спря. Вдясно имаше гъмжило от хора, които кръжаха около одеяла с наслагани по тях дрехи, гердани, грънци и съдове с храна. Имаше и хора, които пееха и танцуваха, деца, които тичаха и си играеха, и старци, насядали като царе и царици, докато другите се суетяха да ги забавляват и да им носят храна. Повечето селяни бяха с дрехи, каквито носят хората на Запад, някои обаче се бяха издокарали с обработена телешка кожа, с обшити с мъниста роби и с пъстри пера.
	— Уличен панаир — отбеляза Дан, — само че без улица.
	— Sawubona! Добре дошли! — провикна се един от продавачите, младеж, облечен в нещо като леопардова кожа и с лента за глава от същия материал. Той посочи изобилието наоколо и произнесе с отсечен силен акцент, слабо наподобяващ британски: — Имаме мъниста, фигурки, храна! Елате! Аз се казвам Мондли — _Мондли_, на зулуски означава човек, който дава храна. А вие как се казвате?
	— Дан — представи се момчето. — На американски това означава човек, който яде. Какъв е поводът?
	— Денят на пенсионера! Всеки месец старците в селището получават пенсия. А ние си уважаваме старците. Затова ние празнуваме, а те пазаруват! — Мондли се засмя, след това протегна към Ейми богато украсена с мъниста пола. — За младата госпожица?
	— Това по-скоро е… стилът на Нели — отвърна тя.
	Нели обаче гледаше някъде в далечината.
	— Ей, хора! Според Карлос трябва да отидем ето там.
	Дан проследи погледа й. Зад панаира имаше полегато поле, което беше осеяно с остри скални образувания и нататък ставаше много стръмно. На билото в далечината пасеше стадо антилопи с дълги рога. На склона вляво имаше голяма гора. Но Нели гледаше широката ниска бяла постройка на билото.
	— Там ли? — попита Мондли. — Сигурни ли сте? Мога ли да попитам какво ще правите там?
	— Ама ние… проучваме културата на зулусите — обясни Дан.
	Ейми го изгледа така, сякаш му казваше: „Ама че си смотан“.
	— Е, в такъв случай останете при нас — покани ги Мондли. Сетне махна с ръка към хълма и се намръщи. — Хората, които са построили сградата там, не са зулуси.
	— А какви са? — полюбопитства Дан.
	Мъжът сви рамене.
	— Бели, жълти, тъмнокожи… завод. Казаха, че щели да осигурят работа. Но който се хвана да работи там… се промени.
	— Как така се промени? — попита Нели. — В какъв смисъл?
	— Тайна — отвърна погнусен Мондли. — Не искат да ни кажат. Много важно. Заявиха, че нашите хора щели само да спечелят, но ние нещо не виждаме печалба. Някои от младежите и девойките изчезнаха. От фирмата обясниха, че ги били прехвърлили на друго място. Тайно.
	Един от старците, който седеше на плажен стол наблизо, стана и дойде при тях. Беше бос и беше облечен в широка обикновена роба.
	— Tokoloshe — каза той и посочи с треперещ пръст нагоре към хълма. — Tokoloshe!
	— Извинете — рече Мондли, като кимна с уважение, после отведе мъжа обратно при стола, като му каза нещо на зулуски.
	След като се върна, даде знак на Дан и Ейми да се отдръпнат малко встрани, в сянката на дърво с корона, която някой сякаш беше сплескал с великанска длан. Там им обясни:
	— Опитваме се да накараме тези хора да се махнат оттук. Завършил съм университет, неколцина от нас работим с един човек от там. Засега не постигаме успех. — Той погледна към хълма. — Вътре имаме наш човек, но за да победиш тези хора, ти трябва цяла войска.
	На Дан това не му хареса. Той погледна внушителната сграда и преглътна притеснен.
	— Ако, хм… ако решим да се качим там, откъде е най-добре да тръгнем?
	Мондли им показа да минат по стръмния склон с камъните по него.
	— Не че ви насърчавам… но все пак не се отклонявайте от пътеката. Правете каквото правите, но не се приближавайте до дърветата. Там има ловни капани. — Той се отдръпна и извади изпод робата си лист хартия. — По професия съм картограф. На фирмата ми е възложено да състави карта на района. Още не сме приключили, но ще ви дам едно копие. За спомен.
	— Благодаря — кимна Дан. — Един въпрос. Какво ни каза старецът?
	— Той е sangoma, знахар — отговори Мондли. — Погледнат ли хълма, повечето хора виждат голяма компания. А той вижда друго. Tokoloshe.
	— Toko… какво? — попита Ейми.
	— Думата е непреводима — въздъхна мъжът. — Може би вярвате в душата? Tokoloshe я отнема. Краде я и тя не се завръща никога.


>	Глава 20

C>
#	КУЧЕТА ПАЗАЧИ
#	ЕЛЕКТРИЧЕСКИ ТОК
#	ВЪОРЪЖЕНА ОХРАНА! ВХОД ЗАБРАНЕН!!!
C$
	Дан зяпна табелата над заключената порта. Зад нея имаше покрита с плочи пътека отстрани с храсти. Тя водеше към шестоъгълна сграда без прозорци, построена от светъл мрамор, който, докато вървиш, сякаш променяше цвета си. От едната страна бучеше огромен климатик, а над входната врата имаше табела с името на фирмата „Убулалу Електроникс“.
	— Много ободряващо, няма що — промърмори Нели.
	— Според мен… господин Мондли е прав — каза Ейми. — По-добре да не ходим там.
	— Как ще влезем? — попита Нели.
	— Искаме ли да влизаме? — учуди се Ейми. — Ами ако са ни пратили за зелен хайвер? Все пак Чърчил е написал координатите преди повече от век. Не сме сигурни, че ония от клана Томас наистина са тук. Ами ако са се преместили?
	Нели погледна скептично сградата.
	— Това тук не ми прилича много на място, където ще дойдат от клана Томас — отбеляза тя.
	Дан се позамисли. Чърчил беше дал координатите на ключ от загадката, оставен от клана Томас. От описанието на господин Мондли излизаше, че тези хора тук наистина са от клана. Но фирмите понякога бяха и враждебно настроени.
	— Хайде да поогледаме — предложи той и тръгна да заобикаля сградата, — внимавайте в храстите.
	— Защо? — попита Ейми.
	— Намираме се в Южна Африка — отвърна брат й. — Родината на кобрите. Но не на красивите като Иън.
	Той отиде от другата страна на постройката, където хълмът се спускаше полегато. От задната страна на сградата започваше грозна ръждясала конструкция, нещо като останки от стар склад. По него бяха наслагани множество слънчеви батерии, лъскави и сини. Складът беше с ограда от красиви бели колчета, които тръгваха от стената на по-голямата постройка долу на хълма. Един градинар отвори вратата на склада и се огледа предпазливо. Намръщи се и направи знак на тримата да си вървят. После се скри вътре.
	— Тук се грижат за околната среда — отбеляза Ейми. — Отдолу стара постройка, отгоре — слънчеви батерии.
	На оградата беше закачена табела на различни езици: „Вход забранен. Слънчеви батерии“.
	— Е, стига толкова — обади се Нели. — Предлагам да се върнем в подножието на хълма, да си купим от местните хора малко мъниста, да пуснем някоя и друга шега за антилопите…
	Но Дан се беше вторачил в нещо. Към по-голямата сграда беше прикрепен отвесен дървен стълб с ивица стъкло в средата. В затвореното пространство между оградата от колчета и слънчевите батерии бяха наслагани няколко такива стълба, които наподобяваха самотни кактуси или останките от по-стара ограда вътре в новата.
	— Намират ли ти се монети, Ейми?
	Тя извади от джоба си няколко индонезийски рупии, които подаде на брат си. Той се засили и ги запрати по старата сграда.
	Бъъъз! Бъъъз! Бъъъз! Бъъъз!
	Те заискриха и една по една паднаха на земята, а след тях останаха да се вият струйки дим.
	— Леле! — изуми се Нели. — Какво направи?
	— Невидима електрическа преграда — обясни Дан. — Минеш ли през нея, се опичаш. Явно я включва и изключва градинарят.
	— Пазят слънчевите батерии, като пекат хора? — учуди се Ейми.
	— Хайде, елате да им погостуваме на тези приятелчета — подкани Дан и хукна обратно към главния вход.
	Сестра му го настигна при табелата с предупреждението.
	— „Кучета пазачи… електрически ток.“ Кой е пръв?
	— Сигурно има звънец — предположи Нели.
	— Е, можеше да е и по-страшно — отбеляза Дан. — Тук поне не пише… — Той зърна с крайчеца на окото нещо сребристо, което се движеше из тревата. — _Змия!_
	Ейми завъртя очи.
	— Много смешно!
	— Не, Ейми, виж, виж!
	— Аз… аз…
	Думите заседнаха на гърлото й. Още преди да е погледнала надолу, тя усети върху обувките си тежест. Когато сведе очи, ходилата й вече бяха затиснати от гънещото се зелено тяло на змия, дълга най-малко два метра. Движеше се бързо, с широко отворени очи.
	— _Мамба_ — спомни си Дан от часовете по биология. Единствено уроците за змиите го държаха буден в училище. — Не мърдай. Не си в опасност, докато главата й е на земята.
	Ръцете на Ейми се разтрепериха. Тя пребледня като тебешир. Сега змията беше, кажи-речи, цялата върху ходилата й… опашката… почти не се виждаше…
	_Щрак!_
	Вратата на сградата се отвори широко. Ейми подскочи.
	Змията изсъска разлютено, изду се отстрани и се надигна от тревата.
	— Дан! — извика Ейми.
	Към тях по покритата с плочи пътека забърза мъж. Беше с тъмна кожа и бе висок близо два метра, с шкембе, което копчетата на черната му риза едва удържаха. Лявата му вежда беше разцепена от белег, който минаваше по бузата и стигаше отстрани на брадичката. Мъжът ги погледна с кървясали очи. Носеше пушка в дясната си ръка.
	Змията се издигна още по-нависоко, вече вперила очи в пазача. Щом мъжът се приближи, тя му се нахвърли.
	С плавно движение пазачът вдигна с ръка една пръчка от земята. Мамбата заби с все сила зъби в нея. Мъжът хвърли спокойно пръчката с гърчещата се по нея змия надолу по хълма.
	След това погледна Дан, Ейми и Нели. Гневът в очите му беше отстъпил място на недоумение.
	— Какво обичате?
	Върху значката беше написано името А. Бекисиса.
	— С-с-справихте се страхотно — отбеляза Дан.
	Мъжът се усмихна.
	— Благодаря. Обърках се. Алармата се включи. Заради вас ли?
	— Може би — отвърна момчето. — Май сме се изгубили.
	— Ние… н-н-ние търсим р-р-родителите си — изпелтечи Ейми.
	Дан простена наум.
	Господин Бекисиса се засмя.
	— Ужасно съжалявам. Сигурно ви е страх от пушката. Длъжен съм да я нося. Тук имаме чувствително, много скъпо оборудване. Все се намира някой, който се опитва да краде. Елате!

	* * *

	На Ейми никак не й хареса в сградата. Вътре беше просторно и чисто, с лъснати до блясък подове и колички с гумени колела, които сновяха напред-назад. Помещението беше разделено на работни кътове, в които някакви особняци се взираха в електронни таблици.
	Господин Бекисиса ги помоли да извадят всичко от джобовете си — от съображения за сигурност, през цялото време се извиняваше. Предложи на Дан да изхвърли обвивките от бонбони. Разгледа множеството сгънати бележки и сувенирите на Ейми. Повъртя в ръцете си айпода на Нели. После отвори и раниците им.
	_Портмонето на Ирина._
	Ейми се вцепени. Ако мъжът погледнеше в него, със сигурност щеше да се усъмни.
	Но единственото, което той направи, бе да разбърка вещите им, после им върна раниците.
	— Извинявайте, но тук страдат от мания за преследване — обясни господин Бекисиса. — И така. Къде са родителите ви?
	— Ние май… подранили сме — избълва Дан. — Те ще дойдат след около час.
	— В такъв случай ще ви разведа да поразгледате — предложи мъжът от охраната.
	Той тръгна напред, а Дан промърмори:
	— Електрическа преграда заради _това_ тук?
	— Мисля, че знам какво означава sangoma — обади се Нели. — Това място ти взима душата. Хоп, и готово.
	Ейми мина покрай стена, до която бяха наредени кашони — зад тях имаше врата с малка табелка:
C>
#	РАДИОАКТИВНОСТ. СЛУЖЕБЕН ВХОД
C$
	Очите й спряха върху вратата. Къде ли водеше?
	Ейми отново си припомни разположението на помещението.
	_Слънчевите батерии. Старият склад._
	Вратата се падаше приблизително откъм страната на външните постройки. Ейми погледна отново табелката.
	_Радиоактивност._
	Виж ти! Слънчевата енергия не беше радиоактивна.
	И обикновено не слагаха невидими прегради с ток с високо напрежение, които да ги пазят.
	Момичето се промъкна по-близо. Върху вратата при бравата имаше лъскав правоъгълен панел. Изведнъж на Ейми й хрумна нещо и тя извади от раницата портмонето на Ирина. Прехвърли пластмасовите карти и накрая намери картата на Рейгън Холт. Доближи я внимателно до панела.
	Светна екранче, на което пишеше:
C>
	ХОЛТ, Р.
	ДОЛЕПИ ПРЪСТ ДО СЕНЗОРА
C$


>	Глава 21

	— Ела веднага, Дан. Нели, и ти!
	Ейми нахълта в служебната зала на „Убулалу Електроникс“, изглеждаше невероятно развълнувана.
	— Къде беше? — скастри я Нели.
	— Не ми казвай — рече Дан. — Намерила си библиотека.
	— Къде е пазачът? — огледа се сестра му.
	Дан посочи господин Бекисиса, който стоеше в ъгъла и говореше по мобилния си телефон.
	Ейми сграбчи Нели за ръката.
	— Бързо!
	Дан тръгна след тях през помещението. Ейми ги заведе при стената, скрита зад купчината кашони. Брат й се приближи към табелата върху вратата.
	— Радиоактивност ли? — учуди се той. — Явно води навън, към онези постройки.
	— Именно — потвърди Ейми. — И така, помниш ли портмонето на Ирина с картите? Тя е имала карта на всеки от семейство Холт. — Момичето се огледа наляво и надясно, после извади три пластмасови карти — на Хамилтън, на Рейгън и на Мадисън. — Доближих картата на Рейгън до панела върху вратата и се изписа името й.
	— Това е скривалище на клана Томас — отсъди Дан. — Знаех си. И ние можем да проникнем вътре!
	Ейми поклати глава.
	— Нужен е пръстов отпечатък, Дан.
	— Уф, трябваше да ампутираме, когато имахме тази възможност — подметна Нели.
	Дан се смръщи.
	— Я чакайте… вратата е тук, нали? И не е прикрита с нищо?
	— Ако фирмата е само параван, тук има много хора от клана Томас — отбеляза Ейми. — Няма да се учудя и ако всички са от него. Значи не се налага да крият вратата. И постоянно влизат и излизат през нея.
	— Я да видя портмонето — каза брат й.
	Ейми му го подаде, а той затърси из него и извади трите найлонови пликчета, във всяко от които имаше нещо като пластина за микроскоп. Всяко от пликчетата беше с буква, написана с черен флумастер.
	Дан отбори внимателно пликчето с буквата „Х“ и извади пластината. Вдигна я срещу светлината.
	— Не се вижда нищо — оплака се сестра му. — Някой е оставил в средата размазано петно.
	_Размазано петно ли?_
	Това означаваше, че някой е държал пластинката, което пък означаваше, че я е пипал с ръце. А ръцете означаваха…
	— Не е размазано петно — обясни момчето.
	Той раздели двете парченца плексиглас, от които се състоеше пластината. Между тях имаше влажна нагъната ципа.
	— Отпечатък от пръст.
	— Моля? — възкликна Ейми.
	Дан отново бръкна в портмонето и извади картата на Хамилтън Холт.
	— Подръж я — помоли той Ейми и й подаде картата.
	Възможно най-внимателно сложи ципата върху десния си показалец. Усети я малко слузеста, по-плътна, отколкото беше очаквал. Кимна на сестра си.
	— Хайде.
	Тя размаха картата пред вратата.
C>
	ХОЛТ, Х.
	ДОЛЕПИ ПРЪСТ ДО СЕНЗОРА
C$
	Кръглият диск точно под думите светна в червено. Дан долепи силно до него показалеца си с ципата отгоре и зачака.
	— Нищо — прошепна той. — Къде ли съм сбъркал?
	Дръпна пръст и огледа ципата.
	Червеният диск изпука и стана зелен. Вратата издаде кратко бипкане.
C>
	САМОЛИЧНОСТТА Е ПОТВЪРДЕНА!
	ДОБРЕ ДОШЪЛ, ХАМИЛТЪН ХОЛТ
C$
	Вратата изщрака и се отвори.

	* * *

	— Супер… — възкликна Дан.
	Влезе в асансьора и се обърна към Нели и Ейми. Те бяха минали една по една през пропуска. Вратата се беше затворила плътно след тях и сега тримата се намираха в свързващата сграда.
	Подобно върха на айсберг, постройката със слънчевите батерии беше само горната част на великанска щабквартира, която сякаш нямаше край. Тримата изпитаха чувството, че целият хълм е прокопан отвътре.
	Навсякъде имаше жива, естествена светлина. Между слънчевите батерии и дори по тревистата повърхност на хълма отзад явно имаше маскирани прозорци.
	Докато асансьорът слизаше, Дан видя разположението вътре в постройката. То беше във вид на голям кошер — свързани помежду си, пълни с хора шестоъгълни помещения със стъклени стени.
	Най-странни бяха гласовете: сумтене, викове на болка, писъци за милост, победоносен рев. Като стая за изтезания с неограничен бюджет. В някои от залите имаше по двама души, в други — цели групи, които се бореха, боксираха се, биеха се по начин, какъвто Дан не беше виждал никога дотогава. Някои от стъклените стени бяха изцапани с червено.
	— Какво правят тук? — попита намръщена Ейми.
	— Не е бална зала — отвърна Нели.
	Щом асансьорът слезе долу, към тримата се завтече спретнат белокос мъж.
	— Холт — каза той и ги огледа безстрастно. — Съединените щати, нали?
	— Да — потвърди Дан.
	— Господин Малуси — представи се мъжът без излишни приказки. — Елате с мен.
	— _Ооооох!… Стига!_ — изпищя някой, докато те минаваха покрай помещение с табела „Свободна борба“.
	— В кабинета ми е по-тихо — обясни през рамо господин Малуси. Той ги отведе в просторно помещение, където от климатика беше много студено. Посочи им кожените фотьойли, а самият той седна зад писалище от тъмно лъскаво дърво. — Холт… Холт… — каза, като потропваше с пръсти по телефона си. — Тук няма много информация. О! О, боже мой. Ха! Айзенхауър…
	Въпреки всичко Дан се почувства засегнат.
	— Нашето семейство е вярно вече толкова поколения наред…
	— Да, да, греховете на бащите и така нататък — каза господин Малуси и махна с ръка, все едно отпъждаше мисълта. — Браво на теб, че си решил да преминеш обучението.
	— Какво обучение? — учуди се Нели.
	— Видяхте нашите зали — отвърна мъжът. — Във всяка обучаваме на някоя зулуска бойна техника, пригодена към двайсет и първи век: на гъвкавост, на тактика, сила, издръжливост. Зулусите, разбира се, са били най-великите воини в историята на човечеството. Предвождани от най-великия военачалник. Тук е училище за предводители. — Най-неочаквано господин Малуси се изправи. — Разполагаме точно с два часа, за да разгледаме и да те настаним в спалните помещения. После трябва да избереш бойното изкуство, което ще усвояваш.
	— Аз… аз… не знам дали… — заекна Ейми.
	Но господин Малуси вече беше излязъл от кабинета.
	Те тръгнаха след него и минаха покрай боксов ринг с три стени, където двама мъже се боксираха с леки ръкавици и без каски. И двамата се въртяха с ослепителна бързина, скачаха невероятно високо, блъскаха с все сила с ръце и крака, нанасяха удари и се впускаха в атака така, че сякаш опровергаваха закона за земното притегляне и се катереха по стените.
	— Много яко — отбеляза Дан.
	— Това е бойното изкуство самхецин, изобретено е от клана Томас — обясни мъжът.
	Точно зад ринга имаше клетка с пръстен под, заела почти половината помещение. В нея гол до кръста мъж се беше изправил срещу олигавен звяр с извит гръб.
	— Това хиена ли е? — попита Дан.
	Господин Малуси кимна.
	— Предпочетена е заради здравата захапка, с нея може да натроши на прах кост.
	Хиената се хвърли срещу мъжа. Той изсумтя и се дръпна встрани, като успя да се изплъзне на звяра и в същото време да го сграбчи за врата.
	Без да издава и звук, хиената се свлече на пода.
	— Браво, господин Яман! — провикна се Малуси. Забелязал ужаса на Ейми, той допълни: — Няма страшно. Господин Яман е усвоил изкуството да обездвижва временно животното, после ще го пуснем отново на свобода.
	— А ако не успее? — попита Ейми.
	Господин Малуси сви рамене.
	— Но той успя.
	След като мъжът продължи нататък, Дан усети как сестра му го сграбчва за фланелката.
	— Д-д-дан, не можем да допуснем такова нещо — каза му тя.
	— Знам — прошепна той. — Мисля.
	— За разлика от другите кланове — заяви през рамо господин Малуси — ние си даваме сметка, че водим война. След като съберем ключовете към загадката, ще приложим всички усилия да ги опазим и да използваме най-могъщите и най-добри защити, познати в света. Другите кланове може и да имат технически познания, умението да проектират и така нататък. Но само кланът Томас ще бъде готов да задържи и да запази тайната на трийсет и деветте ключа.
	_И какво ще направи после_, запита се Дан. _Какво точно правиш, след като се сдобиеш с най-голямата власт на света?_
	Той погледна притеснен сестра си. Долови, че и тя си мисли същото.
	— Как ще я поделите… как ще я поделим де? — попита момчето.
	Господин Малуси се обърна и понаклони любопитно глава.
	— Да я поделяме ли? Що за въпрос. Нима една държава поделя ядрените си запаси? Нима един преуспял търговец поделя стоките си? Ние, млади Хамилтън, не се занимаваме с хаоса. Ние само взимаме и задържаме каквото сме взели. В полза на славния ни род. — Той ги заведе в помещение, което беше отделено от другите и като размери беше колкото няколко зали. — Нашият театър — обясни мъжът. — Дошли сте точно навреме. След пет минути започва пиесата, посветена на Шака Зулу.
	— Може ли първо да отида до тоалетната? — попита Дан.
	Господин Малуси си погледна часовника.
	— Три минути. Четвъртото помещение вляво.

	* * *

	Още преди да е започнало представлението, Ейми седеше като на тръни.
	Тренировъчният център на клана Томас сякаш беше от научнофантастичен филм за края на света. Такава ли беше философията на клана? Хората да се превръщат в бойни машини? Ако властта носеше това, защо изобщо издирваха трийсет и деветте ключа?
	_Защото го поиска Грейс_, напомни си момичето. _Имала е план. А тя не е била от клана Томас._
	Или пък е била? Ейми си даде сметка, че освен за тях двамата с брат й тя не знае още само за Грейс към кой клан принадлежи.
	Точно когато угасиха осветлението, Дан се намести на седалката до нея и представлението започна. Господин Малуси, който седеше на предния ред, си погледна часовника и се извърна неодобрително към Дан.
	Под звуците на народен оркестър в пиесата се разказваше за живота на Шака. Постановката беше жестока и реалистична и нейна кулминация беше битката между племето ндвандве и зулусите — стотици актьори размахваха с широки движения щитовете, после се пронизваха взаимно в гърдите с копия.
	Ейми затвори очи.
	— Пфу — промърмори Нели.
	— Такова нещо е невъзможно — прошепна Дан. — Според мен.
	Когато Ейми отвори очи, актьорът, изпълняващ ролята на Шака, тикаше към една колиба пищяща по-възрастна жена. Лицето й беше покрито със синкавокафяв грим, очите й бяха оградени с бяло. Тя призоваваше небесата, при което всички прожектори се насочиха към сцената. От горе се спуснаха три чакала, които точеха лиги и приличаха на съвсем истински. Господин Малуси се обърна на седалката с лице към Дан, Ейми и Нели.
	— Шака е бил велик, но и безпощаден — обясни той въодушевено. — Смятал е, че майката на Звиде, царя на ндвандве и негов основен съперник, е зла sangoma, чийто дух е проникнал с магия в царството на зулусите и е изтребил народа му. Затова, след като я е заловил, я е дал на…
	— Аааах! — екна откъм колибата.
	Ейми не издържа. Скочи и избяга.
	— Човек от клана Томас със слаб стомах? — попита господин Малуси Дан. — Имаме обучение и за това.
	— Ще поговоря с нея — отвърна момчето.
	Намери сестра си пред театъра — сновеше напред-назад.
	— Хайде да си ходим — каза Ейми. — Искам да се махна оттук, Дан. Това място ми е ужасно неприятно.
	— Неотразима си — отвърна брат й и я хвана за ръката. — Тъкмо се чудех как да се измъкнем заедно от театъра, а ти ме изпревари. Побързай.
	— Къде отиваме? — попита момичето.
	— Не съм ходил до никаква тоалетна — обясни Дан. — След като слязохме от асансьора, забелязах зала, различна от другите. Затова влязох да разгледам.
	Той я отведе в средата на кошера. Там, в помещение със стъклени стени, по които растеше бръшлян, устремил се към прозореца горе, сякаш на километри от тях, имаше окъпан от слънце затревен четириъгълник с лъкатушещи из него пътеки. На него се издигаше каменен паметник, закрит от екзотични кактуси с ярки цветове.
	— Някъде към десет декара е — предположи Ейми.
	— Ела — подкани момчето. — Разрешено ни е. Ние сме от клана Томас.
	Ейми влезе след него в огромното помещение и двамата тръгнаха по една от пътеките, която ги отведе до паметника. Той беше с формата на кръгла зулуска колиба с островръх сламен покрив. Отпред имаше статуя на Шака Зулу с щит, който го прикриваше целия.
	В средата на щита се виждаше гербът на клана Томас.
	— Онзи, който са откраднали от музея в Дърбан! — пошушна Ейми.
	Дан гледаше паметните плочи по стените на колибата, всяка на различен език.
	— Холандски, африкаанс, зулуски — зачете момчето. — Кхоса… сесото… сецвана… сисвати… венда… цонга… английски. Готово. Прочети тук.
	{img:zmijsko_gnezdo_tabela.png}
	— Дан, това наистина ли е… — подхвана сестра му.
	— Крипта ли? — Лицето му грееше от вълнение, още малко, и сякаш щеше да се пръсне. — И така, тази постройка е с координатите, дадени от Чърчил, който е написал „Томас в земята при Шака“. Според преданието Шака е погребан в Дърбан, но още никой не го е доказал. Това е, Ейми. Открихме гроба на Шака Зулу.
	Ейми погледна надолу. Пръстта беше суха и твърда, в долния край паметника беше закрит от някакви кактуси. Когато тя вдигна очи, Дан държеше копие.
	— Какво правиш с това нещо? — изсъска сестра му.
	— Това не е нещо, това е асегай — обясни той. — Тук ги има навсякъде. Скрих едно сред растенията.
	Дан го насочи към Ейми и замахна.
	— Ей — извика тя и се дръпна встрани.
	Копието се заби с плътен звук в пръстта, като разцепи един кактус.
	— Ще успея — допълни момчето. — Но ми трябва прикритие. Кога ще свърши представлението?
	— Господин Малуси няма да се хване за дълго — настоя Ейми. — Това е самоубийство. Невъзможно е, Дан. Откажи се.
	— Дан! Ейми! — извика от коридора Нели. — Ей, къде сте бе, хора?
	Ейми се обърна рязко точно когато вратата се отвори.


>	Глава 22

	Мъжът в черно мразеше летищата. Толкова много чакане и мерки за сигурност.
	Той вдигна очи. Хората, натоварени със следенето, бяха докладвали, че врагът ще се появи всеки момент. Но днес имаше много полети. Повечето бяха със закъснение. Самолетите кръжаха дълго, преди да кацнат. Или, не дай си боже, биваха препращани към други летища.
	Но кланът Лусиан разбираше от следене и мъжът в черно се беше запасил с търпение. Забеляза с крайчеца на окото, че някой се приближава към кръглата площадка за кацане на хеликоптери. Служител на летището.
	Мъжът в черно спусна увеличителните стъкла върху тъмните си очила и зачака да види ясно лицето отпред.
	Готово. С помощта на фотоапарата с мощен обектив, вграден в рамката на очилата, той направи снимка и я прехвърли на преносимото си устройство за следене. Зачака. След седем десети от секундата базата данни разпозна лицето.
	Служителят беше човек на клана Лусиан. Безспорно купен. Днес хора като него бяха много добре платени, понеже беше станало доста трудно да внедриш свой агент на летищата.
	Мъжът в черно се усмихна. Двамата със служителя чакаха да пристигне един и същи човек. Но по съвсем различни причини.
	В далечината горе екна познат звук. Човекът на клана Лусиан вдигна поглед, върху лицето му не трепна и мускулче.
	Мъжът в черно тръгна напред, но точно тогава отнякъде пред лицето му изникна голям копринен шал. Той вдигна ръка и го хвана още преди шалът да се е опрял във врата му.
	„Ерме“. Коприна.
	Мъжът в черно се завъртя рязко като кънкьор и вдигна шала, а заедно с него и ръцете на нападателя си. Омота шала около шията на Алистър Ох.
	— Хрррр… — задави се той.
	— Алистър — подхвана мъжът в черно. — Не съм очаквал, че на твоята възраст и при твоя опит ще допуснеш такава сериозна грешка.

	* * *

	Затаил дъх, Дан стоеше като вкаменен срещу паметника на Шака.
	— Ей, Ейми, Дан… господин Малуси ви търси! — извика уплашената до смърт Нели откъм вратата на двора. — Къде сте бе, хора?
	— Аз ще се заема — рече Ейми на брат си. — Ще се върна в театъра и ще измисля нещо за пред господин Малуси. Побързай!
	Момичето хукна към вратата, която се затвори с тих звук.
	Дан обиколи бързо паметника.
	Откъде да започне? Растенията с вид на кактуси растяха нагъсто и се изкореняваха трудно. Момчето отмести възможно най-много стеблата и огледа гладкия камък в основата на паметника с надеждата да открие някаква следа.
	Точно под статуята на Шака камъкът беше издълбан на три-четири места, сякаш някой беше удрял по него с тъп инструмент. Може би с дебела лопата. Защо Дан да не започне оттук?
	Той заби острието. Пръстта беше твърда, но момчето продължи да копае и да запраща във въздуха малки взривове от пръст. Асегаят може и да е бил страхотно копие, но за лопата не ставаше.
	Дан чу отвън суетня и гласове. Продължи да дълбае още по-бързо, а ритмичното коп-коп-коп прокънтя още по-силно по стените наоколо.
	Отвън се чу глас, който се приближаваше.
	— Знам, че е малък… но все пак е момче от клана Томас, а аз очаквам един Томас да проявява чувство на отговорност!
	Господин Малуси.
	Коп… Коп… Коп…
	В очите на Дан се стичаше пот. Усещаше парене в тях.
	— Можете ли да ми покажете бойните изкуства за жени — попита Ейми.
	Трак.
	Дан спря да копае и приклекна. Острието на копието беше ударило в нещо твърдо. Момчето бързо почисти разровената пръст. Не беше корен или камък. Беше нещо метално.
	Дан доближи едната си длан до острието на асегая, а с другата ръка закрепи дръжката, след което се зае да вади пръстта, докато не видя ръбовете на квадратен предмет.
	Разчисти пръстта и от четирите страни. Имаше чувството, че вади не пръст, а по-скоро корени. Те бяха толкова преплетени, че приличаха на кълбо мъртви змии. Накрая момчето издърпа предмета.
	Беше малък метален куб с пантички по средата и със стара, запълнена с пръст ключалка.
	Дан избърса пръстта и видя отпред върху кутията издълбано името „Шака“. Подръпна ключалката, но тя не помръдна.
	Сърцето му биеше като обезумяло. В съобщението на Чърчил пишеше „в земята при Шака“.
	Явно беше това.
	Дан се изправи и запълни отново дупката. Нахвърля върху купчинката парчета от накъсаните растения и я утъпка с крак. Метна копието в гъсталака, свали раницата и я отвори.
	После момчето забеляза, че острият ръб на камъка в основата на паметника стърчи на около сантиметър от статуята на колибата. Ако удареше силно ключалката в него…
	Пусна отворената раница на земята и вдигна кутията високо над главата си. Стовари я с все сила върху камъка, тя обаче само прокънтя глухо.
	Дан стисна зъби и вдигна още веднъж кутията. Удари я с шумно сумтене.
	Щом ключалката се опря в ръба, се разчупи точно на две.
	Иуиуиу! Иуиуиу! Иуиуиу!
	Писна аларма. Дан вдигна със светкавична скорост кутията и раницата и се втурна към вратата. Тя се отвори със силен звук.
	Господин Малуси нахълта вътре, следван плътно от Ейми и Нели.
	— _Какво правиш, момче?_


>	Глава 23

	— Ейми, Нели, бягайте! — извика Дан.
	Господин Малуси тичаше към него. Дан хукна към асегая, взе го и го запрати към една от стъклените стени. Копието прониза плетеницата от пълзящи растения и пръсна с оглушителен взрив стъклото.
	Дан се втурна с бясна скорост към стената, като прескачаше растенията. Изхвърча през дупката и излезе от помещението.
	В просторната зала в средата с лъкатушещите пътеки между залите цареше суматоха.
	— _Спрете го!_ — ревна господин Малуси.
	_Отляво._
	Дан се огледа и хукна надясно, като стискаше здраво раницата. Сега вече Ейми и Нели тичаха към него.
	— След мен! — викна момчето.
	Всичко наоколо се огласи от силен трясък. Някъде горе замигаха ярки прожектори като при обявена тревога, които обкръжиха залите със стълбове ослепителна светлина. Дан чу от всички посоки звук от затварящи се врати.
	— Асансьорът! — извика Нели.
	Дан погледна нагоре. Вратата над асансьора се беше отворила и от другата сграда прииждаше поток от мъже в бели костюми.
	— Не там — отсече момчето. — Елате. Ще отидем при външната стена и ще вървим покрай нея.
	Заради гъстата плетеница от застъпващи се помещения стената беше най-доброто място, където да се скрият. Те се запромъкваха бавно покрай нея. В шумотевицата Дан чу отгоре пронизителен писък.
	— Наведете се!
	Те се снишиха, момчето обаче видя, че това е птица. Явно беше влязла през вратата на градинаря.
	_Вратата._
	Къде ли беше? Дан се огледа трескаво. Ето я. Беше плътно затворена и беше много нависоко. До нея имаше клетка с метална решетка. Асансьор.
	— След мен! — кресна Дан и се втурна към долния край на клетката.
	Асансьорът беше спрял с отворена врата. Вътре имаше две счупени саксии и парчета маркуч за поливане.
	— Качвайте се!
	След като Нели и Ейми влязоха, Дан затвори вратата, завъртя ръчката и пусна асансьора. Той започна да се изкачва бавно над хаоса. Тримата се свиха до пода с пръст по него, за да не ги забележат онези от клана Томас, които пищяха долу и прииждаха на пълчища.
	— _Спрете ги!_ — чу се рев.
	Ето че някой все пак ги беше видял. Най-неочаквано асансьорът спря.
	— Дан! — изпищя Ейми.
	В горния край вратата на асансьора се беше изкачила до изхода за стария склад. Пролуката беше достатъчно голяма, за да се промуши човек през нея. Дан отвори рязко вратата, после сви на фуния дланите си до устата.
	— Ще се справим. Ти си първа, Ейми.
	— Не мога да те оставя! — възрази сестра му.
	— Побързай, докато не са свалили това нещо! — отсече момчето.
	Повдигна я и тя се промуши през отвора.
	— Ти си наред, малкият — рече Нели. — И не смей да спориш.
	Тя го изтласка нагоре. Дан хвърли раницата, наведе се през пролуката и се пресегна да хване Нели. Двамата с Ейми я сграбчиха за ръцете и я затеглиха.
	Асансьорът изскърца и потрепери. Заспуска се бавно надолу.
	— _Дърпайте!_ — изписка Нели.
	Тя вече се беше промушила до кръста, но пространството се стесняваше.
	Зад тях се появи мъж, който се пресегна към отвора. Подпря се с лакът на земята и притисна длан в тавана на асансьора.
	Асансьорът простена, после спря. Непознатият сграбчи с другата си ръка Нели.
	Дан се вцепени. Нямаше време да умува. Нямаше време да гледа.
	— Хайде, дърпайте! — викна мъжът.
	— Ооооо! — писна Нели и се свлече върху тревата.
	Дан и Ейми залитнаха заедно с нея, а асансьорът се скри бързо.
	— Ти ли си изпуснал това? — попита гърлен глас.
	Дан се извърна към мъжа, който беше спасил Нели. Беше господин Бекисиса, който държеше кутията на Шака. Не се усмихваше.

	* * *

	— Къде я намери? — попита господин Бекисиса.
	— Не съм искал да я открадна. Ще я върна — обеща Дан. — Можем… можем да се споразумеем.
	— Тръгвайте всички с мен — рече мъжът. — Веднага.
	Той затича надолу по хълма, по-далеч от входната врата на „Убулалу“.
	Ейми нямаше намерение да тръгва след този мъж и да ходи… къде?
	— Къде отива той? — попита момичето.
	— _Покана ли чакате?_ — каза господин Бекисиса.
	— Хайде, идвайте — подкани Дан. — Кутията е у него.
	След като тримата затичаха след господин Бекисиса, той извика:
	— Никой досега не е преодолявал като вас охраната. Извадихте късмет. Казах им, че сте открили тайния подземен лабиринт. Това ще ги забави доста.
	— Ама как така… значи вие… — подхвана Дан.
	„Вътре имаме наш човек, но за да победиш тези хора, ти трябва цяла войска“… Ето какво им беше казал господин Мондли.
	— Вие сте шпионин! — изстреля Дан.
	Господин Бекисиса се движеше бързо.
	— Бях… от клана Томас — обясни той задъхано. — А сега съм… какъвто съм се родил. Южноафриканец. Побързайте. Чакат ни още от нашите.
	— Още от нашите ли? — учуди се Нели. — Как са разбрали?
	— Побързайте! — подкани мъжът и се отправи надолу по склона, към гората.
	Там към тях вървяха неколцина мъже и жени.
	Дан забърза след него, Ейми и Нели направиха същото. Беше вперил очи в мъжа най-отпред. Позна веднага лицето, набраздено от бръчки и прорязано от дълъг белег, и сивкавозелените очи. С панталона в цвят каки и ризата с копченца на яката той изглеждаше много по-спретнат от предния път, когато се беше облякъл като амбулантен търговец.
	„Трябва ли ви кола? Или такива смели младежи като вас могат да се оправят и сами в Южна Африка?“
	— Ха! — възкликна Дан. — Вие сте мъжът от летището… онзи, който ни даде картичката!
	Човекът бършеше потта по челото си.
	— Какво се случи там горе, Бекисиса? — попита той припряно.
	Господин Бекисиса вдигна кутията с широка усмивка.
	— Децата са много умни.
	Другият мъж го зяпна изумен.
	— Мили боже, наистина ли сте намерили ключа към загадката, оставен от Чърчил?
	— Благодарение на следата, която ни дадохте… — обясни Ейми. — Конституционният хълм…
	— Да, и хълмът Чърч — отвърна отсечено и бързо мъжът. — Извинете, че подходих творчески към правописа — за поетична симетрия. Аз съм Робърт Бардсли, преподавател по музика. Това тук са моите студенти.
	Той показа хората отзад, без да сваля очи от кутията.
	Ейми ахна. Дан отметна глава и проследи погледа й към края на групата, където с грейнала усмивка стоеше високо кестеняво момче.
	— Кърт! — възкликна с разширени очи Ейми. — Какво правиш тук?
	— Понякога пея с класа на професор Бардсли. Той каза, че ще имаме занятие на открито. — Кърт излезе напред и премести поглед към господин Бекисиса, който стискаше задъхан кутията. Развълнуваната усмивка на момчето помръкна и върху лицето му се изписа угриженост, когато то се извърна отново към Ейми. — Добре ли си?
	Професор Бардсли стовари ръка върху рамото му.
	— Значи, деца, познавате Кърт? Добър певец… жалко само, че идва доста рядко от Емалалени. — Той се усмихна на ученика си и отново се извърна. — Ключът към загадката. Там вътре ли е?
	Господин Бекисиса подаде кутията на Дан.
	— Ще предоставя честта на брата и на сестрата. Но трябва да се скрием.
	— Идвайте — подкани професор Бардсли. — Бързо.
	Той се отправи към дърветата. Кърт стисна ръката на Ейми и тръгна в същата посока, следван по петите от Нели.
	Но Дан стоеше като попарен. „Правете каквото правите, но не се приближавайте до дърветата.“
	— Чакайте… не бива да ходим там! — кресна той. — Не помните ли какво ни предупреди господин Мондли?
	— Сега не ни е до това — извика в отговор сестра му. — Тези хора сигурно познават района!
	Дан се втурна надолу по хълма и настигна Нели, Ейми и Кърт, които тичаха с професор Бардсли.
	— Кой ви гони? — попита Кърт, докато помагаше на Ейми да прескочи един паднал клон.
	— Ще ти обясни после — отвърна запъхтяна Нели. — Значи Бекисиса не е истински Томас. А вие сте с него. Дошли сте да ни спасите. Знаете за трийсет и деветте ключа към загадката. И сте професор, който по една случайност се е залутал с хората си из гората.
	Бардсли заговори бързо, като току поглеждаше през рамо.
	— Повечето от нас са били навремето от клана Томас. Познаваме тренировъчните зали. Познаваме и хората от градчето, знаем и как кланът Томас ги експлоатира. Аз съм южноафриканец. Отдавна ми е дотегнало от експлоатация. — Той се усмихна. — Музиката е моя професия. Затова, и да не ви харесва, който се присъедини към съпротивата, трябва да се съгласи и да пее.
	— Значи се казвате… Робърт — намеси се Ейми, след като заслизаха по един склон. — Госпожа Тембека от музея ни попита дали ни е пратил _Робърт_.
	— С Уинифред сме стари приятели — поясни Робърт.
	Зад тях екнаха викове. Дан се обърна. От сградата изхвърчаха хора от клана Томас, които се пръсваха на ветрило надолу по хълма.
	Ейми изпадна в паника.
	— Скрийте кутията! — извика тя.
	— _Вървете!_ — изкрещя господин Бекисиса.
	Всички тръгнаха плътно един до друг: прескачаха храстите и газеха в калта. Дан стискаше кутията. Нямаше време да я скрие. Нямаше време да мисли.
	Противниците им имаха огромно числено превъзходство.
	— Дан — каза Ейми, докато тичаше до него. — Трябва да им върнем кутията!
	— Ти да не си полудяла? — отвърна брат й.
	— Тяхна е, Дан — настоя момичето. — Ние я откраднахме! Този ключ не е като другите. Откраднахме им го. Така ставаме точно толкова лоши, колкото и те.
	— Бягайте, деца! — извика професор Бардсли.
	Ейми и Кърт хукнаха между дърветата. Дан затича след тях, като се оглеждаше наляво-надясно.
	Мондли беше предупредил, че има ловни капани. Но какво ли представляваха те? Метални челюсти? Окачени на дърветата клетки? И къде ли всъщност бяха?
	_Картата._
	Дан спря рязко и отвори раницата. Извади навит на руло лист.

	* * *

	— Ей, хора! _Спрете!_
	Дочули гласа на Дан, Ейми и Кърт се обърнаха. Той тичаше зачервен към тях.
	— Изплъзнахме ли им се? — попита професор Бардсли.
	— Кажете на хората си да спрат! — настоя момчето.
	Професор Бардсли извика на другите, които започнаха да се обръщат учудено.
	— В никакъв случай не бива да излизаме на поляната — настоя пак Дан и след като ги подмина тичешком, спря при последните дървета.
	Другите се събраха зад него и загледаха окъпаното от слънце овално поле.
	— Може и да звучи налудничаво — допълни момчето, — но ми се доверете. Трябва да заобиколим и да излезем от другата страна.
	Студентите, въпреки че гледаха с недоверие, заобиколиха поляната и отидоха на отсрещната страна. Струпаха се зад храсталака, а короните на дърветата ги покриваха.
	— Какво става? — попита Ейми.
	Лицето на Дан беше съсредоточено и напрегнато — в нормалния живот това означаваше: „Чакам да видя дали Минди Блудорн ще забележи, че съм й лепнал на косата дъвка“, сега обаче такова изражение можеше да е породено от какво ли не.
	— Слушайте всички! — викна момчето. — Онези от клана Томас настъпват към нас през гората отляво, от север. Започнете да вдигате шум… хайде!
	— Това някаква стратегия ли е? — попита професор Бардсли.
	— Просто го направете… моля ви! — отвърна Дан.
	Ейми погледна Нели, лицето й беше пепеляво на цвят.
	Един по един те започнаха да изпълняват без особено желание каквото им беше наредил Дан. Да викат, да пеят, да удрят с паднали клони по дърветата.
	Ейми чу стъпки, гласове. Хората от клана Томас вървяха с тежка крачка през гората.
	— Я стига, Дан, не можем просто да стоим тук — извика момичето.
	Първите от клана Томас се появиха от дърветата. Сред тях беше господин Малуси. Кърт застана пред Ейми и започна да я изтласква назад.
	— Виж ти! — възкликна господин Малуси с лице, сгърчено като от болка. — Предполагам, че това са Даниъл и Ейми Кахил. Би трябвало да се досетя. Изобщо не се държите както подобава на хора от клана Томас. Голям номер извъртяхте. Сега единственото, което се иска от вас, е да върнете кутията.
	Не след дълго горният край на поляната се запълни от кикбоксьори, фехтовачи и мъже от охраната. Всички от клана Томас тръгнаха бавно към студентите на професор Бардсли, които продължаваха да стоят в отсрещния край на поляната.
	— Направо не е за вярване — прошепна Дан. — Не трябваше да се случва точно това…
	— Кое? Да умрем ли? — попита Нели.
	— Те да стоят в края и да не излизат на поляната — извика момчето през рамо. — Започвайте да пеете! Пръснете се вдясно и вляво!
	— Моля? — възкликна професор Бардсли.
	— „Аз съм с вас, вие сте с мен“, ето тази песен — уточни момчето. — Трябва да ги заблудим. Да ги накараме да тръгнат през поляната!
	Студентите се спогледаха объркано. Но Кърт пристъпи напред и запя с гърлен глас:
	— „Аз съм с вас, вие сте с мен и всички сме заедно, всички сме заедно, всички сме заедно…“
	Мъжете и жените кръстосаха ръце върху гърдите си, като се пресегнаха да хванат певците от двете си страни и да образуват жива верига. Гласовете им се извисиха към дърветата. Докато пееха, пристъпваха в ритъм надясно, покрай поляната.
	— „Пейте с мен, аз ще пея с вас и докато вървим, всички ще пеем заедно. Тръгваме на поход към Претория, към Претория, към Претория…“
	Мъжете от клана Томас спряха като заковани и се спогледаха притеснени. Ейми нямаше представа какво е намислил брат й, но и тя пееше с останалите.
	— Готово — каза тихо Дан на професор Бардсли. — Обкръжете ги от всички посоки.
	Мъжът го погледна така, сякаш той е полудял. После най-неочаквано лицето му се озари от усмивка.
	— Ти си последовател на Шака…
	Дан кимна.
	— Биволски рога — някои остават на място, все едно са тялото на бивола, а другите…
	Както пееха, студентите тръгнаха между дърветата и обкръжиха като голям юмрук хората от клана Томас.
	Господин Малуси се огледа в двете посоки с усмивка, в която се долавяха и объркване, и развеселеност.
	Но мъжете от клана Томас се бутаха и отстъпваха и накрая се събраха… и бавно тръгнаха към поляната.
	— Не ми е до музикални антракти — подметна господин Малуси. — Не ми се занимава и да нападам глупави дечица. Вие обаче видяхте през какво обучение сме преминали. И ако не ми дадете незабавно кутията, си представяте какво ще се случи!
	Хванати за ръце, хората на професор Бардсли стесняваха обръча. А мъжете от клана Томас се струпаха около господин Малуси в очакване на заповеди.
	Дан си пое дълбоко въздух и стисна здраво кутията.
	— Само през трупа ми — заяви той.
	Господин Малуси сви рамене.
	— Добре тогава, всички от клана Томас… _Атака!_


>	Глава 24

	— Ехааааа!
	Поляната се огласи от кръвожадни силни възгласи. Ейми се беше свила зад Кърт. Вече никой не пееше.
	А после — нищо. Никакъв звук.
	Дан усети, че ръцете му треперят. Върховете на пръстите му около кутията бяха изтръпнали. Но той още я държеше. Студентите на професор Бардсли се бяха събрали около поляната, всички гледаха надолу.
	Онези от клана Томас бяха… изчезнали.
	_Има капани._
	Дан трепереше.
	— Не мога да повярвам, че стана… — промълви той.
	На мястото на тревистото поле зееше огромна дупка с дълбочина най-малко три метра. Господин Малуси лежеше зашеметен на дъното й, сред стенещите и насинени герои от клана Томас.
	— Какво направи, Дан? — възкликна Ейми и го затегли с писъци.
	Дан извади сковано навитата на руло карта.
	— Даде ни я господин Мондли. Топографска карта. На нея е посочен този огромен капан. Не знам какво ловят в него. Сигурно носорози.
	Професор Бардсли си бършеше челото с носна кърпа.
	— Блестящо, момчето ми. Не знам дали без теб щяхме да се справим!
	— Не без мен, а без Шака — поправи го момчето.
	„Придвижи тялото напред, после пусни рогата отстрани. Притисни от трите посоки врага.“
	— Схемата Биволски рога е жънела победи на бойното поле — продължи с обясненията Дан. — Хората и досега я използват по време на война. Тези типове тук не отиваха където искахме ние. Налагаше се да ги насочим. Просто ми хрумна, че… вероятно можем да се поучим от историята.
	— Чакайте — намеси се Нели. — Кой казва това, Дан Кахил ли?
	Мъжете от клана Томас лежаха под него, в огромния ров, и стенеха, караха се, опитваха да се качат по почти отвесните стени. Студентите стояха отстрани и пееха песен на чужд език, с красиви съзвучия. Професор Бардсли се усмихна.
	— На френски е — обясни той. — „Mon coeur se recommande a vous“*. Орландо ди Ласо. Една от любимите песни на баба ви. Аз също я обичам.
	[* Сърцето ми ви говори само за себе си (фр.). — Б.пр.]
	— Кутията, Дан — изсъска Ейми. — Отвори кутията!
	Той се опита да вдигне капака, но в процепа още имаше напъхано някакво растение с вид на кактус.
	— Дай на мен — каза момичето и дръпна капака.
	Отвори го и отвътре се посипаха накъсани корени на растение. Но през пролуката в кутията бяха проникнали още. Тя приличаше на консерва, напълнена догоре с корени.
	— Охо, като сардели — отбеляза Дан.
	— Може да ви свърши работа — подаде им Кърт джобно ножче.
	Ейми заби острието в корените и ги издърпа.
	— Тук има нещо — прошепна тя.
	— Да, пресован кактус — подметна брат й.
	— Не е кактус — усмихна се Кърт. — Това е _умхлаба_, позната и като _инхлаба_, лечебно растение. Вие го наричате алое. Помага при много заболявания. Расте, кажи-речи, само в този край на света.
	— Дан, виж, виж — извика Ейми и извади нежен накит, гривна със скъпоценни камъни, които отразяваха слънцето и по които светлината танцуваше на малки точици.
	Тя пусна кутията и вдигна гривната, за да се види цялата.
	Камъните бяха подредени така, че с тях беше написано името „Шака“.
	— Може ли? — Професор Бардсли вдигна гривната срещу светлината. Извади от джоба си ножче и драсна по камъните. — Мили боже, диаманти. Знаете ли колко струва това тук?
	Дан се пресегна и прокара пръсти по прозрачните хладни камъни. Спомни си думите на стареца от музея „Шака“ в Дърбан: „Чърчил е бил обсебен от Шака. Затова е дошъл в Южна Африка. А не за да пише репортажи. Или да участва в битките. А за да научи повече за isipho“.
	— Ей, хора! — извика Дан. — Някой от вас знае ли думата „isipho“?
	— Зулуска е — отговори професор Бардсли. — Означава „дар“.
	Мислите на Дан се носеха на вихрушка. Чърчил е пристигнал тук със задача. Бил е обсебен от ключа към загадката, оставен от клана Томас. Лежал е в затвора, укривал се е в рудник, но нищо не е могло да го спре. Докато хората сновяха между тях, Дан прошепна на Ейми и Нели:
	— В бележката Чърчил пише, че иска нещото, което е „в земята при Шака“, помните ли какво ни каза онзи мъж в музея? Че Чърчил е издирвал isipho. Ейми, това е ключът, оставен от Томас!
	_Диамант._ Най-вълшебното от всички неща. Притискани от времето и от тежестта на Земята, органичните вещества: растения, дървета, останки от животни — се превръщат в най-твърдото, най-бляскаво нещо, познато на човека.
	Той вдигна гривната към слънцето и шарената сянка на дърветата. Диамантите бяха лежали скрити един бог знае колко дълго и въпреки това отразяваха слънчевата светлина така, че чак те заслепяваха.
	— Трябваше да се досетим — каза Ейми, след като прибра гривната. — Войни, апартейд — всичко това се е случило заради диамантите в пръстта.
	— Всички са се стремели към тях и са били готови и да убиват, само и само да ги получат… — допълни брат й. — Звучи като тайната на трийсет и деветте ключа.
	— Ще ми платите — провикна се от трапа господин Малуси. — Вие сте крадци на самоличност, крадци на нещо, което ни принадлежи!
	На Ейми й идеше да хвърли нещо по него. Тя преброи до десет и както държеше здраво гривната, престана да стиска зъби. Щеше да си отмъсти най-добре на господин Малуси, като му вземеше гривната. Но тя си даде сметка, че не е сигурна дали гривната наистина принадлежи по право на клана Томас, знаеше обаче, че не е и нейна.
	Ейми пристъпи напред. Кърт понечи да я последва, тя обаче му показа с ръка да не се доближава, после отиде до ръба на трапа и погледна надолу:
	— Ами щита, който сте откраднали от музея в Дърбан?
	Господин Малуси я изгледа, без да казва нищо.
	— Може би в клана Томас още вярват, че каквото повикало, такова се и обадило — продължи тихо момичето.
	Гривната беше красива и ценна. Надпреварата обаче беше за знания, а не за вещи. Ейми погледна гривната, сетне я хвърли в дупката.
	— Какво правиш? — извика брат й.
	Нели простена.
	— С нея щяхме да върнем каквото съм похарчила от мастер картата!
	Долу мъжете от клана Томас се нахвърлиха един на друг и започнаха да се бутат кой да вземе безценните диаманти. Господин Малуси бързо беше погълнат от морето пресягащи се ръце.
	— Спрете! _Спрете, това е заповед!_ — кресна той.
	Ейми обърна гръб на боричкането и дращенето и се отдалечи.


>	Глава 25

	_Карачи._
	Името се въртеше от дни в съзнанието на Ейми, сега обаче си оспорваше пространството с мисли за една слънчева усмивка и напевен глас, от които я побиваха тръпки.
	В Сидни, докато се беше заканвала, че ще даде Ейми за храна на акулите, Изабел Кабра беше изброила местата, където момичето е ходило с Дан. Кой знае защо беше включила и град, където Ейми и Дан не бяха стъпвали: Карачи в Пакистан.
	Ейми трябваше да се примири, че са приключили с Южна Африка. Щяха да сгрешат, ако останеха в страната. Семейство Холт още бяха някъде тук, при това им бяха много ядосани. Но от това не й олекна особено.
	— Ще държим връзка — беше казал Кърт, преди да се разделят. — Надявам се да се срещнем отново.
	Ейми също се надяваше. Но не го очакваше. Не очакваше друго, освен постоянни промени.
	— Пътниците за полет 796 от Йоханесбург за Карачи да се явят за отвеждане до десет минути — съобщиха на терминала.
	— Е, да тръгваме — подкани Дан.
	Ейми прегърна професор Бардсли.
	— Благодаря за помощта.
	— Да, и за мелодиите, които ми разрешихте да кача на айпода — допълни не особено въодушевено Нели. — Изгарям от нетърпение да послушам ренесансова църковна музика.
	— Едва ли ще успея да ви убедя да поостанете — отвърна професорът.
	— Съжалявам — рече натъжена Ейми.
	Професор Бардсли се държеше много мило с тях. Беше карал югото чак до Йоханесбург, за да могат Нели, Дан и Ейми да си отспят. Беше намерил храна за Саладин, беше им помогнал да си купят билети и дори беше предложил да ги плати.
	— Знаем какво мислите за трийсет и деветте ключа, професор Бардсли. Но сме длъжни да продължим. Бяхме изправени пред предизвикателство и трябва да доведем нещата докрай.
	— Ех, тази Грейс — прошепна професорът.
	Лицето му се сбръчка и той намигна.
	Ейми не очакваше да чуе точно това.
	— Грейс ли?…
	— Тя беше забележителна, мила, щедра жена — рече мъжът.
	— Нима сте я познавали? — учуди се момичето.
	— Тя май е познавала всички в Южна Африка — намеси се и Дан.
	Професор Бардсли кимна усмихнат.
	— Грейс имаше много приятели тук. Изненадвате ли се?
	Ейми се усмихна. Бардсли явно беше свързан отдавна с трийсет и деветте ключа и с клана Томас. Познаваше Уинифред Тембека. Съвсем логично беше, разбира се, да е познавал и Грейс.
	— Ще държим връзка, професоре.
	— С Божията благословия — отговори той.
	Ейми, Дан и Нели се извърнаха към хората, чакащи на опашка за проверка. Тя се придвижваше по-бързо, отколкото очакваха. След като минаха през скенера, те се насочиха към изходите за самолетите, но някакъв мустакат мъж им направи знак да отидат при един мотокар.
	— Насам, ако обичате — подкани той.
	— Не, благодаря — отказа Ейми. — Ще стигнем пеш.
	Мъжът се приближи.
	— Насам.
	— Дай му бакшиш и му кажи да се маха — прошепна Дан.
	— Тук не се дават бакшиши, приятелче — възрази Нели.
	Непознатият побърза да препречи пътя на Дан. В дясната си ръка държеше ножче.
	— Ама какво… — започна да се оглежда трескаво момчето.
	Нели въздъхна тежко зад него.
	— По-добре изпълнявай каквото ти казва. Веднага.
	Ейми се разтрепери. Двамата с брат й се качиха отзад на мотокара, а Нели седна отпред до мъжа. Той се отдалечи от изходите, излезе през една задна врата и подкара по асфалта. Горе бръмчаха малки самолети, по пистата се придвижваха огромни товарни самолети.
	Не след дълго мъжът зави зад един хангар. Ейми, Дан и Нели смятаха да се опитат да избягат.
	Дан сръга сестра си. Тя го погледна и кимна едва доловимо. Мъжът свърна зад постройката.
	Най-неочаквано Дан усети как му слагат на главата чувал.
	— Ей! — викна той.
	Ейми и Нели се разпищяха. Дан се опита да се изправи, но някой му изви ръцете зад гърба. Той почувства как му завързват китките с грубо въже и му запушват устата.
	След миг го заблъскаха по гърба. Вървяха по цимент. Покрай тях мина самолет, който летеше ниско и от въздушната струя фланелката на Дан се повдигна.
	Момчето долови, че го тикат през някаква врата. После две ръце го бутнаха да седне на стол. Дан чу как Ейми и Нели се давят от двете му страни — и на тях им бяха запушили устата.
	— Един… двама… трима… всички са налице — заяви някой с глас, който се плъзна като киселина по гърба на Дан. — Хайде да се държим възпитано, искате ли?
	Махнаха чувала от главата му и той видя пред себе си лицето на Изабел Кабра.

	* * *

	— Диаманти — каза Изабел Кабра, както си пилеше ноктите — изглеждаше много неуместно на пластмасовия стол. — Дойдохте в Южна Африка и разбрахте, че ключът към загадката са диамантите. Умни са, нали, деца?
	— Дано не ви е било много… хм, трудно — изхили се Натали.
	— Жалко, че е трябвало да се напрягате — продължи Иън, — можехме да ви кажем и ние.
	Мустакатият мъж приклекна зад Ейми, Дан и Нели и им завърза краката за столовете. Изабел, Иън и Натали седяха с лице към тях в склад с циментов под. По рафтовете бяха наслагани какви ли не кутии, кашони, инструменти и резервни части. Зад главата на Иън имаше огромно очукано витло, оставено настрани върху машина с ремък.
	Ейми се опита да се отскубне от въжетата. Изабел знаеше за ключа към загадката. Някак си ги беше проследила. Но Ейми вече не се изненадваше от нея. И не се страхуваше. Сега вече искаше да направи само едно.
	_Да се добере до тази жена._
	— Откъде разбрахте? — промърмори Дан. — Това беше ключ, оставен от клана Томас.
	— Чърчил, милички, е бил от клана Лусиан — прихна Изабел. — Преди един век е открил ключа на клана Томас. Нима сте смятали, че точно той е нямало да го намери?
	— Ами да — започна да се подмазва Иън. — Добре го каза, мамо.
	Изабел го стрелна с поглед и той млъкна.
	— Е… щом вече знаете, защо сме тук? — попита Нели.
	— Беше ми домъчняло за вас, милички — отвърна жената. — След онази ужасна среща с акулите, Ейми, за която се извинявам, сякаш се пробудих. Притеснявах се как сте със здравето.
	— Когато подпали пожара, не се тревожеше особено за здравето ни, животно такова — тросна се Ейми.
	Дан я изгледа, беше се вцепенил от страх.
	Но Изабел поклати тъжно глава.
	— Животно. Силна дума за човек, убил Ирина Спаска.
	— Кой, аз ли съм я убила? Уби я ти — изкрещя момичето.
	— Така ли! Хммм, вестниците твърдят друго — възрази Изабел. — Нали, деца?
	— Да — потвърди Иън.
	— Само това ли можеш да кажеш? — разфуча се майка му, после се извърна отново към Дан и Ейми. — Знаете ли, не е никак лесно да избягате. Издирват ви в много държави, за да ви вкарат в затвора. Там няма да ви хареса. Макар че сигурно се предава по наследство. Все пак господин и госпожа Нудълман бяха майстори.
	Ейми усети как в гърлото й засяда буца.
	— Поредната лъжа!
	— О, колко драматично — усмихна се Изабел. — Виждам, името ти е познато.
	— Какво искаш от нас? — подвикна Ейми.
	Изабел се наведе към нея.
	— Знам какво изпитваш към мен и не те виня. Но имам нужда от няколко добри млади мозъка. А вие, скъпи мои, имате нужда от нещо по-истинско. — Тя сви рамене. — От семейство.
	Дан я погледна невярващо.
	— Смяташ да ни осиновиш ли?
	— Искате ли да ви засвидетелствам добрите си намерения? — Жената бръкна в чантата си и извади шишенце със зелена течност. — Ето.
	— Децата ти го откраднаха от нас — каза Ейми. — В Париж!
	— И аз искам да го споделя с вас — увери я Изабел. — Нямате представа колко важно е това за издирването на трийсет и деветте ключа. С него вие ще бъдете рамо до рамо с отбора победител. Помислете. Ние ще ви приобщим към семейство Кабра. А вие ще ни предоставите уменията и знанията си. Ще бъдете като брат и сестра на Иън и Натали.
	Натали пребледня.
	— Много те моля! Може би като далечни бедни братовчеди…
	Ейми трябваше да впрегне всичките си сили, за да не прихне. Изабел беше намислила нещо, но ако говореше сериозно, наистина беше обезумяла.
	Момичето срещна погледа й. Очите й бяха като на гущер, студени и безкръвни. Но колкото и безпомощна да се чувстваше, Ейми за пръв път не се страхуваше от тази жена. Да ги приобщят към семейство Кабра ли? Тя предпочиташе да умре сто пъти.
	— Ейми! — усмихна се великодушно Изабел. — Знам, вероятно ти е нужно малко време, за да обмислиш тази изключителна възможност…
	Тя отвърна на усмивката й.
	— Не ми е нужно време — отговори мило Ейми. — Ще минем и без това.
	Изабел трепна. Нели нададе гръмогласен смях.
	— Ейми! — извика Дан.
	— Така да бъде — тросна се Изабел. — Някои хора просто обичат да усложняват нещата. — Тя подаде шишенцето на сина си. — Иън!
	Той се изправи несигурно. Остави шишенцето на рафта точно зад поставеното хоризонтално витло. Поспря за миг, сякаш за да вземе решение, после щракна един ключ на стената.
	Витлото се завъртя. Започна да издава бучене, което бързо се превърна в тътен. Беше само на около метър от земята и от течението, което създаваше, навсякъде се разлетяха листове хартия.
	Изабел махна към зеленото шишенце.
	— Един по един! Елате и си пийнете — изчурулика тя.
	Мустакатият мъж грабна облегалката на стола, на който седеше Дан. После го наклони към въртящото се витло.
	И започна да го бута.


>	Глава 26

	— Нееее! — изпищя зад Дан Ейми.
	Той задърпа въжетата. Витлото пищеше в ушите му, приближаваше се все повече и накрая се превърна в размазано сребърно петно. Момчето усети миризмата на запален двигател и на смазка.
	_Въжетата са много стегнати._
	Дан се размърда в опит да преобърне стола.
	Иън Кабра премести погнусен поглед от него към витлото.
	Сега то беше на сантиметри от врата на Дан. Той се наведе назад със затворени очи и изпита чувството, че съзнанието му го напуска. Чу писък и не беше сигурен дали не е негов.
	Все пак усети, че столът се накланя. И че главата му се удря силно в нещо.
	— Хвани го! — заповяда някой.
	_Изабел._
	Дан отвори очи. Видя, че както е завързана за стола, Ейми се носи шеметно през помещението и блъсва с глава Изабел Кабра.
	Изведнъж усети, че се търкаля назад.
	— Дан! Дан, чуваш ли ме? — попита някой с плътен глас.
	— Ооох…
	Най-неочаквано ръцете му се освободиха. Той се изправи, като се олюляваше. В другия край на помещението Ейми беше залепила Изабел за пода.
	Някаква ръка затика Дан към изхода.
	— Върви. Не бива да губим време. Завий наляво и отиди в Трети хангар. Аз ще дойда след малко.
	Буташе го професор Бардсли. Трима от студентите му се бореха с Изабел, Иън и Натали Кабра и развързваха Нели и Ейми. Витлото се въртеше по-бавно.
	Дан се пипна по врата, за да се увери, че не сънува. Втурна се към сестра си.
	— Идвай!
	Двамата хукнаха към вратата, следвани плътно от Нели. Изабел пищеше така, че се чуваше по-силно и от боботенето на витлото.
	— _Това е несправедливо!_
	Докато Ейми и Нели тичаха, Дан се наведе да вземе Саладин. После заобиколи витлото и грабна от рафта шишенцето със зелената течност.
	Пъхна го в джоба си и изхвърча навън.
	Настигна Ейми и Нели точно пред Трети хангар. Вратата беше отворена и вътре се виждаше малък самолет, завит с плътен брезент.
	— Добре ли си? — попита Ейми. — О, боже, Дан, мислех, че…
	Тя не довърши изречението.
	— Справи се страхотно с Изабел — каза брат й.
	Професор Бардсли вече тичаше към тях.
	— Заминаваме, деца — обяви той задъхан. — Не можете да останете повече в Южна Африка. Семейство Кабра може да бъде укротено, но не и спряно. Освен тях има още един човек…
	Той погледна през рамо.
	— Кой? — попита Дан.
	Но професорът се наведе, за да влезе в хангара, и се провикна:
	— Ехоооо!
	При него дотичаха двама служители в униформи.
	— Имате ли разрешение да излетите, професоре? — попита единият.
	— Много ви моля, уредете го… незабавно — отвърна Бардсли.
	Единият мъж хукна нанякъде, а другият помогна на професора да махне брезента.
	Отстрани самолетът беше жълт, с червени ивици, името му беше написано с красиви букви: „Летящия лемур“.
	— Самолетът на Грейс! — възкликна Ейми.
	— Грейс ме научи да го управлявам — обясни професор Бардсли. — Когато разбра, че си отива, ми разреши да се грижа за този красавец. Искате ли да го изпробваме?
	Ейми изтича от другата страна и скочи на седалката до пилота.
	— Ей! Аз искам да седя там — започна да недоволства брат й.
	— Не беше достатъчно бърз, приятелче — рече му Нели и се качи отзад.
	Професор Бардсли запали двигателя. Витлата се завъртяха.
	— Тръгвайте! — извика служителят от летището. — Имате зелена светлина!
	— Пуснаха ви преди всички, а? — учуди се Нели.
	Професорът грейна в усмивка.
	— Не задавайте въпроси. Качвай се, Дан!
	Нели го издърпа на задната седалка.
	Дан се свлече до нея и продължи да се цупи.
	— Значи, хора, смятате, че не съм достатъчно бърз? — замърмори той. — Смятате, че това няма нищо общо със Саладин, когото нося? Все пак не беше честно Ейми да ме избутва така.
	— Мъъър — съгласи се котаракът.
	Нели сви рамене.
	— Можехте да хвърлите ези-тура кой пръв да седи половин час отпред.
	— Ха-ха. Просто си се съюзила със сестра ми — заяви Дан и се облегна, като кръстоса ръце, а Ейми потъна в седалката.
	— Къде ни карате, човече? — попита Нели.
	— При всички положения той очаква да кацнем в Свазиланд — отвърна професор Бардсли.
	— Кой той? — намеси се Ейми.
	— По-точно „те“ — поправи се бързо професорът. — Онези, които може би ви следят. Затова ще ви откарам в Мозамбик. Там ще се качите на самолет за Германия, а аз ще уредя да ви прехвърлят… където отивате.
	Самолетът излезе от хангара и след като витлата се завъртяха, се насочи към пистата.
	— Защо ни помагате, професоре? — попита Ейми. — Какво става?
	— Защото вече нямате работа тук — отговори мъжът. — Защото намерихте един от ключовете към загадката. Защото, макар и да не участвам във всичко това, уважавам, че изпълнявате желанието на баба си.
	— Добре ли я познавахте? — продължи да любопитства Ейми. — Знаете ли от кой клан е била?
	Професор Бардсли дръпна рязко лоста и шумът стана оглушителен.
	— Какво? — попита той.
	Самолетът се понесе напред.
	— Ехаааа — викна Нели.
	Дан се наведе от задната седалка към сестра си.
	— Наистина ли смяташ, че съм бавен? Добре де, щом съм толкова бавен, как стана така, че именно аз се сетих да взема това?
	Той размаха нещо пред лицето й. Зеленото шишенце на Кабра.
	— Седни спокойно, Дан, и затегни колана! — обърна се Ейми към него.
	Шишенцето отхвърча от дланта му. Завъртя се два пъти във въздуха. Дан размаха ръка в опит да го хване, но единственото, което направи, бе да го запрати към стената вътре в самолета.
	То се натроши на парчета и зелената слуз се плисна по ръката на момчето и по седалката до него.
	— Ооох! — изпищя Дан. — Може ли да си толкова глупава, Ейми, не мога да повярвам, че го направи!
	Тя въздъхна.
	— Това вътре не е истинската течност, Дан.
	Но падналата върху тапицерията на седалката течност започна да я прогаря.
	— Ей, Дан! — извика Нели, та той да я чуе през шума на двигателя. — _Какво е това?_
	Дан имаше чувството, че върху ръката му от небето са паднали цяла зоологическа градина скорпиони.
	— Ох — изкрещя той. — _Пари!_
	Сега вече самолетът беше във въздуха. Ейми погледна към професор Бардсли.
	— Какъв каза, че е на цвят серумът? — попита той.
	— Зелен. Слузест. Прогори Седалката.
	Очите на професора се разшириха.
	— Не е серум. Това е бавнодействаща отрова! Семейство Кабра я изпробваха върху един от отрядите ми. Разяжда кожата и след време поразява нервната система! — Той започна да дърпа ръчките, да натиска копчетата и да настройва циферблатите. — Някой трябва да поеме управлението!
	Нели се наведе напред.
	— Нека аз. Знам как.
	Професор Бардсли и Нели бързо си размениха местата, при което Саладин скочи със съскане на пода. Старецът се пресегна зад седалката и извади кутия, върху която пишеше „Умхлаба“.
	Болката се разпространяваше. Дан усети, че цялото му тяло трепери. Стисна зъби. „Не мисли за това, не мисли за това, не мисли за това, не мисли за това…“
	— Какво има в кутията? — попита той.
	— Концентрат от алое — отвърна професор Бардсли. — Ще забави действието на отровата, докато се доберем до някоя болница в Мозамбик. Ще отнеме около два часа, Но ще се оправиш. Смятам, че би трябвало там да имат противоотрова.
	— Би трябвало ли? — изписка Ейми. Лицето й беше бяло като платно. — Не можете да оставите Кабра да го убиият.
	Професорът кимна със сключени вежди.
	Накваси носната си кърпа с алое и я сложи върху ръката на Дан. Момчето изпита чувството, че компресът е с ледена вода, която гаси пожар. Вече не трепереше толкова силно, но това не беше достатъчно.
	— Още! — изпищя той. — Още!
	Професор Бардсли сложи още от концентрата.
	— В самолета на Грейс няма ли и нещо друго? — извика Ейми. — Може би е държала тук противоотрова!
	Най-неочаквано Бардсли вдигна очи към нея.
	— Какви ги говоря? Знам място, откъдето ще вземем противоотрова. Но трябва да променя курса и да поемем към Мадагаскар!
	— Готово — съобщи Нели и настрои вече уверено уредите.
	Самолетът зави надясно.
	— Мъъър! — измърка котаракът и се плъзна на пода.
	— Какво има в Мадагаскар? — кресна Ейми.
	Единственото, което брат й виждаше през притворените си клепачи, бяха вените по врата й, изопнати като корени на дърво…
	Професор Бардсли пристегна с турникет ръката на Дан. На него му олекна, но се промени и болката. Сега тя го плисваше на вълни чак до врата, после надолу към краката, местеше се напред-назад, подобно на средновековно мъчение.
	Дан чу гласа на професора като радиостанция, която бавно заглъхва.
	— Отиваме в африканската къща на баба ви — отвърна Бардсли.


>	Глава 27

	— Дан!… — каза Ейми, докато влачеше брат си по тревясалата пътека, наподобяваща тунел от лиани и корени. — _Дан, остани буден!_
	Той стенеше. Ставаше му все по-зле.
	Ейми едва забеляза входа. „Африканската къща“ на Грейс беше съвсем малка и приличаше по-скоро на купчина камъни и пръст, на пещера с красива резбована дървена врата.
	— Няма да влизаме в ателието й — обясни професор Бардсли. — Отзад има малка къщичка, където тя живееше, когато идваше тук. Имам… ключ, по-скоро карта…
	Професорът трепереше. Беше приземил самолета благополучно, но докато минаваше по пистата, беше закачил с крилото един ъгъл. Ейми виждаше, че той едва се държи на крака.
	_Не се предавай_, помисли си тя. _Не позволявай брат ми да умре._
	Дан вече не можеше да ходи и се беше увесил на Нели и Ейми.
	— Щ-щ-ще се о-о-оправиш — увери го сестра му.
	_Сама._ Думата успя да се загнезди в мислите й. Откакто се помнеше, тя живееше с чувството, че е част от нещо, негова половинка. Винаги беше с Дан. Дан и Ейми. Като една дума.
	_ДаниЕйми._
	_ЕймииДан._
	— Пристигнахме! — каза момичето и спря пред покрита с шинди малка къща със затворени капаци по прозорците, а професорът се зае да отключва.
	Дан отново трепереше. Ръцете му бяха омотани в накиснати с умхлаба бели превръзки, но от червено лицето му ставаше жълто.
	Нели го беше прегърнала през раменете.
	— Изпада в токсичен шок — каза тя. — Побързайте!
	Професорът отвори входната врата, която изщрака силно.
	— Сложете го да седне! — нареди той. — Аз ще отида до аптечката.
	Нели и Ейми вкараха Дан през вратата.
	Ейми потрепери, толкова познато й се стори всичко. За стотна от секундата тя забеляза подробности, врязали се в паметта й: дантелени покривчици върху малки маси от тъмно дърво, чашки, наслагани така, сякаш Грейс щеше да се появи всеки момент от кухнята с кана чай, портрет на баба й, който Ейми й беше нарисувала в трети клас.
	Двете с Нели сложиха Дан да седне на тапицираното с дамаска канапе.
	— Ох… ох, ох, ох! — стенеше той.
	Професор Бардсли дотича със спринцовка в едната ръка.
	— Наистина ли се налага да му биете инжекция? — извика Ейми.
	— Това е единственият начин да вкарам противоотровата в кръвта му — обясни мъжът.
	Ейми се извърна, като държеше здраво брат си за ръката. Усети как той се вцепенява за миг, от устата му излезе тих стон — приличаше по-скоро на въздишка, отколкото на звук.
	Накрая Дан се отпусна. Сърцето на Ейми се сви.
	— Какво става? Да не би той…
	Професор Бардсли избърса чело. То беше прорязано от дълбоки бръчки.
	— Сега можем само да се молим.
	— Благодаря за всичко — каза Нели.
	Мъжът се усмихна уморено.
	— Не ти, а аз трябва да ти благодаря. Ако трябваше аз да сменям курса…
	Главата на Дан се търкулна на една страна. Устата му се раздвижи, но от нея не излезе и звук.
	Професор Бардсли го пипна по челото.
	— Трябва да се върна за малко при „Летящия лемур“. Както го оставих, пречи на другите самолети. Няма да се бавя. Веднага щом Дан се почувства добре, трябва да се махнем. Не можем да останем тук.

	* * *

	Професор Бардсли се забави повече, отколкото беше очаквала Ейми. Нели продължи да слага свежи компреси с умхлаба върху ръката на Дан, но той все не се възстановяваше. Кожата му беше изгорена лошо.
	— Е-ейми — простена по едно време.
	Тя изтича при него.
	— Дан! Вече говориш!
	— Хм — отвърна брат й. — Бележката на Чърчил… онази, която ни даде госпожа Тембека. Къде е?
	— Май в задния ти джоб — отвърна сестра му.
	— Искаш ли да ти я дам? — предложи Нели.
	Дан изпъшка.
	— Може ли… да ми сложиш още един компрес? Много те моля.
	Нели отиде в банята, а Ейми продължи да оглежда стаята. Едва се сдържаше да не заплаче. Заради нея за малко Дан да умре. С гнева си тя беше разярила Изабел. И Иън беше изтикал Дан при витлото. После в „Летящия лемур“ се беше заяла с брат си и той беше забравил да внимава с отровата…
	— Дан! — промълви тя. — Извинявай, че бях толкова припряна.
	Момчето се усмихна едва-едва.
	— Спаси ми живота — промълви то. — Вече ти простих. Ей, я провери онова пиано там.
	В ъгъла беше сложен спинет с нотни листове отгоре — едва беше сместен. Ейми отиде и изсвири няколко акорда, но за съжаление малкото пиано не беше акордирано.
	Ейми си спомни часовете в голямата къща в Масачузетс, където Грейс беше свирила на много по-хубаво пиано и беше учила Дан и Ейми текста на любимите й бродуейски мелодии.
	— Е, кажи сега, че айподът може да се сравнява с това тук — беше повтаряла Грейс.
	Наблизо имаше резбовано писалище, което с богатата си украса изобщо не си пасваше с изчистените линии на пианото. Ейми отвори едно чекмедже и подскочи — отвътре изпълзя космат паяк. Тя погледна през рамо, за да провери как е Дан. Брат й пишеше немощно нещо върху лист хартия.
	Докато затваряше чекмеджето, Ейми забеляза бележниче, пъхнато много навътре. Извади го и прокара длани по меката кожена подвързия.
	Бележникът беше запълнен със съвършения ситен почерк на Грейс, сякаш Ейми беше разгърнала писмо, писано преди ден. Всяка страница беше изпъстрена с бележки, главно пътни, между страниците бяха пъхнати пощенски картички от различни държави.
	Ейми се зачете в страница с бележки от пътуване до Китай. Грейс изобщо не им беше споменавала, че е ходила там…
	{img:zmijsko_gnezdo_pismo.png}
	А и Х — сърцето на Ейми подскочи. Това със сигурност бяха Артър и Хоуп!
	— Дан! — извика тя.
	— Ейми… виж, виж — отвърна брат й.
	Влачейки крака, той отиде при нея, стиснал в треперещата си ръка лист хартия.
	— По-кротко, Херкулес — предупреди го Нели.
	Дан сложи бележката на Чърчил върху писалището.
	— Писмото… виж какво е написал в долния край.
	— „Непрекъснатата черта ще изпълни желанието ти в писмото, ако вървиш надолу стъпка по стъпка“ — прочете на глас Ейми.
	— Помниш ли какво казахме за непрекъснатата черта? — попита прегракнало брат й. — Погледни… Кръгчето, което е направил Чърчил — оградил е една буква, „К“. Горе, вляво! И така. „Ако вървиш надолу стъпка по стъпка“, ето тази част не ми беше ясна. — Дан трепна, когато Нели прихвана с лепенка компреса. — Ами ако тръгнем надолу… от първата буква? Стъпка по стъпка? Гледай сега!
	{img:zmijsko_gnezdo_otgovor.png}
	— „Назованото тук… откритие“ — каза Дан. — Откритието, Ейми, всъщност е ключът към загадката. Бил е в писмото!
	— „Ключът на Томас е умхлаба“ — прочете Ейми. — Изумително!
	— Леле! — викна Нели. — Пък аз си мислех, че ключът са _диамантите_! Кабра също казаха, че са те. Не можете току-така да го отхвърлите. Ами съобщението, че ключът е „в земята при Шака“!
	— Какво имаше в кутията, Нели? — попита Ейми. — Какво се наложи да вадим с нож? Какво расте навсякъде тук?
	— Ключът, който търсехме, ми спаси живота! — възкликна Дан и пипна леко компреса с алое.
	— Алое… — промълви Ейми. — През цялото време е било пред очите ни. Кабра явно не са разчели писмото на Чърчил. Ние може би сме първите, които успяхме.
	Нели прихна.
	— Браво, Госпожице Дракон!
	Дан се отпусна уморено на канапето.
	— Много сме добри, а — отбеляза той и върху лицето му грейна ведра усмивка. — Сега остава само да се досетим къде да отидем оттук.
	Къщата потъна в мълчание.
	Ейми обаче се беше взряла в написаното в бележника на Грейс.
	— Хм, Дан… — започна тя. — Какво според теб означава това? „Писах на Дън Сяопин, който се съгласи да уреди посещение на А и Х, щом разбра, че и те като него са М.“
	— Дън — този не беше ли лидер на Китай? — каза Нели.
	— Ами А и Х… — повтори Дан. — Артър и Хоуп, мама и татко. Срещали са се с китайския лидер! Жестоко! Трябва да отидем там.
	— Може би — отвърна Ейми. — Нека прочетем отново бележката. Дън се е съгласил да се срещне с тях, защото е разбрал, че и те като него са…
	— „М“ — довърши Нели. — Какво означава „М“? Мандарин ли? О, чакайте…
	Дан стана от канапето и закуцука към задния прозорец.
	— Къде е професор Бардсли?
	Препъна се в крака на пианото и залитна. Нели се спусна към него точно когато той се подпря на клавишите.
	— Ох — извика момчето, а стаята се огласи от грозен звук.
	Ейми изтича при него, още държеше бележника на Грейс.
	— Толкова ли не можеш да седиш мирно?
	— Бележникът… — намръщи се брат й. — Прочети още малко.
	Ейми го разлисти чак до края, където имаше десетина празни страници, страници, които Грейс е щяла да запълни, ако не беше умряла.
	Ейми зачете на глас последната страница, където беше написано нещо:
	— Слушайте: „Днес съм натъжена, мисля си за скъпите ми А и Х, липсват ми много. Тежко ми е да слушам дори любимия Ди Ласо, защото ми напомня…“.
	— Напомня ли? — повтори Нели. — Какво й напомня?
	Дан гледаше с пепеляво лице пианото.
	— О, не — пророни той.
	Ейми изпадна в паника.
	— Седни, Дан! Ти си много, много болен.
	— Орландо ди Ласо… — прошепна момчето. — Човекът, по когото професор Бардсли е специалист. Защото харесва музиката му и така нататък. Виж.
	Той взе от пианото няколко нотни листа и ги показа на Ейми и Нели.
	Сестра му се взря в заглавието — сложно име на френски.
	— Точно това изпяха хората на професора, след като разгромихме онези от клана Томас, нали?
	— Той спомена, че Грейс го е обичала — отбеляза Нели.
	— Грейс е написала, че тази музика й напомня нещо тъжно — каза Дан.
	— Хм… не разбирам нищо — призна сестра му.
	— Искаш да знаеш от кой клан сме, нали, Ейми? — попита Дан. — Би трябвало да е същият, от който са били мама и татко, нали?
	— Да…
	— А те, Ейми, са били М! Успели са да се срещнат с този китайски ръководител, защото са били М. И Грейс не е могла да гледа музиката, защото тя й е напомняла за тях. — Дан беше поруменял, пресипналият му глас беше станал по-силен. — Прочете ли нотния лист най-отгоре? Ама хубаво? Искаш ли да знаеш кои сме? Погледни третия ред!
	Той доближи нотния лист до лицето й:
C>
	Mon Coeur se recommande a vous
	от Орландо ди Ласо
	Мадригал в четири части
C$
	_Мадригал._
	Ейми примига, окопити се и затвори бележника на Грейс.
	Остави го на обратната страна върху масата и забеляза, че на задната корица е прикрепена снимка.
	Артър и Хоуп, които изглеждаха млади и щастливи и бяха прегърнали изпит сериозен мъж.
	Той беше облечен от глава до пети в черно.
