D>
	На Рейчъл Грифитс,
	повелителка на вселената Кахил.
	Благодаря, че ми помогна да открия съкровищата на Русия.
	ПК
D$


>	Глава 1

	Ейми Кахил обичаше сутрин да става първа. Но не и ако някой крещеше пред вратата на хотелската стая.
	— Телеграма за господин Кахил!
	Думите бяха съпроводени с блъскане. Ейми седна рязко в леглото, изпаднала в паника от ужасяващата мисъл: _Мадригалите!_
	Крясъкът екна отново:
	— Имате поща!
	Предната вечер Ейми, брат й Дан и гувернантката им Нели се бяха изнесли в друг хотел, уплашени, че може да ги нападне тайнствената секта, за която знаеха толкова малко. _Невъзможно е Мадригалите да са разбрали къде сме._
	Дан се претърколи на канапето със златиста мъхеста тапицерия, на което спеше, и се приземи с трясък на пода.
	— Недей, Ирина! Не пипай Хънтър Морския вълк*! — ревна той.
	[* Джеймс Огъстъс Хънтър, по прякор Морския вълк (1946 — 1999), известен американски бейзболист. — Б.пр.]
	Ейми въздъхна. Брат й отново беше хванат в капана на сън, където братовчедка им Ирина Спаска дереше с нокти някоя от любимите му картички с бейзболисти.
	— Събуди се, Дан. Сънуваш.
	Никога през живота си Ейми не се беше чувствала толкова уморена, а както обикновено, брат й се държеше като малоумник.
	— Телеграма!
	На вратата се почука отново.
	— Дан! Ставай… вратата!
	Ейми зарови лице във възглавницата и изпищя. Беше се разсънила окончателно и го знаеше. Надзърна иззад възглавницата и видя, че Нели е напълно глуха за света.
	— Идвам, идвам! — извика тя. — По-спокойно!
	След като отиде при вратата, се поколеба — беше я сковал познат страх. Ами ако пуснеше някой, който е опасен?
	_Хайде, Ейми, стегни се!_
	Тя отвори вратата и видя, че в коридора стои пиколото, млад египтянин. Беше по-нисък с цял километър от нея и беше с изискана червена униформа с много златни копчета отпред, която му беше поне с два размера по-голяма. В ръцете му имаше запечатан плик.
	— За вас е, уважаема госпожице. Някой го е оставил на рецепцията.
	Ейми взе плика, а пиколото се приближи още мъничко и я озари с усмивка — явно чакаше нещо.
	— Нося ви нещо от рецепцията — каза момчето. — За вас е, уважаема госпожице.
	С единия крак беше стъпил в коридора, а с другия — в стаята, и Ейми се притесни.
	— Още нещо ли ми носите? — попита тя.
	— Някой го е оставил за вас — отвърна момчето и пак засочи с щастлива усмивка плика.
	— Дай му това — обади се Дан. — За да поспя после още малко.
	Гласът му беше приглушен и след като се обърна, Ейми видя, че той говори с лице, обърнато към килима — мързеше го да вдигне глава. Държеше банкнота от пет египетски лири, равняващи се на около един долар.
	Ейми затвори вратата. Любопитството беше убило всяка надежда да поспи още. Адресът върху плика беше написан на старовремска пишеща машина, на която явно липсваше главното „А“. Някои от буквите бяха подчертани съвсем произволно.
	{img:chernijat_kryg_adres.png}
	Ейми отвори плика, седна на канапето и след като погледна набързо бележката, пребледня. Саладин измяука, явно беше гладен, и изви гръб, както се беше вкопчил с нокти в златистата тапицерия.
	— Ставай, Дан.
	Той не се помръдна, затова Ейми изкрещя:
	— _Телеграма за Дан!_
	Брат й понадигна глава, сякаш събираше сили, за да се завърне в действителността, и Ейми разбра, че той още е във властта на сънищата. Дан стана от пода и се свлече тежко на канапето. Нели още спеше, свита на кълбо под завивките на едно от двете легла в стаята, а изпод седемте възглавници, които си беше сложила на главата, се виеше тънкият бял кабел на слушалките на айпода й.
	— Това момиче ще продължи да спи, дори да тече разрушително дерби — подметна Дан.
	— Слушай сега! — каза сестра му и зачете телеграмата, която държеше: — „Международно летище Кайро, шкаф номер 328, 56-12-19. НРР“.
	— Звучи ми като недодялан капан, заложен от някой от съперниците ни. Хайде да си поръчаме нещо за ядене от румсървиса и после да поспим още малко.
	— Едва ли ще спим — възрази сестра му.
	Тя му подаде телеграмата, за да я види и той. След като я прочете, Дан затаи дъх.
	{img:chernijat_kryg_telegrama.png}
	Ленивият Дан сякаш се изпари и на негово място в хотела се появи Разтревоженият Дан.
	— Никой, дори Нели, не знае за капачките.
	— Грейс знаеше — възрази Ейми. — Ти, аз и Грейс. Който е изпратил телеграмата, явно я е познавал много добре и тя му е казала.
	Дан продължаваше да седи като попарен и не отговори, но Ейми знаеше какво си мисли. Само преди година беше отнесъл в имението на Грейс ценната си колекция, в която имаше какви ли не капачки от бутилки, дори от „Доктор Пепър“ и от стари модели шишета от кока-кола, общо шейсет и три на брой, прибрани в страхотна старовремска кутия за пури. Грейс му беше дала лопата и му беше предложила да зарови капачките в имението. Дан беше споделил с Ейми и Грейс къде е скрито съкровището му, дори на каква дълбочина е кутията, в случай че загине внезапно, докато се пързаля със сноуборд или скача с парашут. Както се беше изразил тогава, човек трябва да мисли за всичко, когато става дума за колекция от капачки от бутилки.
	Дан погледна сестра си със зелени очи, в които блестеше надежда.
	— Как мислиш, дали Грейс не ни помага отново?
	Ейми и Дан изричаха името на баба си Грейс така, сякаш е още жива, и за миг им се стори, че тя наистина е с тях. Любимата им стара Грейс, която беше казала на наследниците си да избират между милион долара и трийсет и деветте ключа към загадката — онзи, който я разбулеше, щеше да получи огромно могъщество и власт. Ейми още не можеше да повярва къде ги е отвело за толкова кратко време търсенето на ключовете. Те бяха прекосили четири континента и не веднъж и два пъти се бяха разминавали на косъм със смъртта заради роднините си, които се опитваха да ги отстранят. Ейми знаеше, че дори и да съществува съвсем малка вероятност Грейс Кахил да им помага от отвъдното, те трябва да тръгнат по следата.
	— Ела. Изчезваме оттук.

	* * *

	След десет минути Дан и Ейми вече си проправяха път през гъмжилото във фоайето на хотела — не носеха друго, освен раница. Дан беше настоял да вземе безценния си лаптоп, а Ейми беше грабнала мобилния телефон на Нели — за всеки случай.
	— Оставих й бележка, че отиваме за понички. Дано само не ни отнеме цяла сутрин. А сега трябва да намерим начин да се доберем до летището — каза Ейми.
	— Няма страшно, погрижил съм се.
	Дан отвори раницата, извади пачка намачкани банкноти и пъхна няколко в джоба си. Египетските лири не бяха много, равняваха се на около петдесет американски долара.
	— Ей! Такси! Ей!
	Дан размаха няколко банкноти и зачака.
	— Не се намираме в Ню Йорк — изсъска сестра му. — Опитай да се държиш така, сякаш не си го забравил.
	Като с вълшебна пръчка се появи черно-бяло такси с чудовищен багажник върху покрива и закова пред тях. От него изскочи египтянин, който започна да маха на Дан и Ейми.
	— Насам, насам! Имам за вас хубава кола.
	Дан изгледа сестра си, като че й заявяваше: „Казвах ли ти аз!“, и се отправи към автомобила. Таксиметровият шофьор се втурна да отвори вратата, после грабна бързо като заек от ръцете на Дан раницата и се насочи към багажника.
	— Не, благодаря ти, приятелю. Ако нямаш нищо против, ще я задържа у себе си.
	Шофьорът явно не го разбра, затова Дан изтръгна раницата, връчи на египтянина банкнота от десет египетски лири и се хвърли като командос на задната седалка.
	Ейми се изчерви до мораво и изпелтечи нещо като извинение. Имаше чувството, че Дан загрява за дълга сутрин, през която да унижава сестра си.
	— Бързаме, мой човек — каза момчето, с което потвърди подозренията на Ейми. — Летището, пълен напред.
	— Няма по-бърз от мен — засмя се мъжът, после затръшна вратата така, че за малко да затисне крака на Ейми, и се завтече към предната седалка.
	— Видя ли, сестричке? Всичко е наред. Този тип е самото съвършенство. А сега се облегни и се _отпуснииии_!
	Таксито се понесе със скърцане (и с писъците на Дан) между автомобилите, като лъкатушеше и криволичеше, все едно е полудяло влакче на ужасите. Подхвърляше Ейми върху Дан, после върху вратата и пак върху Дан, докато се промушваше между автобуси с надути клаксони и ядосани пешеходци. Когато на едно място шофьорът подкара по-бавно, Ейми зърна зад тях голям проблем. Тя се извърна притеснена, с широко отворени очи към брат си.
	— По отношение на безопасното шофиране може да се желае още, нали? Ще помоля шофьора да се поукроти малко.
	— _Н-н-не!_ Кажи му да кара по-бързо. По-бързо!
	Дан се извърна и видя зад стъписаното лице на сестра си яркожълт мотопед „Веспа“ да криволичи на зигзаг между колите. Караше го някакъв тип в лилав анцуг и този тип беше огромен като канара.
	— Хамилтън Холт!
	Това беше Хамилтън Холт от клана Холт, семейство тъпаци, които също бяха тръгнали да издирват трийсет и деветте ключа към загадката. Последния път, когато Ейми го беше виждала, той я беше оставил да умре в един тунел на токийското метро.
	— По-бързо! — изкрещя Ейми, но таксиметровият шофьор явно не я чу.
	Дан извади още една безценна банкнота от десет египетски лири и я метна на предната седалка.
	Това като че ли привлече вниманието на шофьора. Той стовари като чук крака си върху педала на газта и таксито се стрелна устремно напред. През следващите десет минути Дан хвърляше на предната седалка още и още банкноти, докато накрая не се обърнаха и не видяха, че Хамилтън Холт вече го няма. След като таксито закова рязко пред каирското летище, Дан си провери джобовете. Бяха празни.
	— Окей — каза му шофьорът, ухилен до уши. — Вече плати достатъчно!
	— Браво на теб, глупчо такъв. Сега нямаме пукната пара, как ще се приберем от летището? Нели направо ще ни разцелува, когато я събудим и тя види, че сме й задигнали телефона, похарчили сме почти всички пари и не можем да се върнем от летището. А още не сме намерили и понички! По-ужасно от това, здраве му кажи!
	— Може да е и по-ужасно — възрази Дан.
	Сърцето на Ейми се сви, когато при тротоара зад тях спря черна лъскава лимузина и вратата се отвори.
	На сцената се бяха появили Иън и Натали Кабра, отбор търсачи на трийсет и деветте ключа към загадката, много по-опасен от семейство Холт.


>	Глава 2

	Дан Кахил обикновено предпочиташе да се яви на училище по долни гащи, отколкото да се забърква в любовния живот на сестра си. Но не и сега.
	От лимузината слезе Иън Кабра, който си беше лепнал на лицето усмивка с размерите на Тексас и както винаги, преливаше от самоувереност.
	Дан се извърна към сестра си. Тя гледаше втренчено Иън, но Дан забеляза, че ръцете й треперят. Този тип — това _чудовище_ — не само беше излъгало, че харесва Ейми, но и се беше опитало да ги остави в една пещера. При това завинаги.
	Беше крайно време Дан да му натрие носа.
	— Ама че нахалник, да се появява тук, след като се опита да ни убие! — извика той.
	— Хайде да не преувеличаваме. Малкото ти братче има голямо въображение — каза Иън и пристъпи към Ейми. — Знаеш, че за нищо на света не бих те наранил.
	Дан беше наясно, че ако сестра му се опита да изрече нещо, ще започне да пелтечи. Той нямаше да допусне Иън Кабра да припари до Ейми.
	— Дръж се — прошепна й.
	— _Добре_ съм — отвърна Ейми, но долната й устна потреперваше едва доловимо.
	Дан се нахвърли на Иън.
	— Връщай се веднага в чудовищомобила си и ни остави на мира!
	Иън се усмихна многозначително на Ейми, после отиде с важна походка при таксиметровия шофьор.
	— Браво на теб, приятелю, краката ти са като от олово. Доста се измъчихме, за да не изоставаме. Макар че всъщност беше все едно.
	— Какво означава това? — попита Дан, като стрелна с очи въртящата врата на летището.
	— Вие, малките, си играете на доста скъпи игри! — каза шофьорът, после взе от Иън една пачка прихванати с ластиче банкноти и в замяна му подаде лъскав нов телефон.
	— Не мислите ли, че преди да изобретят системата за глобално проследяване, на шпионите им е било много по-трудно? — попита Иън.
	Сестра му Натали слезе от лимузината като манекен, на който му предстои да мине по обкръжения от репортери червен килим.
	— Да не спите в тия жалки дрипи, които наричате дрехи?
	Дан погледна суичъра си, който беше невъобразимо намачкан. Ами да. Наистина беше спал с дрехите.
	— Намачканите дрехи са последен писък на модата. Питай Джона Уизард. Той ще потвърди.
	— Не си усложнявайте излишно живота и ни кажете защо сте тук — подкани Иън, като се приближи до Дан и Ейми.
	Тя не сваляше очи от лицето му точно като мишка, изправила се пред кобра.
	Таксиметровият шофьор се засмя на разигралата се пред него сценка, качи се на автомобила и отпраши. От ауспуха блъвна валмо черен пушек, което покри Натали с тънък слой сажди. Тя нададе вой и се хвана за косата — да я предпази, а Дан само това и чакаше и се възползва, че вниманието е отклонено.
	— Идвай, Ейми! — изкрещя той.
	Сграбчи я за ръката и се втурна към въртящата врата, но Иън скочи и я хвана за другата ръка. Дан я теглеше в едната посока, Иън — в другата. Хората вече забелязваха настъпилата суматоха.
	— Пусни сестра ми! — извика Дан.
	— Аз пък мисля, че й харесва да я държа за ръката — отвърна Иън. — Нали, Ейми?
	Тя не каза и дума. Завъртя се и го изрита по пищяла така, както не беше ритала никого досега. Чу се силен пукот и след като я пусна, Иън заподскача нагоре-надолу на един крак, а Дан и Ейми се втурнаха към въртящата врата.
	— Улучи право в целта! — кресна Дан.
	— Чао, тъпанари такива! — извика им през рамо Ейми.
	— Дръжте ги! — ревна Иън и закуцука към входа на терминала, следван от Натали и техния шофьор, някакъв тип, който имаше вид на способен да строши с чело и бетонена стена.
	След като влязоха, Дан и Ейми се стрелнаха сред морето от хора, които теглеха багажа си, но и Иън и Натали Кабра не изоставаха.
	— Насам! — каза Ейми, като хвана Дан за лакътя и го дръпна в пълно с пътници магазинче за шоколадови изделия и списания.
	След броени секунди двамата изхвърчаха от другата страна и влязоха през лабиринта от чужденци във втори магазин. Дан беше сигурен, че са успели да се изплъзнат на Иън и Натали Кабра, но когато надзърна предпазливо иззад ъгъла, видя, че Иън куцука към тях и си гледа телефона.
	— Ох — въздъхна той. — Май са ни проследили.
	Той свали от гърба си раницата и се зае да отваря циповете на джобовете. В предния беше скрит втори мобилен телефон с джипиес, който мигаше и показваше къде се намират.
	— Изиграли са ни! — каза Дан. — Таксиметровият шофьор явно е пъхнал телефона още при хотела, когато ми взе раницата.
	Ейми също надникна иззад ъгъла. Иън и Натали наистина бяха съвсем близо.
	— Дай го насам — подкани тя и взе от брат си телефона. — Знам какво трябва да направя с безценната играчка на Иън.
	Тя отново се сля с потока от прииждащи хора и Дан тръгна след нея. Ейми претича бързо през широкия коридор и пусна телефона в една бебешка количка, после се шмугна в една книжарница наблизо и разлисти първата книга, изпречила се пред очите й. Бебешката количка беше прикрепена към майка, която очевидно закъсняваше за самолета и тичаше към изхода, като се промушваше през навалицата.
	Иън и Натали Кабра се бяха втренчили в екрана на телефона на Иън и минаха точно покрай Дан и Ейми, после също хукнаха.
	— Добре ги изигра! — каза Дан. — Дано онова хлапе им олигави скъпата технология.
	Ейми го озари с тържествуваща усмивка. Отново стъпваше гордо — след като беше надхитрила Иън и Натали Кабра, _особено_ Иън, явно се чувстваше достойна наследница на рода Кахил.
	— Я да го намерим онова шкафче — подкани тя.

	* * *

	То не беше голямо, беше с размери малко повече от педя на педя. Но беше пълно. Вътре имаше три неща и Ейми ги извади едно по едно.
	— Това тук прилича на преспапие, нали? — попита тя, както държеше в дланта си стъклена сфера с цвят на мед.
	— Дай да видя — пресегна се да я вземе Дан.
	— И дума да не става! Като те знам какъв си, ще я изпуснеш на пода и ще я счупиш на хиляди парчета. Нека първо я разгледам аз.
	Дан не възрази. Вече си беше представил как ще изглежда стъклено топче с такива размери, което се търкаля по дългия коридор на летището.
	— Опитай се да я задържиш малко по-дълго срещу светлината — посъветва той сестра си.
	Ейми присви очи срещу сферата.
	— Прилича ми на стая, вътре има майка, седнала на стол.
	— Откъде разбра, че е майка? — попита Дан.
	— Държи бебе, глупчо такъв.
	Ейми се взря по-внимателно.
	— Върху едната стена има три букви — ЦСВ — и, охо! От другата пък май ме гледа око.
	— Ужас — рече брат й.
	Ейми му подаде стъкленото преспапие и му каза да го прибере внимателно в раницата, така че после да го разгледат хубаво.
	На Дан му беше неприятно, когато сестра му се държеше с него така, сякаш е на три години, и отново се изкуши да търкулне топката с цвят на мед по коридора на летището. Но вместо това я вдигна срещу светлината.
	— Забеляза ли ключа? — попита Дан.
	— Какъв ключ? За какво ми говориш?
	— На дъното — отговори брат й и завъртя преспапието. Под пода на стаята имаше ключе, скрито в стъклото. — Когато му дойде времето, ще отворя кълбото.
	— С преспапието беше затиснато нещо — каза Ейми и вдигна парче тънък пергамент, широко и дълго приблизително колкото дланта й.
	Беше запълнено с богато украсени букви, цифри и черти.
	{img:chernijat_kryg_nadpis.png}
	— Както личи, някой е хвърлил доста време, за да пише погрешно разни думи — отбеляза Дан.
	Нещо в начина, по който буквите бяха обединени, му се стори странно познато, но той така и не се досети какво. Особено при положение че стомахът му къркореше.
	— В шкафа няма ли нещо за ядене? Трябва да хапна. Мозъкът… има нужда… от бонбони.
	Ейми не обърна внимание на брат си и бръкна за последен път в тясното пространство. Най-отзад в шкафчето имаше голяма квадратна кутия.
	— Дано е пълна със солени бисквитки — възкликна Дан и издърпа кутията от ръцете на сестра си.
	— Ей! Внимавай.
	Той изгледа Ейми така, сякаш се чудеше дали да не я удари, но тя побърза да го успокои.
	— Извинявай. Просто съм притеснена. Отвори я.
	Брат й махна капака, порови из съдържанието, после избухна в смях.
	— Виж ме! Аз съм деветнайсетгодишен битник от Сан Франциско.
	Дан вдигна първия от двата фалшиви паспорта, издаден на негово име. На снимката той беше с козя брадичка и мустаци и носеше очила като на Джон Ленън.
	— Дай да видя другия — подкани сестра му.
	Дан разлисти втория паспорт и за малко да падне.
	— Наистина трябва да застреляш онзи, който ти е отрязал косата.
	Ейми грабна паспорта от ръцете му. На снимката тя беше с къса черна перука и красиви очила с червена рамка.
	— На двайсет години съм!
	Дан вече беше извадил дегизировката си и започна да си я слага, след като отмести перуката и очилата на Ейми.
	На дъното на кутията, под перуката, Ейми зърна книга с меки корици и с дебелина около два пръста. Дан знаеше, че това е любов от пръв поглед.
	— Пътеводител на Русия! И е доста протрит, явно някой го е използвал по време на дълго пътешествие — възкликна Ейми.
	— Да си умреш от скука.
	— Ами ако и този пътеводител е на Грейс?
	Дан остана непреклонен.
	— Пак да си умреш от скука.
	Но Ейми тутакси беше очарована. Това бяха любимите й книги: често разгръщаните, така че да не се налага да ги пази особено, със своя история, понеже са принадлежали на един бог знае колко пътешественици преди нея. Докато разлистваше пътеводителя, тя намери два билета, пъхнати при страниците, където се разказваше за някакъв град.
	— Два самолетни билета за Волгоград в Русия с нашите имена отгоре — оповести тя. Погледна си часовника. — Самолетът излита след един час. Защо някой е решил, че сме толкова глупави и ще се втурнем да се качваме на самолет за Русия?
	— Виж, виж! — ахна Дан.
	На дъното на кутията имаше още нещо, което поне според него беше най-хубавото.
	Той вдигна лъскавата нова карта „Виза Голд“ с неговото име на нея.
	— Мир, любов и карта „Виза“! _Да! Златна е!_ Хайде за понички! И за видеоигри! И за компютри!
	— Успокой се, Дан! Плашиш ме.
	Ейми си сложи тъмната перука, под която прибра истинската си червеникавокестенява коса. Изплези се. С очилата с червена рамка наистина беше неузнаваема.
	— Изглеждаш странно — заяви Дан.
	— Първо погледни себе си — засмя се сестра му. — Както си се издокарал, си самото въплъщение на тъпотията.
	— Благодаря.
	Той обърна парчето пергамент, което държеше. Сърцето му заби като обезумяло. Дан вдигна очи, вече не му беше до лигавщини.
	— Ейми…
	— Дан! Какво има?
	Тя се пресегна да вземе пергамента, но Дан го дръпна инстинктивно. Това беше съкровище, с което той нямаше никакво намерение да се разделя. Погледна сестра си.
	— Щем не щем, трябва да се качим на самолета.


>	Глава 3

	Когато Ейми Кахил си мечтаеше да пътешества по света, и през ум не й минаваше, че ще седи до един Джон Ленън с размерите на джудже.
	— Според мен в Русия няма да намерим понички — промърмори тя, загледана в смешните кръгли очилца на брат си.
	— Няма страшно! Добре сме се запасили — отговори Дан.
	Погледна огромната купчина какви ли не закуски. Бяха напълнили раницата с шоколади, вафли и пликчета чипс, които Дан беше купил с помощта на новата си най-добра приятелка, картата „Виза Голд“. Той отвори едно пликче с царевичен чипс и се облегна на седалката.
	Ейми предпочиташе, вместо да се тъпче с нездравословна храна, да обмисли какво да правят. Накрая беше убедила брат си да й даде да подържи пергамента, та той да не оставя по него мазни петна от чипса, но колкото и да го гледаше, тревогата й само се изостряше. Телеграмата, която бяха получили сутринта, беше подписана от човек, представил се като НРР, а това не говореше нищо на Ейми и Дан. Още по-неприятното беше, че телефонът на Нели беше извън обхват и те не можеха да се свържат с нея.
	— Как мислиш, можем ли да се доверим на тоя НРР? Така де, сега сме сами. Този път Нели няма как да ни защити. Ами ако е хитър капан?
	— Единственото, което знам, е, че направо ще умра, ако още четири часа седя в самолета с тия мустаци. Гъделичкат ме ужасно.
	— Толкова ли не можеш поне за една минута да си сериозен? Отиваме в Русия. В _Русия_, Дан. Разбираш ли? Без Нели и Саладин.
	Ейми знаеше, че брат й обича Саладин и не понася да се дели за дълго с него. Ами Нели? Тя не им беше майка, дори не им беше роднина, но при тези налудничави обстоятелства я заместваше успешно.
	— Я ми дай да я видя още веднъж това нещо — каза Дан и издърпа бележката от пръстите на сестра си.
	Стисна пергамента в ръката си и се взря в безредните букви, после го обърна благоговейно. Ейми знаеше, че най-силно го вълнува черно-бялата снимка от другата страна. Загледа как брат й се взира съсредоточено в младия мъж и жена, които очевидно бяха влюбени и които стояха пред американското посолство в Русия.
	— Наистина са те, нали? — попита Дан.
	— Можеш да бъдеш сигурен — отговори Ейми.
	В Париж Дан беше изгубил единствената снимка на майка им и баща им, която имаше. Снимката, с която се бяха сдобили сега, означаваше много и за двамата. Но заради нея и двамата бяха много потиснати.
	_Мамо, тате, какво сте правили в Русия?_
	Ейми се подвоуми.
	— Страхотно е, че ги виждаме такива млади и щастливи. Едва ли може да има по-добра примамка. Колко ужасно ще бъде, ако някой използва тази снимка, за да ни манипулира.
	— Знам какво имаш предвид — отвърна Дан. Той прокара пръст по края на снимката, докосна лицето на майка си, взря се в очите на баща си, когото почти не помнеше. — Но ако има някаква вероятност да открием нещо…
	Ейми знаеше как се чувства брат й, понеже и тя се чувстваше по абсолютно същия начин.
	Под снимката беше написано нещо с печатни букви и Дан го прочете на глас може би за стотен път в опит да разбере какво означава:
C>
	Часовникът отмерва времето. Открийте ме до трийсет и шест часа, иначе вратата на стаята ще се затвори завинаги. Елате като майка си и баща си сами или изобщо не идвайте. Не се доверявайте на никого. НРР.
C$
	Дан обърна пергамента, за да разгледа още веднъж разбърканите букви. Взира се в тях през цялото време, докато самолетът набираше височина, а той дъвчеше втория чудовищен плик царевичен чипс. Ейми забеляза, че брат й се е досетил за какво става въпрос чак когато докараха при тях количката с напитките и той изгълта наведнъж цяла кока-кола.
	— Я повтори, в кой град каза, че отиваме? Във Волвофлърб ли?
	— Във Волгоград — отговори сестра му.
	— Тоооочно така. Я ми дай плика, който пиколото ти донесе сутринта. Хрумна ми нещо.
	Ейми си беше отбелязала с него докъде е стигнала в пътеводителя. Извади го от книгата и го даде на Дан — беше й интересно какво му е хрумнало.
	— Сега вече би трябвало да се получи — каза брат й.
	Той скъса от списанието на авиокомпанията един лист, извади химикалка и написа едно от буквените съчетания.
C>
	РГОЛГОВАД
C$
	— Ето кое ме затрудни, липсващите букви. Обърка ме. Но те трябва да се вземат от плика — тази дума тук е ВОЛГОГРАД, виждаш ли?
	Дан взе от плика подчертаната буква „Л“ и я добави към разбърканите букви. Ейми отгърна пътеводителя на една страница, където бяха изброени някои градове в Русия, и след няколко минути двамата с брат й гледаха списъка с шест от тях.
	{img:chernijat_kryg_spisyk.png}
	— Екатеринбург — каза Дан. — Звучи като град, където само драйфат. Може ли да го подминем?
	Ейми не си даде труда да отговори. Вече мислеше за друго.
	— При Санкт Петербург имаме още X и 2 — каза тя. — Обзалагам се, че това означава X 2. Санкт Петербург по две. Излиза, че там трябва да намерим два предмета.
	Дан кимна.
	— Сега остава само да се досетим какво трябва да правим във всички тези градове.
	— Волгоград е мястото, където самолетът ще кацне, значи е първият град, където трябва да търсим. Пак той е показан в преспапието — обясни Ейми.
	— Как разбра? — полюбопитства Дан.
	Тя хвана тежката стъклена сфера така, че брат й да я вижда по-добре.
	— Буквите върху стената ЦСВ означават Царицин, Сталинград и Волгоград. Според пътеводителя градът е преименуван два пъти.
	— Тия руснаци толкова ли не могат да се спрат на едно име? — възкликна Дан.
	Ейми не обърна внимание на въпроса му и се доближи още малко.
	— Струва ми се, че знам какво трябва да търсим, след като кацнем.
	— Не ме дръж в напрежение — възкликна брат й и избърса солени пръсти в козята си брадичка.
	Ейми почука с пръст по корицата на книгата, която беше намерила в шкафчето.
	— Тези пътеводители са пълни с отговори. Достатъчно е само от време на време да ги разлистваш.

	* * *

	Щом видя за пръв път Русия, Дан се задави с един чипс, закашля се и го изплю на тротоара пред летището.
	— Ей! Сериозно ти говоря, така няма да си намериш никога гадже — каза Ейми.
	— Притрябвало ми е!
	Дан се замисли дали да не си го върне на сестра си, но точно тогава сетивата му се възпламениха. Всички табели се свеждаха до странни усукани букви, които той не можеше да прочете. Във въздуха се носеха миризми на неща, които той не беше опитвал никога, покрай тях с клатушкане преминаваха червено-жълти автобуси и Дан чуваше от всички посоки звука на някакъв нов екзотичен език.
	Пред терминала на летището във Волгоград двамата със сестра му се огледаха и видяха безредните върволици мръсни таксита. И двамата не бяха сигурни, че трябва да се доверяват на някой друг да ги кара, особено след случката с джипиеса в Кайро.
	— Какво ще кажеш за ей онзи там? — попита Дан с пълна с „Кит-Кат“ уста.
	Това беше третата вафла, която ядеше за точно толкова часа, затова зададе въпроса със силно фъфлене.
	— Внимавай да не забележи, че го гледаш — предупреди Ейми. — Иначе няма да ни остави на мира.
	Но вече беше късно. Водачът се приближаваше с надут клаксон през четирите редици автомобили. На Дан му хареса този брадат руснак с ван „Фолксваген“. Вписваше се в битническия му стил да се придвижват с таратайка от шейсетте години на миналия век.
	— Не се притеснявай. Говоря на неговия език.
	— От тези мустаци още повече ли си оглупял? — възкликна сестра му.
	Ванът зави шеметно по платното и закова точно пред Дан и Ейми.
	— Искаме да вземем кола под наем — обясни Дан. — Можете ли да ни помогнете?
	— Моля? — изрече само с устни Ейми. — Да вземем кола под наем ли? И кой ще я кара?
	— Искате кола под наем? Познавам един човек. Ще ви я даде най-изгодно в цял Волгоград.
	Дан не беше карал никога кола, но се справяше доста добре с маунтин байк. Той показа бързо картата „Виза Голд“, после я пъхна пак в джоба си.
	— Можете ли да ни намерите мотоциклет? Обичаме чистия въздух.
	Брадатият руснак намигна и след по-малко от час Дан вече излизаше от една задна уличка с Ейми, сместена в коша до него. Мотоциклетът беше стар руски военен модел, зелен на цвят и с кик стартер.
	— Сигурен ли си, че ще се справиш? — попита Ейми, както стискаше пътеводителя.
	— Дръж се здраво! Ще клати — предупреди брат й.
	На сантиметри от тях мина решетката на един камион за доставки, после Дан излезе от уличката и отпраши.
	— По-бавно, маниак такъв! — ревна Ейми, но Дан се забавляваше както никога през живота си.
	Наложи се да опитва няколко пъти, докато превключи на по-висока от първа скорост и двигателят заработи на пълни обороти. Писнаха клаксони, пешеходците гледаха изумени как мотоциклетът криволичи от единия до другия край на платното. Накрая Дан превключи на втора и се насочи право към автомобилите в насрещното движение — едва овладя дръжките на кормилото.
	— Д-Д-Д-Д-Да… — изпелтечи сестра му, като сочеше колите, устремили се с надути клаксони право срещу тях.
	Дан превключи бързо на трета и се върна шеметно в своята лента.
	— Вече разбрах как се управлява, наистина — ревна той и залъкатуши между автомобилите с усмивка, широка като чудовищен камион.
	Ейми смъкна рязко перуката и очилата с червена рамка и ги тикна в раницата.
	— По-скоро ще ни убиеш!
	— Не се притеснявай за нищо. Вече знам как.
	Ейми надяна старата очукана каска, която намери да се търкаля на дъното на коша. После грабна пътеводителя и го отвори на последната страница, където брадатият руснак им беше описал накъде да се движат.
	— На третата улица завий вляво — извика тя и вдигна очи с надеждата да се ориентира по нещо.
	Но всички табели бяха на руски и те за малко да подминат улицата, където трябваше да завият.
	— Ето тук — изписка Ейми и се вкопчи в коша на мотоциклета така, че кокалчетата на пръстите й чак побеляха, когато Дан удари спирачките и зави рязко наляво.
	— Върхът! — кресна той, като остави зад мотоциклета черна следа от гума. — Пукай се от яд, Хамилтън Холт!
	След двайсет ужасяващи минути мотоциклетът спря на паркинг с размерите на игрище за американски футбол.
	Дан смъкна рязко каската, мустаците и козята брадичка и огледа разпрострелия се пред тях тревист хълм. В другия му край се виждаше огромна статуя на жена, стиснала над главата си меч, която се издигаше като небостъргач на фона на покрития с облаци хоризонт. Ейми и Дан я бяха забелязали още отдалеч, докато препускаха шеметно из града, но отблизо тя беше стряскаща гледка.
	— „Родината Майка зове“ — обясни Ейми. — Два пъти по-висока е от Статуята на свободата. Знаеш ли в чест на какво е?
	— Нямам представа, но съм сигурен, че ти ще ми кажеш.
	— Паметникът е в прослава на Битката при Сталинград от Втората световна война и не е особено уместно да си правиш шеги. Точно на това място са загинали над един милион души.
	Тук смъртта си бяха намерили родители, оставяйки на грижите на други покрусени сираци. Дан знаеше колко ужасно е това: всички останали без отговор въпроси, отчаянието, смазващото усещане, че си изгубил мястото си в света. Ейми се пресегна към нефритената огърлица, останала й от Грейс, и потърка висулката.
	— Да не губим време. Знае ли човек кой ни следи! — подкани Дан и тръгна по алеята към паметника.
	Беше пълно с хора: семейства с деца, старци с бастуни, множество туристи, тръгнали да разглеждат забележителностите, и униформена охрана.
	— Надявах се тук да не се натъкваме на никого — каза Ейми. — Гъмжи от полиция и туристи. Не бързай, чу ли, Дан. По-добре да сме предпазливи, отколкото после да съжаляваме.
	Дан кимна и предложи да се разделят, за да обхванат по-голяма площ. Ейми се беше досетила, че майката, която седи на стол в малкото стъклено преспапие, е препратка към огромната статуя. Върху една от стените в мъничката стая имаше око и точно тук ставаше доста страшно. Ако Ейми беше права в предположението, че окото в преспапието ги отпраща към едно от очите върху лицето на „Родината Майка зове“, това означаваше, че те трябваше да се качат чак на върха на статуята, висока почти колкото планина.
	Дан погледна нагоре. И нагоре, и нагоре. _Как ли ще стигнем дотам? И какво ще намерим?_


>	Глава 4

	Пръв на тротоара слезе Хамилтън Холт, следван от сестрите си, които се изсипаха като борци, вкопчени в ожесточена схватка. В търсене на ключовете към загадката семейство Холт беше проследило Дан и Ейми чак от Кайро и веднага след като беше кацнало в Русия, се беше метнало на източноевропейска камионетка от седемдесетте години на миналия век. Когато самолетът кацна на летището във Волгоград, Холт не знаеха накъде да поемат, затова пък отдалеч им личеше, че са американци. Същият руснак, който беше откарал Ейми и Дан, беше надушил пари и веднага беше отишъл при плячката. Не му беше отнело много време да се досети за какво става въпрос. След десет минути беше по-богат със сто долара, а семейство Холт вече знаеха накъде точно да се отправят.
	Докато гледаше паметника „Родината Майка зове“, Хамилтън изпита чувството, че най-после се е озовал в чужда страна, която може би ще оцени наистина по достойнство габаритите и силата му.
	— Войници, строй се! — ревна Айзенхауър Холт, главатарят на този гмеж неандерталци в анцузи. — Хамилтън, отпред в средата.
	Хамилтън, най-едрото и мускулесто от трите деца в семейството, се приближи на половин педя до баща си и изпищя в лицето му:
	— _Слушам, сър!_
	— Синко, дъхът ти пак вони на протеини и пръскаш слюнка. Стегни се!
	Хамилтън посърна. Беше трудно да извика отговора, без да окъпе някого със слюнка.
	— Няма да се повтаря, _сър_.
	Айзенхауър кимна одобрително и сериозно.
	— Заеми се със задачата. Тя е най-важната. Провери какво са намислили ония малоумници и докладвай. Ако се налага, ги довлачи в камионетката. Радиостанцията у теб ли е?
	Хамилтън я извади от джоба си, включи я и изпищя:
	— _Тъй вярно, сър._
	Айзенхауър също извади радиостанция и ревна:
	— _Залови ги, момче!_
	Хамилтън се втурна към извисилата се статуя, горд, че е в епицентъра на бойните действия. Погледна назад към семейството си. По-малките му сестри Рейгън и Мадисън вече прихващаха с лепенка джипиес под коша на мотоциклета на Дан. Мърмореха, че са гладни, после Мадисън удари с все сила Рейгън по рамото и от това като че ли се почувства по-добре. Майка им Мери-Тод беше останала в камионетката и наблюдаваше да не би да се появи някой от другите отбори.
	— Нареждам ви да се нахраните! — ревна Айзенхауър.
	Последното, което Хамилтън чу, бе как баща му крещи да издебнат количката, натоварена с пирожки.
	На Хамилтън не му отне много време да открие Ейми, която обикаляше пред паметника. Прокарваше пръсти по камъка и се взираше във всяка пролука и ъгъл.
	_Какво ли зяпа тая кранта и къде е онзи малък глупак брат й?_
	Хамилтън се обърна и видя, че Дан се задава откъм другия край на статуята. Падаше се на десетина метра вляво, а Ейми беше на три метра вдясно и Хамилтън не знаеше кого първо да подгони. Плувна в студена пот при мисълта, че _отново_ ще разочарова баща си.
	— Ей, Хамилтън! — извика Дан. — Видя ли ме на мотоциклета? Бива си го, не е като онова магаре, което яздеше в Кайро!
	— Беше „Веспа“, тъпанар такъв! И ела ми го кажи в лицето.
	После, докато Хамилтън още го гледаше, Дан даде знак на сестра си, като завъртя ръка, все едно му трябва ключ.
	_Ей! Тия за глупак ли ме мислят?_
	— Както личи, някой е намерил ключ — провикна се Хамилтън към Ейми точно когато радиостанцията му се включи.
	— Побързай! — избоботи Айзенхауър. — Вече си имаме компания!
	Хамилтън, Ейми и Дан се обърнаха едновременно към паркинга. Иън и Натали Кабра тъкмо бяха пристигнали в лъскава бяла лимузина и сякаш нехаеха, че ги виждат всички. Айзенхауър Холт се зае да обстрелва лимузината с пирожки, които вадеше от огромен плик и от които отхапваше, преди да ги запрати. Отдалеч изглеждаше така, сякаш дърпа взривателя на ръчни гранати, които хвърля по бункер.
	— Баща ти си е истинска заплаха. Знаеш го, нали? — попита Дан.
	Беше се приближил внимателно на три метра от него и беше направил знак на Ейми да му хвърли стъкленото преспапие. Тя бръкна в раницата, но Хамилтън направи четири огромни крачки и я притисна.
	— Какво има в раницата? Хайде, дай ми го! — нареди той, като се надвеси над нея.
	Тъкмо да издърпа от ръцете й раницата, когато тя му каза нещо, от което Хамилтън се вцепени:
	— И-И-Иън и Натали Кабра може и да ни изпреварят — рече Ейми. Хамилтън усети, че тя се мъчи отчаяно да овладее гласа си. — Колко к-к-ключа към загадката сте събрали?
	Хамилтън застина.
	— Колкото щеш. Сигурен съм, че са повече, отколкото имате вие, нещастници такива.
	— Ние имаме десет. Вие имате ли толкова? — попита Дан, като го погледна право в очите.
	Сестра му запристъпва от крак на крак, без да ги изпуска от поглед. Грейс беше научила Дан да блъфира като покерджия в Лас Вегас и Хамилтън не знаеше какво да си мисли.
	— _Десет_ ли имате? Не може да бъде!
	_Татко ще се вбеси, ако наистина сме изостанали толкова много_, помисли си той.
	Из парка плъзнаха полицаи — да не би безредиците на паркинга да се пренесат и в него.
	— Хамилтън, можеш да станеш герой — заяви Ейми. — Искаш да се върнеш с нещо, което да е полезно, нали?
	Това вече привлече вниманието му. Най-много от всичко искаше да зарадва баща си.
	— Какво имаш предвид? — попита той, като ги изгледа отвисоко.
	Зачака и забеляза, че Ейми и Дан Кахил се споглеждат, сякаш можеха да четат мислите си. Накрая Дан кимна.
	— Да не губим време, докато не е станало късно — подкани той. — Насам!
	Поведе ги към задната страна на паметника „Родината Майка зове“. В основата си той беше широк като небостъргач и през цялото време, докато вървяха, Хамилтън се двоумеше дали да не набие Дан и Ейми и да им вземе раницата.
	_По-спокойно. Остави ги двамата да правят каквото са намислили! Ако те изиграят, тогава вече ще ги понатупаш!_
	— Можеш ли да се свържеш по радиостанцията с баща си? — попита Ейми. — Кажи му, че след малко ще вземем онова, за което сме дошли, но той да държи Иън и Натали Кабра по-далеч от паметника.
	Хамилтън я изгледа изпитателно, после включи радиостанцията и изкрещя:
	— Тук Холт. Всеки момент задачата ще бъде изпълнена успешно! Вие стойте настрана!
	— Прието!
	Хамилтън се извърна към Ейми и Дан.
	— А сега давайте стоката.
	Дан се поколеба, сетне посочи една от каменните плочи върху паметника „Родината Майка зове“.
	— Преди да се появиш ти и да усложниш нещата, ударих джакпота — оповести той.
	Хамилтън се взря в камъка и видя, че върху него, над малка ключалка, са изсечени буквите „ЦСВ“. Ейми също ги забеляза. Разби стъкленото преспапие върху камъните, с които беше застлана алеята.
	— Ей! — изкрещя Дан. — Трябваше да го направя аз!
	— Ето го! — заяви Ейми.
	Ключът беше освободен от каменния си затвор и направо пред смаяните очи на Хамилтън Ейми го пъхна в каменната плоча. Дан натисна с все сила тайната врата, но тя не помръдна.
	— Дръпни се, джудже такова — рече Хамилтън.
	Избута Дан и удари с цялото си огромно туловище гладкия камък. Плочите поддадоха лесно и тримата се шмугнаха вътре.
	— Затвори след себе си вратата, великан такъв. Чака ни работа — подкани Дан.
	Хамилтън за малко да го бутне на земята, но знаеше, че и да го нарани, няма да спечели нищо и само ще усложни нещата.
	— Дано намерим нещо — предупреди той.
	— Не се притеснявай — отвърна Дан. — Ще намерим.

	* * *

	След като затвориха плътно тайния вход, Дан въздъхна с облекчение и се огледа. Вътре в паметника беше невероятно — той беше кух чак до върха, а по средата се виждаше плетеница от греди и подпори. От всички страни съоръжението беше с мънички процепи, през които се процеждаше светлина. Дан изпита чувството, че е проникнал в сумрачното царство на грамаден паяк.
	— Къде е Гандалф точно когато ми трябва? — попита той.
	— Странно хлапе си, знаеш ли? — възкликна Хамилтън.
	Ейми се намръщи и срещу двамата.
	— Трябва да се качим на върха, при очите — обясни тя.
	— Какво толкова — отвърна Хамилтън, като се взираше между гредите, за да види откъде е най-добре да тръгне нагоре. — Лесна работа!
	Дан вече се катереше по служебна стълба, която се изкачваше на височина два етажа вътре в статуята, но на Хамилтън му беше хрумнало друго. Той се запъти право към дебелата метална подпора в средата на паметника, отстрани на който имаше огромни нитове.
	— Ще се видим горе, нещастници!
	Когато Дан и Ейми достигнаха последното стъпало на стълбата, Хамилтън вече се беше покатерил високо на подпората — изкачваше се като дървар по секвоя. Беше много пред тях и се смаляваше все повече в слабата светлина горе.
	— Трябва да стигнем първи! — викна Ейми. — Идвай!
	Дан забеляза нещо в горния край на стълбата. Напречните греди служеха и за тясно скеле. Бяха плоски, с широчина около трийсет сантиметра, и край тях беше опънато стоманено въже, за което да се държиш. Но нямаше перила.
	— Когато работят тук, на високото, сигурно се прихващат за въжето — предположи Дан. — Ще се справим!
	— Нямаше да е зле да имаме карабинер — отбеляза сестра му.
	Погледнеше ли нагоре, се сещаше за няколкото въжени моста, които беше видяла в един стар филм. В него всички падаха в бездънна бездна.
	Дан се вкопчи във въжето и тръгна в началото бавно, а после, щом набра самоувереност, все по-бързо и бързо. Стоеше в другия край на статуята и беше на около осем метра по-високо, когато погледна назад. Ейми не беше помръднала, а Хамилтън пак беше петнайсет метра над тях и се катереше в средата на паметника.
	— Идвай, Ейми! Можеш!
	Тя си пое дълбоко въздух и стъпи на гредата. Разклати се за момент, после успя да се закрепи и се вкопчи по-здраво във въжето.
	— Ти върви, Дан! Аз ще те настигна. На всяка цена се качи пръв!
	Той се поколеба, като въртеше глава ту към Хамилтън, който беше избързал напред, ту към Ейми отзад. _Ще стане Коледа, докато сестра ми се качи на върха_, помисли си той.
	— Размърдай се, Дан! — кресна Ейми.
	Дан започна да се изкачва като маймуна, с ръце и крака, които се движеха едновременно, и не след дълго се придвижи на още осем метра нагоре. Обърна се на другата страна и се закатери още по-бързо. Гредите бяха разположени зигзагообразно и това му даваше предимство пред Хамилтън: беше много по-лесно да се качваш така, отколкото по подпората точно в средата. Когато прекоси за четвърти път средата на паметника, Дан изпревари по-едрия си съперник, който, след като беше пропълзял право нагоре трийсетина метра, вече едва си поемаше дъх.
	— Хубав ден за разходка, нали? — провикна се към него Дан.
	Той също се беше задъхал, но пътят му до върха беше значително по-лесен, отколкото на Хамилтън.
	Радиостанцията се включи и задрънча като звънец на вечеря: Айзенхауър Холт започна да крещи нещо за Иън и Натали Кабра и да иска обяснение защо Хамилтън е изчезнал.
	На Дан му оставаше да направи само три кръга по скелето, за да стигне главата на статуята, когато погледна назад. Не видя сестра си.
	— Ейми! Там долу ли си?
	Гласът му проехтя в откритото пространство. Отговор не последва.
	— Ейми! Отговори! Колко зад мен си?
	— Можеш и да не крещиш. Тук, зад теб съм.
	— Не може да бъде! — отвърна Дан и лицето му грейна в огромна усмивка.
	Ейми го беше настигнала тихо. Беше само на два кръга зад него и съвсем скоро щеше да се изравни с Хамилтън, който беше спрял.
	— Не мога да допусна да ме изпреварят! — промърмори той.
	Явно се беше уморил да се катери по стълба в средата. Подпорите му с дължина шест метра бяха свързани със скелето и точно когато Ейми минаваше покрай Хамилтън, той се вкопчи в една от тях. Радиостанцията пращеше непрестанно и призивите да докладва какво става почти не се чуваха.
	— Побързай, Дан! — каза Ейми.
	Хамилтън се люшна по стоманената подпора, която беше на около петдесет метра от земята, и краката му увиснаха. Не му отне много време да се добере до скелето и да прехвърли върху него едрото си тяло. Първото, което направи, щом стъпи на гредите, беше да изключи радиостанцията.
	Дан знаеше, че трябва да побърза. Втурна се към последната греда на скелето, където въжето опираше в стълба, водеща към главата на „Родината Майка зове“.
	— Насочвам се към мозъка — изкрещя Дан. — Пожелайте ми успех!
	В горния край на стълбата намери площадка, на която можеха да се сместят няколко души. Отвън в главата на два дебели снопа проникваше светлина. Беше зловещо, сякаш Дан наистина беше влязъл в нечия глава и тършуваше из прахоляка, за да намери скрит спомен.
	— Готово! — прошепна той.
	В ъгъла на едно от очите беше пъхнато цилиндърче, увито в хартия и прихванато с канап. Дан го огледа набързо и видя, че върху грубата хартия са написани три букви: СПб.
	_Санкт Петербург!_
	Дан пъхна предмета в джоба си, да е на сигурно.
	— Идвам! — каза Ейми, след като стигна при долния край на стълбата.
	— Той далеч ли е? — попита Дан, докато издърпваше запъхтяната си сестра на площадката.
	Ейми погледна надолу към скелето.
	— Движи се доста бавно. Сигурно ще се качи след три-четири минути.
	— Чудесно. Хрумна ми нещо.

	* * *

	Хамилтън се качи в главата на паметника след цели пет минути и се свлече на площадката. Гърдите му ту се издуваха, ту се снишаваха, около врата му се тъмнееше огромен кръг пот.
	— Ей, братле, приличаш на риба, извадена на сухо — каза Дан. — И понеже стана дума…
	Той затърси нещо из раницата. Сред натрошените шоколади, вафли и пликчета чипс имаше няколко кутийки кока-кола. Дан извади една, отвори я и напръска с нея Хамилтън.
	— Ау! — възкликна момчето, но Хамилтън явно не се разсърди.
	Седна и изгълта цялата кола, после метна празната кутийка. Те заслушаха как тя кънти и трака, докато накрая не падна долу.
	— Я, колко нависоко сме! — ахна Ейми, но после пребледня, осъзнала чак сега, че трябва и да слязат.
	— Намерих следа, водеща към загадката — оповести Дан и така започна да осъществява плана си. — И не само това: _разбрах_ и за какво става въпрос.
	Хамилтън наостри уши.
	— Я да видя — каза той и избърса с рязко движение потта по челото си.
	Дан извади парчето пергамент, което бяха взели от шкафчето на летището и където с разбъркани букви бяха написани градовете, които им предстоеше да посетят. Той се беше досетил, при това сам, че трийсет и шест часа изобщо няма да им стигнат, за да отидат на всички места в списъка, пък им и оставаха само двайсет и девет часа. Не искаше да си го признае, но им трябваше помощ.
	Ейми явно схвана какво прави брат й.
	— Виж, списък с градове — обясни тя на Хамилтън, след като взе от Дан пергамента. Постара се да не го обръща, да не би Хамилтън да види снимката на майка им и баща им и бележката от НРР. — И Дан вече подреди буквите.
	Хамилтън погледна подозрително пергамента.
	— Виж какво — продължи момичето. — Ние не можем да посетим сами всички градове, вие също. Дали да не си ги разделим? Вие ще поемете в едната посока, ние — в другата, и накрая ще си съобщим какво сме намерили.
	Намазаната с гел лъскава руса коса на Хамилтън Холт сякаш щръкна, докато мозъкът му работеше на пълна пара. Той се подпря на лакът и погледна едва ли не умолително Ейми.
	— Можеш да ни се довериш — рече тя. — Ще ти кажем в кой град би трябвало да отидем сега. Виждаш ли ето тук? — попита момичето, като доближи пергамента до лицето на Хамилтън. — Ето тук трябва да продължим по следата. В Омск в Сибир.
	Точно до думите Дан беше добавил: „След това на пресечната точка между Y и Z“. Това не означаваше абсолютно нищо, но звучеше убедително и Хамилтън се хвана, без да се колебае. Дан реши, че ще му даде истинските указания по-късно, след като е имал време да разгледа съкровището в джоба си.
	— Ето какво ще направим — добави Ейми.
	Каза му да отиде в двата сибирски аванпоста, а те с Дан ще насочат вниманието си към по-близки места. Така за тях оставаха Москва, Екатеринбург и Санкт Петербург. Размениха си номерата на мобилните телефони и имейлите.
	— Ще си съобщаваме кой какво е открил и ще изпреварим всички останали! — викна Дан.
	— Ако не се пребием, докато слизаме — вметна сестра му.


>	Глава 5

	Иън Кабра беше седял отзад в лимузината стотици пъти, но никога — покрит с пирожки.
	— Тия от семейство Холт са варвари — каза той отвратен.
	Седеше отзад и бършеше мазните петна по костюма си „Армани“ за пет хиляди долара.
	— Ето го и Хамилтън! — оповести Натали.
	По време на битката на паркинга тя беше извадила по-голям късмет — още щом беше забелязала разлетялата се храна, се беше скрила в лимузината. За нищо на света нямаше да изложи на опасност дрехите си на „Гучи“.
	— Шофьор, карай след онази купчина желязо — нареди Иън.
	Той посочи очуканата бяла камионетка, в която Хамилтън току-що се беше метнал. Тя избоботи и излезе шеметно от паркинга.
	Иън набра на мобилния си телефон един номер. Баща му беше изпаднал в паника само като чу, че надпреварата се пренася в такъв решителен момент чак в Русия. Сега не беше време да се рискува.
	— Какво искаш?
	Гласът в другия край на линията беше на Ирина Спаска, единствената гражданка на Русия, участваща в някой от отборите. И тя като Иън беше от клана Лусиан. Едно стъпало под родителите на Иън и Натали, нещо, от което винаги се вбесяваше.
	— Не проумявам как си допуснала всички да проникнат в страната ти — каза Иън. — Но баща ми се изнервя от това. А когато е нервен той, съм нервен и аз. Ще ни откъсне главите и на двамата, ако разрешим някой от другите отбори да се добере до ключ към загадката.
	— Ще си останат с празни ръце! — тросна се Ирина. — Тръгнали са за зелен хайвер.
	Иън се подсмихна. Представи си как окото й играе, тик, който се появяваше винаги когато Ирина беше ядосана.
	— Не ми харесва, че толкова близо до някои изключително важни тайни кипи такава бурна дейност. Това е твоята страна. Заеми се.
	— Внимавай какво приказваш. Нищо чудно да ни подслушват — отговори Ирина.
	— Ти следи Дан и Ейми Кахил. Според мен са намислили нещо — нареди Иън. — Ние ще останем със семейство Холт.
	— Разбрахме се. Ти ще наглеждаш малоумниците. А истинската работа ще я свърша аз.

	* * *

	Ирина изключи мобилния телефон и потъна в мисли на задната седалка в стария ван „Фолксваген“, същия, с който Дан и Ейми се бяха придвижили от летището. Подобно на стотици други информатори, пръснати в страната му, и брадатият руснак работеше за клана Лусиан.
	_Кой помага на Дан и Ейми_, запита се Ирина. Дали в редиците на Лусиан нямаше двоен агент? Тази мисъл й беше минавала и преди, но след смъртта на Грейс подозренията й се бяха засилили. В Русия имаше тайни, тайни, които на всяка цена трябваше да се опазят. Дан и Ейми бяха нагазили в гнездо на усойници.
	— Тръгнаха — каза от предната седалка брадатият руснак.
	— Карай след тях — заповяда Ирина.
	Той се сля с движещите се автомобили, като следваше мигащата точка върху екрана.
	— Справя се доста добре с мотоциклета — отбеляза мъжът и се засмя, въпреки че агентката на задната седалка беше ужасно сериозна.
	— Не ти плащам, за да ми дърдориш — избълва тя.
	Брадатият шофьор замълча и не каза и дума повече, докато пътуваха през Волгоград. Ирина усети, че окото й пак играе — в началото леко, но после все по-силно.
	След цели двайсет минути шофьорът съобщи:
	— Спряха. Наближаваме жп гарата.
	— Чакай да сляза — рече Ирина. Покрай шофьора се стрелна пачка банкноти, която се приземи в краката му. — Сигурно ще ми трябваш отново — добави жената, докато отваряше вратата. — Дръж телефона си включен и не напускай града.
	Шофьорът кимна. Наведе се и вдигна от пода парите. После се обърна пак, но Ирина Спаска вече я нямаше.

	* * *

	— Сигурен ли си, че отиваме където трябва? — попита Ейми.
	— Аха — потвърди Дан.
	Сестра му въздъхна — още не беше убедена, че трябва да се качват на високоскоростния влак. Но Дан настоя да не вадят предмета, който бяха намерили, докато не напуснат града и не са в безопасност. Учеше се да внимава да не би някой да ги следи.
	— Дай да го погледна — подкани Ейми. — Стига си ме държал в напрежение.
	Дан извади от предния си джоб предмета, който беше намерил в паметника „Родината Майка зове“. Погледна пътеката между седалките първо в едната посока, после и в другата, след това го подаде на сестра си.
	— Имаш честта — каза той. — Много съм уморен, за да го отворя.
	Затърси из раницата чипс и извади пътеводителя на Русия.
	— Мачка ми закуските.
	Сложи книгата между тях, отвори с рязко движение пакетче царевичен чипс, който се беше натрошил, и отврати сестра си, като отметна глава и го изсипа в устата си.
	Ейми завъртя очи и пак насочи вниманието си към цилиндъра. Беше омотан в ужасно дълъг канап, така че мина доста време, докато тя накрая махна хартията и стисна в ръката си тайния предмет. Беше мъничка красива статуетка, изсечена от твърдо оранжево вещество, представляваше брадат монах с диви очи, който стоеше със скръстени ръце.
	Ейми се оживи.
	— Мисля, че знам кой е!
	— Онзи тип, който ни уреди мотоциклета! — каза Дан, щом надзърна. Той се смръщи. — Или може би брат му.
	Ейми не знаеше какво да прави с ценната фигурка. Не я свърташе да отвори пътеводителя на една страница, но се притесняваше, че ако даде монаха на Дан, той ще го изпусне.
	— Дръж — каза му, след като се поддаде на желанието за информация. — И внимавай. Чуплива е.
	— Няма страшно — увери я брат й, после грабна от нея фигурката и я вдигна срещу светлината. — Почти прозрачна е — съобщи на Ейми, която разлистваше книгата. — И вътре е скрито нещо.
	— Какво? — попита сестра му и се пресегна да вземе статуетката.
	— Ей, стига! По-полека. Чуплива е, забрави ли?
	— Какво има вътре? Какво виждаш?
	— Главоблъсканица. Добър съм на тях. Мъничка обувка, после две букви, V и A, и сърце.
	{img:chernijat_kryg_zagadka.png}
	— Шу*-ва-харт** — произнесе Дан. — Чувала ли си нещо подобно?
	[* Така на англ. се произнася „обувка“. — Б.пр.]
	[** Така на англ. се произнася „сърце“. — Б.пр.]
	Ейми поклати глава, но нещо в думата й се стори познато. Тя помисли известно време, ала не се сети, затова показа на Дан снимката, която беше намерила в пътеводителя.
	— Това е Распутин — обясни му. — Сигурна съм.
	Дан погледна черно-бялата зърнеста снимка на мъж със свирепи очи.
	{img:chernijat_kryg_snimka.png}
	— Леле, тия монаси наистина са много гневливи — каза той. Ейми знаеше, че брат й се е сетил за тълпата монаси, подгонили ги в Австрия. — Откъде си толкова сигурна, че е той?
	— Распутин не е бил какъв да е монах. Твърди се, че е бил едва ли не безсмъртен. Не ти ли звучи като човек от рода Кахил? Не изтребим?
	Дан се ококори.
	— Распутин е успял да се приобщи към най-приближените на най-могъщата династия в Русия: Романови. Те са били царски особи, като принцеса Даяна в Англия.
	— Продължавай, но без принцеси. Започва да ми доскучава.
	— Распутин е бил много обаятелен. Убедил е царското семейство, че има свръхестествена лечителска дарба, и съществуват доказателства, че наистина я е притежавал.
	— Я стига! — каза Дан — беше развълнуван почти колкото онзи път, когато беше разбрал, че учителят му носи перука.
	— Бил е особено близък с престолонаследника Алексей и със сестра му Анастасия. Тя е била изумителна, можеш да ми вярваш, но Алексей е бил много болнав. Страдал е от хемофилия.
	Дан се отдръпна.
	— Това нещо отзад на дупето ли беше?
	— Ама че си груб! Не хемороиди, Дан! Хемофилията е заболяване на кръвта. Ако Алексей се е порежел дори съвсем малко, раната не спирала да кърви… например когато, знам ли… когато паднеш от скейтборда и си ожулиш коляното, а то продължава да кърви, докато не ти изтече всичката кръв.
	— Върхът! — каза Дан.
	— Не говори така! Ако не е бил Распутин, Алексей вероятно е щял да умре от загуба на кръв още преди да е навършил десет години. Но най-интересно е нещо друго. На мнозина дворяни изобщо не им е харесвало, че Распутин има такова влияние над царското семейство, затова те решили да го убият.
	— Е, сега вече става напечено.
	— Ето, слушай по-нататък — добави сестра му. Тя прегледа набързо написаното в пътеводителя и го преразказа със свои думи. — На шестнайсети декември 1916 година княз Феликс Юсупов поканил Распутин на вечеря. Първо му дал отровно вино и сладкиши, но на Распутин не му станало нищо. Той се досетил, че се опитват да го убият, и хукнал към вратата. Тогава княз Феликс стрелял и го улучил в гърба.
	— Край на Распутин. Лошо… тъкмо беше започнал да ми става симпатичен.
	— Грешиш! Распутин продължил да върви, спуснал се по стълбището и излязъл от къщата. В предния двор хората на княза го улучили още няколко пъти, Распутин обаче не издъхвал. Те му вързали ръцете и краката, напъхали го в един чувал и го хвърлили в дупка в замръзналата река. И накрая постигнали целта си. Распутин се задушил под леда. — Очите на Ейми блестяха, тя сниши глас. — Но се твърди, че когато го намерили, ноктите му били изгризани — половин час той явно се е опитвал да излезе на повърхността и накрая се е отказал.
	— Това е най-интересната история, която си ми разказвала през живота си — възкликна Дан. — Все ми е едно дали е вярна.
	— Според мен е вярна, Дан. Историците педанти може и да смятат, че е измислица, но точно ние би трябвало да вярваме, че е истина. Распутин е бил от рода Кахил! Не е изключено дори ние да сме от същия клан!
	— И също можем да станем супергерои?! — зяпна я смаян брат й.
	— Успокой се — каза Ейми. — Трябва да разберем къде точно да отидем, след като пристигнем в Санкт Петербург.
	Двамата замълчаха и се замислиха. Не след дълго им се доспа. Влакът имаше влудяващото свойство, ако си уморен, да те унася с ритмичното си поклащане и тракането на металните колела по релсите. Преди да заспи, Дан предложи:
	— Дали да не отидем на мястото, където са се опитали да убият Распутин?
	Ейми отхвърли предложението му. Изображенията, изсечени вътре във фигурката, не съответстваха на нищо в двореца на Юсупов. Тя се пребори с прозявката и продължи да разлиства книгата и да търси нещо, свързано с обувка или със сърце. Пръстите й се плъзнаха към врата й и Ейми потърка разсеяно висулката върху нефритената огърлица на Грейс.
	_Грейс, какво щеше да направиш, ако беше на мое място_, помисли си тя. Докато Дан спеше, очите й се напълниха със сълзи и притесненията, които Ейми се опитваше да скрие от брат си, избиха на повърхността. Тя погледна към огнения залез.
	_Не мога да се справя сама_, каза си тя, докато ту отваряше страницата за Распутин в пътеводителя на Русия, ту я затваряше. Една от сълзите й се търкулна, падна върху хартията и Ейми я избърса с пръст. Погледът й се плъзна по една дума и очите й светнаха, а мислите й я подеха и не искаха да я пуснат. После Ейми най-неочаквано разбра за какво става въпрос. Беше като прозрение.
	— Досетих се! Досетих се! — възкликна тя.
	Дан се събуди и скочи в поза на нинджа, а сестра му избърса и последните сълзи.
	— Погледни! — посочи му тя снимка на двореца на Юсупов. — Оказа се прав, Дан!
	— Това означава ли, че мога отново да си поспя?
	— Преди Юсупови да се нанесат в двореца, той е принадлежал на друг. Искаш ли да знаеш на кого?
	— Светни ме — отвърна Дан, който се беше събудил окончателно, но все още не виждаше света.
	— Дворецът е бил на граф Пьотр Шувалов. Граф Шу-ва-лов. Не се ли досещаш? Обувка, shoe, буквите VA и сърцето, love, любов — Шувалов.
	— Точно така — възкликна брат й. След две секунди изправи рязко гръб и се обърна ухилен към Ейми. — Ей! Знаеш ли какво означава това? Ние с теб отиваме на местопрестъплението, където е извършено убийството!

	* * *

	През шест седалки Ирина Спаска остави вестника, зад който се криеше, и се свъси. С тъмни очила и шапка с ниска периферия, тя беше минала покрай седалката на Дан и Ейми и им беше сложила безжичен микрофон. Сега чуваше високо и ясно всяка дума, всяка глупава опасна идея, които двамата обсъждаха.
	_Малките Иън и Натали Кабра са маниаци, малките Ейми и Дан Кахил са самоубийци_, каза си тя. _И сега съм принудена да ги гоня из Русия и да пазя стари тайни, вместо да търся нови ключове към загадката._ Ирина изцъка отвратена с език и се замисли, че много мрази децата. Но усети пробождане в гърдите си — нещо вътре в нея се разбунтува. Отдавна, преди много, много време, имаше едно дете, което беше обичала силно.


>	Глава 6

	Дан и Ейми поспаха във влака и когато слязоха на гарата в Санкт Петербург, преливаха от сили. Защо да ходят по хотели, когато имаше дворци, в които можеха да проникнат?
	— Трябва да тръгнем насам — посочи Ейми и закрачи по оживения перон в свежата вечер, от която се развълнува още повече.
	Бяха пристигнали на Московската гара, която се намираше само на около три километра от двореца, и решиха да отидат пеш, вместо да рискуват пак да се качват на такси.
	— Покрай река Мойка са струпани много дворци. Сред тях е и дворецът на Юсупов.
	— Родена си за екскурзоводка — каза Дан. — Води.
	Не след дълго излязоха от гарата и тръгнаха по Невски проспект, широк булевард с осем ленти. До сградите от седемнайсети век, боядисани в пастелни цветове, се издигаха нови магазини, които си оспорваха пространството в процъфтяваща Русия от двайсет и първи век.
	— Дан — каза Ейми и дръпна рязко брат си за ръката. — Струва ми се, че някой ни следи.
	Той погледна през рамо.
	— Мъжът в черно — прошепна той.
	Черно сако и шапка, прокрадваща се стъпка, лице с остри черти. Това безспорно беше той. Нямаше грешка.
	Ейми и Дан се затичаха, като се промушваха в гъмжилото от минувачи по тротоара. С това сякаш раздвижиха света. Един камион се устреми през две ленти право към тях. Дан хукна още по-бързо, но Ейми застина на място. При тротоара камионът зави и от прозореца от другата страна на водача изхвърча плик, който се приземи в канавката в краката на момичето.
	— Гледай къде караш, тъпанар такъв! — кресна Дан.
	Мнозина от пешеходците се обърнаха и го изгледаха, а камионът се шмугна между автомобилите и се скри зад ъгъла.
	— Изчезна — каза с треперещ глас Ейми.
	Дали камионът беше изникнал _по заповед_ на мъжа в черно? При всички положения човекът също беше изчезнал точно толкова тайнствено, както и се беше появил.
	— Според мен трябва да продължим нататък — заяви Дан. — Този тип може да е навсякъде.
	Сестра му кимна и двамата забързаха по Невски проспект. Както вървяха, Дан отвори плика.
	— Какво пише? — попита Ейми.
	Докато момчето четеше писмото, Ейми имаше чувството, че нощта е станала още по-непрогледна.
	— „Времето изтича. Побързайте. Следят ви, но нямам предвид Мадригалите. Щом преследвачите ви се покажат, им дайте тази карта, за да ги заблудите, и продължете нататък. Влезте по тъмно в двореца и намерете Распутин. Вървете след оранжевата змия. НРР.“
	— Мъжът в черно е _Мадригал_! Разбираш ли какво означава това? Ние сме трупове. Трупове, трупове, трупове! — извика Дан.
	— Ако не друго, поне получихме още едно писмо от НРР — каза Ейми. — По следите сме на нещо… Де да можехме да разберем на какво. — Тя отпусна ръка върху рамото на Дан, сякаш за да успокои и двамата. — Според мен трябва да продължим нататък, нали? Не че тук имаме голям избор. Освен това мъжът в черно се махна — допълни Ейми.
	— Добре, да приемем, че се е разкарал, в което се съмнявам. И после какво? Както личи, освен него ни следи още някой. Може да е всеки, но по всяка вероятност е човек, който иска да _изпусне върху главите ни пиано_!
	— Единственото, което знам, е, че вероятно е някой от другите отбори. Освен това НРР ни даде нещо, с което да отклоним вниманието им.
	— Ами ако иска да се отдалечим от останалите, за да се превърнем в лесна плячка? — предположи Дан. — Помисли ли за това? Ами ако снимката на мама и татко е само примамка, за да останем съвсем сами?
	Ейми спря.
	— Неприятно ми е да ти го напомням, Дан, но от доста време сме съвсем сами.
	От тази истина и двамата замълчаха.
	Ейми взе писмото от Дан. В долния край имаше подробна карта на Санкт Петербург с пунктирана линия през нея. Линията завършваше при два изкуствени канала в съвсем друг квартал на града. Ейми откъсна картата от писмото.
	— Видя ли? Изглежда така, сякаш следата води на важно място, а всъщност ни пращат за зелен хайвер. Единственото, което трябва да направим, е да я дадем на онзи, който ни следи, щом се появи, после той ще ни остави за малко на мира. НРР може би се опитва да ни откъсне от другите, но снимката… Искам да знам какво означава…
	Ейми видя, че Дан се чуди какво още да каже. Той извади от задния си джоб преполовена кутия дъвчащи плодови дражета „Скитълс“ и след като сложи в устата си към двайсетина, ги задъвка мрачно.
	— Ако успеем да проникнем в двореца, ще знам какво е искал да каже НРР за Распутин. Вътре има изложба за него. И за онази случка, която ти разказах — как са се опитали да го убият — обясни Ейми.
	— Май не е зле да я видя — отвърна Дан и колкото и да не му се искаше, отново се развълнува при мисълта за неизтребимия монах.
	Сестра му се усмихна.
	— И така! Остава да намерим змията, след която да вървим.

	* * *

	Когато Дан и Ейми наближиха двореца на Юсупов, вече беше почти единайсет часът. Вече беше по-спокойно край притихналите брегове на Мойка, която течеше пред триетажния дворец, боядисан в жълто и бяло. Тук-там при парапета покрай реката се разхождаха минувачи, към Ейми и Дан понякога се насочваха фарове, но иначе наоколо нямаше никого.
	Дворецът на Юсупов се беше разпрострял покрай реката с трийсетте тъмни прозореца на всеки етаж, гледащи към Мойка. Точно в средата на сградата имаше огромен сводест вход с по три високи бели колони от двете страни.
	— Кой знае защо си мисля, че вратата не е отворена — каза Дан. — Дали да не пробваме с някой от прозорците?
	Сестра му тръгна пред двореца с надеждата да забележи нещо, което да прилича на змия.
	— Ейми — извика Дан.
	Беше прекосил улицата, за да вижда по-добре тясната река. До другия бряг имаше най-много двайсетина метра и там, по улица, почти същата като тази, на която стоеше Дан, имаше сгради с прозорци и къщи.
	Ейми дойде при него и се взря в черната вода.
	— Виждаш ли я? — попита брат й.
	— Кое дали виждам?
	Дан посочи към средата на реката, където върху потрепващата вода подскачаше блещукаща оранжева змия. Беше малка, най-много трийсетина сантиметра. Дан проследи лазерния лъч светлина, който идваше от другия бряг на реката. Там, на един от прозорците, намери каквото търсеше: сянката на човек в стая, високо над водата, който насочваше оттам лазер.
	— Движи се — каза Ейми.
	И наистина, когато Дан отново погледна надолу, оранжевата змия се гънеше по водата към тях.
	— Тръпки да те побият — възкликна Ейми. — Но е страхотно. Следа, до която не може да се добере никой друг. Щом изчезне, край, вече я няма. Стига да успеем да тръгнем по нея и да проникнем в двореца, никой няма да знае какво да търси.
	Оранжевата змия беше стигнала при стената отстрани на речното корито и се наложи Дан и Ейми да се надвесят над перилата, за да я видят как се качва от водата по бетонните плочи. Щом се приближи, те разбраха, че това не е какъв да е лазерен лъч. Местеше се по хиляда пъти на секунда и създаваше двуизмерна холограма на змия, която се плъзгаше по камъните.
	— НРР си има страхотни играчки — каза Дан, когато змията се прехвърли през парапета и отиде върху стената на двореца отзад.
	— Прескочи улицата! — ахна Ейми. — Ще я изгубим!
	Сега вече змията се движеше по-бързо. Стрелна се покрай главния вход и редицата прозорци, сетне пропълзя нагоре по стената до втория етаж. Щом достигна третия прозорец откъм края, се загъна напред-назад по перваза.
	Ейми отново погледна назад, към прозореца от другата страна на реката. Притесни се при мисълта, че някой сигурно ги наблюдава с бинокъл.
	— Ела — прошепна тя и отново насочи вниманието си към двореца. — Сигурно трябва да проникнем вътре именно през онзи прозорец.
	Двамата с Дан застанаха под прозореца, който беше поне на три метра над главите им. Стената на двореца беше гладка като тепсия.
	— Дори Спайдърмен няма да успее да се качи — отбеляза Дан.
	— Ще успее, и още как — възрази сестра му.
	Оранжевата змия се беше преместила на другия етаж, при следващата редица прозорци върху богато украсената фасада. Когато змията спря, двамата чуха от другия бряг на реката тих пукот. След стотна от секундата нещо се удари във фасадата и от нея изхвръкна искра.
	— Това нещо е прикрепено към пушка! — каза Ейми.
	— Не е пушка — поправи я Дан. — Пушката гърми много по-силно. Погледни!
	От мястото, където беше спряла змията, запада намотано въже. То се плъзна чак до долу и се разклати точно над прозореца, откъдето Дан и Ейми трябваше да влязат в двореца.
	— Жестоко! — възкликна Дан.
	— Чакай! — спря го сестра му.
	Чу, че покрай тях минават мъж и жена, които си говореха, към двореца се насочиха и приближаващи се фарове.
	— Дръж се нехайно — каза Ейми. — Прави се, че въжето не е тук.
	Двамата се отдалечиха от въжето и подминаха мъжа и жената, като им кимнаха. Автомобилът продължи нататък.
	— Хм, Ейми — рече Дан.
	— Какво?
	— Според мен НРР иска да се качим по въжето още сега.
	Той гледаше надолу към сърцето си, където змията беше спряла.
	— Явно вече е чисто. Оттам онзи вижда много по-добре, отколкото ние. Хайде!
	Ейми се хвана за въжето и тръгна първа нагоре по стената към широкия перваз.
	— Побързай, Дан!
	Тя бутна прозореца, който се отвори като врата на панти. Шмугна се вътре и надзърна да не би да се зададат коли, докато брат й се издърпва нагоре.
	— Фарове! — забеляза Ейми, после сграбчи Дан за суичъра и го изтегли вътре.
	Той загуби равновесие и се строполи върху мраморния под, като си удари коляното и зави от болка.
	— Шшшт! — рече сестра му и затвори прозореца. — В двореца сигурно има охрана.
	— Какво да направя, като се опита да ми счупиш врата, за да ме вкараш вътре! — Дан се изправи и пробва да стъпи на наранения крак. — Ще ми се появи чудовищна синина, но иначе всичко си е в действие. Сега накъде?
	— Изложбата е в източното крило — отвърна сестра му. — Насам.
	Вече беше прегледала набързо пътеводителя и се беше досетила къде точно е изложбата, посветена на Распутин. Двамата с брат й минаха през тъмни стаи, пълни със скъпи произведения на изкуството и мебели.
	— Както личи, царете обичат красивите неща — подметна Дан.
	— Юсупови са били известни с добрия си вкус. Пръснали са милиони за ново обзавеждане и ремонти.
	Докато слизаха по широко стълбище, застлано с лилав плюшен килим, Ейми долови зад тях приглушен звук, все едно е паднало нещо.
	— Чу ли? — попита тя.
	— Мисля, че някой ни е проследил. Бързо!
	Ейми и Дан се стрелнаха надолу по стълбището и завиха рязко надясно. Минаха под висок свод, продължиха наляво и накрая излязоха в коридор с въжета отстрани.
	— Ето тук — каза Ейми.
	Пъхна се под въжето и Дан я последва. Поредният завой наляво и двамата се озоваха в слабо осветена просторна зала.
	Сякаш се пренесоха назад във времето, за да станат свидетели на едно убийство. Всичко, свързано с нощта, когато Распутин е издъхнал, беше пресъздадено най-подробно. Имаше скулптури и картини и най-интересното, две зали с восъчни фигури в естествен ръст.
	— Ето го и Распутин — оповести Ейми.
	В преградена с жълто въже зала Распутин седеше на маса и ядеше отровните сладкиши, сложени пред него.
	— Идвай, Дан. Следата води към Распутин. Ще проверя в джобовете му.
	— А аз ще погледна под масата.
	Ейми набра смелост, после се пресегна към дебелото черно расо и се доближи на сантиметри от восъчната глава на Распутин с рунтава глава и изцъклени очи.
	Някой зад нея произнесе с гърлен руски глас:
	— Допуснахте тежка грешка, не трябваше да идвате тук.

	* * *

	Дан се опита да стане изпод масата и си удари силно главата, при което чашите и чиниите се раздрънчаха в тихата зала.
	— Излизайте оттам и двамата.
	Дан позна веднага гласа.
	— Ирина! Какво правиш тук?
	— Някакви си хлапета не могат да ме надхитрят в собствената ми страна.
	Дан погледна Ейми и се опита без особен успех да разбере от уплашеното й лице какво е станало. _Взе ли нещо?_
	— Хайде, покажете ми какво намерихте — подкани Ирина. — Нямам намерение да ви наранявам.
	Дори в мъждивата светлина Дан видя, че тя е в обичайното си кисело настроение. Изобщо не й вярваше.
	— Ако нямаш нищо против, смятам да си останем тук — отвърна Ейми.
	— Както искате. Но няма да си тръгнете, докато не отговорите на няколко въпроса. И не ми дадете каквото сте намерили.
	Картата, която им беше пратил НРР, не беше у Дан и той се запита кога ли Ейми ще я даде на Ирина. _Какво още чака?_
	— Кой ви помага? — попита рускинята.
	Нарочно започна да си разглежда ноктите и Дан трепна, припомнил си отровата, която съдържаха те.
	— Не ни помага никой. Просто сме по-умни от теб — отвърна Дан, впил очи в сестра си.
	— Мислите, че не съм видяла змията ли? И че не съм чула всичко, което си казахте във влака от Волгоград? Не си чак толкова умен, пале такова.
	Дан трепна. _Нима ни следи още от Волгоград?_
	— Въобразявате си, че някой се опитва да ви помогне? Ама че сте смешни! — продължи Ирина. — Това е капан! Ако продължавате да упорствате с тази игра, само ще си изпатите. Човекът, чиито напътствия следвате? Той ще ви убие веднага щом свършите каквото иска.
	_Както ти се опита да ни убиеш в Париж ли_, помисли Дан. Забеляза върху масата нож за масло и се запита дали ще му помогне, ако го грабне. Жалко, че не умееше да се движи наистина като нинджа.
	— Питам ви още веднъж. Кой ви помага?
	— Ето, вземи — каза Ейми, след като накрая излезе от вцепенението си. Държеше картата. — Ето какво намерихме току-що. Можеш да я задържиш. Още дори не съм я погледнала. Но ще може ли поне да си разменяме информация?
	Ирина грабна от ръката й хартията и я разгърна в слабото осветление в залата. Изсъска вбесена.
	— Още по-лошо е, отколкото предполагах — предупреди Ирина, като вдигна към децата смразяващи очи. — Вие двамата сте в голяма опасност. _Повярвайте._ Кажете ми! Кой ви помага?!
	За миг Дан да се поддаде. Със сигурност не можеше да вярва на Ирина, но… върху лицето й се изписаха други притеснения.
	Мигът отмина светкавично и Ирина отново прояви обичайната си мрачна решителност. Пристъпи към Дан и Ейми и сви длан, а иглите в ноктите й проблеснаха застрашително.
	— Не ни спомена името си — рече момчето. — Вървим по следата, нищо повече. Но ако не ни обясниш какво има върху листа хартия, всичко приключва. Ще изгубим следата. Само ни кажи какво пише там, и си тръгваме!
	Ирина изглеждаше _почти_ доволна.
	— Ако този човек се свърже отново с вас, не го слушайте. Накрая ще ви убие. Махнете се от Русия и не се връщайте никога повече. Ако сега не ми повярвате, после можете да вините само себе си. Но наистина ще умрете.
	Ирина се дръпна, като пъхна картата в палтото си.
	— Тръгвайте и двамата. Ходом марш!
	Дан и Ейми побързаха да излязат от изложбената зала, следвани плътно от рускинята. Тя им крещеше накъде да вървят, докато не излязоха при главния вход. Ирина набра код на телефона си, който доближи до електронната аларма на стената, и огромната дървена врата щракна. Жената изведе Дан и Ейми в прохладната нощ.
	Щом излязоха на улицата, тя се поколеба, после явно взе решение.
	— Картата отвежда при тайни, заради чието опазване хората са готови на убийство — обясни Ирина. Затвори вратата и тръгна. — Махайте се, докато сте живи. Някой ден ще ми благодарите.
	Дан и Ейми я загледаха как се отдалечава с отворени уста, като две рибки, наблюдаващи как покрай тях минава голяма бяла акула. Щом дойдоха на себе си, забързаха покрай канала в обратната посока. След като се увери, че са се отдалечили от рускинята, Дан хвана Ейми за ръката.
	— Откри ли онова, което НРР ни изпрати да намерим?
	Той затаи дъх. Ако сестра му не беше намерила нищо скрито у Распутин, двамата щяха да се озоват в задънена улица.
	— Взех го — отвърна Ейми. — И това не е всичко. В изложбата имаше нещо, което разпали любопитството ми. Според мен сме една крачка по-близо до това да разберем кой е НРР.
	Тя бръкна в джоба си и извади следващата плочка от пъзела.


>	Глава 7

	Стига да й се представеше възможност, Ейми нямаше нищо против малко лукс, но руснаците бяха издигнали на ново равнище декаданса.
	— Как изобщо допуснах да ме убедиш да отседнем тук? — попита тя, загледана в рояла в средата на хотелския им апартамент.
	Бяха рискували да спрат такси, а после Дан беше протегнал картата „Виза Голд“ и беше казал: „Откарайте ни в най-хубавия хотел в Питер“.
	Пристигнаха в грандхотел „Европа“, един от най-лъскавите в Русия. Но щом влязоха в апартамента за по две хиляди долара на нощ, Дан възропта:
	— Ама че обирджии! — възкликна той. — Шейсет и осем хиляди рубли, а няма машина за пинбол! — Хукна от стая на стая, покрай скъпите мебели и картини. — Не е за вярване, че са сложили дори телевизор с голям екран и машина за кока-кола!
	— Затова пък има две удобни големи легла и неограничен достъп до румсървиса. Мен ме устройва — отвърна Ейми, като търкаше между пръстите си някакъв малък предмет.
	Беше го намерила в джоба на Распутин в двореца на Юсупов — продълговата дъсчица с нарисуван отгоре герб и с думите:
	{img:chernijat_kryg_dyska.png}
	Ейми веднага беше разбрала думите, препратка към една от любимите й книги. „Тук престъпниците не се наказват“ явно беше свързано с класическия роман „Престъпление и наказание“ на Достоевски. Ейми обичаше дебели, сложни книги, точно като тази.
	А Дан с неговото остро зрение и невероятна памет позна герба. В пътеводителя на Русия имаше цяла глава, посветена на хералдиката. Той правилно се досети, че гербът е на Омск, града, към който се беше насочило семейство Холт. Жалко, че Иън и Натали Кабра го следяха.
	Ейми извади телефона и зарядното устройство на Нели и затърси контакт. Все нямаха време да се свържат с нея и от доста часове Ейми изпитваше угризения.
	— Направо не мога да повярвам, че я оставихме да се притеснява цял ден и цяла нощ за нас. Не знае друго, освен че сме тръгнали да търсим понички в Кайро.
	Ейми вдигна очи и видя, че Дан е взел слушалката на хотелския телефон и набира номера на румсървиса. Беше сложил върху коленете си огромен лист с менюто на руски и на английски. Ейми поклати глава, после включи зарядното и загледа как екрана започва да трепка.
	— Значи нямате в менюто и фъстъчено масло и желе? Храната на богаташите не е никак забавна — каза Дан.
	Поръча си оранжада, бисквити с парченца шоколад и лучени кръгчета.
	— Обаждам се на Нели — прекъсна го сестра му. — Искаш ли да слушаш?
	— Чакай малко — отвърна той.
	Затвори, грабна лаптопа заедно с кабела и отиде при Ейми на пода. Двамата седнаха един до друг, делеше ги само контактът върху стената.
	— Такива красиви мебели, а ние седим на пода. Какво ни прихваща? — попита Ейми.
	— Явно не ставаме за сладък живот. Чудесно. Никак не ми се иска накрая да заприличаме на Иън и Натали Кабра.
	Ейми си помисли неволно, че Дан доста бързо е попаднал под магията на „Виза Голд“.
	— Виж, Дан. Нели има съобщения.
	Гласовата поща в телефона на Нели примигваше в зелено. Ейми натисна копчето и включи мъничкия високоговорител.
	— Имате седем съобщения — заяви женски глас.
	Ейми натисна бутона с цифрата 7 и се чу първото съобщение, но връзката беше лоша и те не схванаха края.
	— Ако вие… _обадете ми се_! Колко време… да ги купите тия понички… Телефонът в хотела е…
	В края се чу силно пукане и те не разбраха останалото.
	Следващите пет съобщения също бяха с ужасно качество и бяха все от Нели — с всеки опит тя да се свърже с тях гласът й звучеше все по-тревожно.
	— Нели ще ни убие — каза Дан.
	— Точно така — съгласи се сестра му.
	Тя включи и последното съобщение. Не беше от Нели.
	— Свържете се, за да докладвате — каза сякаш през шепот някакъв мъж. — Отдавна не сме ви чували.
	Дан и Ейми се спогледаха.
	— Знаеш ли кой е? — попита тя. — Този глас не съм го чувала никога, а ти?
	— И аз — отвърна брат й и поклати рязко глава, сякаш за да се отърси от неприятна мисъл.
	Гледаха се дълго, накрая Ейми смени нарочно темата.
	— Дано Нели е добре. Притеснявам се за нея.
	— Какво ли прави Саладин? — попита Дан и в гласа му също се долови лека угриженост.
	— Хайде вместо да й звъним по телефона, да й пратим съобщение по имейла — предложи Ейми. — Колкото да й кажем, че сме добре. Така тя няма да може да ни се разкрещи. Не съм сигурна, че точно сега ми се слушат упреците й.
	— И ще й кажем да се грижи добре за Саладин — допълни Дан.
	Отвориха си пощата и намериха цял куп писма от Нели почти със същото съдържание, както телефонните съобщения. Беше се постарала да ги уведоми, че Саладин е добре, похапва си прясна рибка от един пазар в Кайро и спи сладко-сладко в хотелската стая.
	— Видя ли? — попита Ейми. — Саладин се чувства страхотно.
	Тя взе лаптопа и тракна кратко писмо.
C>
	Скъпа Нели, случайно попаднахме на следа и не можеше да я изпуснем. Още преди да сме се усетили, напуснахме Кайро и се озовахме в Русия. Всичко се разигра наистина бързо. Знаем, че едва ли можеш да дойдеш да ни прибереш, но не се притеснявай — добре сме. Засега няма проблеми. Много те моля, грижи се добре за Саладин. Обещаваме да ти се обадим отново утре сутринта. Много те моля, не се притеснявай, всичко е наред! Ейми и Дан.
C$
	— Как ти звучи? — попита тя.
	— Мисля, че става. Пращай го.
	Тя натисна клавиша и прати писмото. Нели щеше да знае ако не друго, то поне че не са мъртви.
	— Трябва да пишем и на Хамилтън, нали? — попита Дан.
	Ейми почти беше забравила. Ама разбира се! Оттук следата водеше към Сибир, точно където рано сутринта Хамилтън Холт щеше да пристигне с Транссибирската железница. Тя се зае да му пише имейл, а Дан извади от раницата електронния му адрес.
C>
	Хамилтън, твой ред е. Намерихме следващия предмет и той отвежда точно където отиваш. Щом пристигнеш в Омск, потърси статуята на Достоевски. Той е прочут руски писател, затова, ако попиташ, би трябвало да я намериш лесно. А сега най-важното: трябва да разбереш какво гледа Достоевски. Проследи погледа му. Онова, което той гледа, е следващото, което трябва да открием. Предполагаме, че ще води обратно при нас. Постарай се да изпревариш съперниците! Щом разбереш нещо, ни се обади на мобилния. Ейми и Дан.
C$
	— Звъни — каза Дан.
	Телефонът на Нели вибрираше леко върху застлания с килим под. Дан погледна екрана.
	— Сигурно е Нели. Явно е седяла пред компютър и само е чакала да се свържем с нея. Това е хубаво, нали?
	Но Ейми не беше убедена. Чувстваше се изтощена и сякаш още чуваше мъжкия глас, който беше прошепнал от телефона на Нели: „Свържете се, за да докладвате. Отдавна не сме се чували“.
	— Остави го да си звъни — каза тя. — Ела да поспим.

	* * *

	Когато Дан се събуди, сестра му я нямаше. За стотна от секундата той се изплаши и хукна от стая в стая, докато не видя бележката, закрепена върху таблата на леглото му.
C>
	Отивам да потърся във фоайето на хотела нови дрехи. Нашите са заприличали на дрипи. Връщам се всеки момент. Поръчай закуска, поспаланко такъв.
C$
	Дан въздъхна шумно с облекчение. Погледна часовника и видя, че вече минава девет сутринта. Засмята бързо наум. Ако можеше да се вярва на НРР, им оставаха само десет часа, докато „стаята“ се затвореше, каквото и да означаваше това.
	Когато Ейми се върна от фоайето, натоварена с два пазарски плика, Дан вече си беше взел душ и беше поръчал от румсървиса царска гощавка. Изникна сред облак пара от банята, беше по плюшен халат и чехли.
	— Поне веднъж не е зле да ги задържим — каза той през пяната от пастата за зъби — миеше ги с четката, която беше намерил в банята.
	— Жалко, че в раницата няма място. Ще проверя дали Хамилтън Холт ни е пратил имейл.
	— Искаш да кажеш Хамилтън Долт*, нали? — засмя се брат й.
	[* Тъпанар (англ.). — Б.пр.]
	— Е, засега не можем да се отървем от него — отвърна Ейми, докато търсеше из пликовете какво да облече. — По-добре да се възползваме възможно най-много.
	Дан хвърли четката за зъби на мивката и отиде при Ейми и пликовете с дрехите.
	— Долу има хубави магазини. Записах всичко в сметката на стаята — ухили се сестра му. — Вече започвам да свиквам.
	От пликовете се изсипа какво ли не, като се започне от ново бельо и се стигне до дънки и фланелки. Дан и Ейми отидоха в стаите си, облякоха се набързо и се срещнаха на вратата на апартамента точно когато от румсървиса им донесоха закуската.
	— Ти вземи лаптопа — предложи Дан, — а аз ще взема храната.
	Загълтаха лакомо купчините топли палачинки, над които се виеше пара, и горещия шоколад — имаха чувството, че са извадили страхотен късмет. Бяха си починали хубаво, бяха похапнали до насита, бяха с нови дрехи. Нима можеха да са по-готови за десет часа приключения? Докато закусваха, Дан провери имейла им. Засмя се толкова неудържимо, че от устата му изскочи парче палачинка, което се приземи в чинията на Ейми.
	— Ужас! — изписка тя, но после също се засмя.
	Запрати с пръст сдъвканата палачинка на масата и попита Дан какво толкова смешно има.
	— Имаме имейл от Хамилтън. Ела да видиш.
	Дан завъртя лаптопа така, че сестра му да вижда екрана. Върху него имаше снимка на семейство Холт пред железопътната гара в Омск. Всички бяха с грамадни анораци и се бяха ухилили до уши. Приличаха на отбор извънгабаритни гимнастици, готови посред лютата зима да покоряват хълмовете, с тази малка подробност, че грееше слънце и всички останали наоколо бяха по тънки пуловери. Под снимката беше отговорът на Хамилтън на техния имейл от предната вечер:
C>
	Мама ни накара да се навлечем, за да си направим семейна снимка. Твърди, че от нея щяло да излезе страхотна коледна картичка. Както и да е. По това време на годината в Сибир не е чак толкова студено, затова махнахме якетата. Татко отиде да търси пирожки, а мама и близначките — тоалетна. Току-що ми включиха отново интернета — тук, в тундрата, го има от дъжд на вятър, ха-ха, но получих писмото ви. Сега съм в едно интернет кафене. Веднага ме упътиха как да стигна при паметника на Достоевски. Този тип има странно име, но то ми помогна, защото тук, в кафенето, вече ми обясниха как да го намеря. За късмет се оказа, че е точно зад ъгъла. Ще проверя накъде гледа статуята и веднага ще ви съобщя. Мобилните тук невинаги имат връзка, но все ще издебна да се включа, щом изляза отново на открито. Отивам да изпълня задачата. Хамър.
C$
	— Хамър* ли? — възкликна Дан. — Той се шегува, нали?
	[* Букв. „чук“ (англ.). — Б.пр.]
	— Явно така му викат галено в семейството.
	Дан си сложи в устата голямо парче палачинка и продължи да държи високо във въздуха вилицата.
	— Треперете, съперници, задава се Чука!
	Двамата с Ейми пак прихнаха, когато чуха, че телефонът на Нели вибрира отново.
	— Този път май е по-добре да вдигнем — каза Дан, вече не му беше до смях.
	Сестра му отиде при телефона и го взе. Търсеше ги някой, чийто номер не беше вписан в паметта. Тя реши все пак да се обади.
	— Ало!
	— Ейми! Ти ли си, Ейми? — чу се развълнуваният глас на Нели.
	Явно се беше зарадвала много.
	— Аз съм, добре сме — отговори момичето.
	— _Да, да, да!_ Дан там ли е? Нали не му се е случило нищо?
	— Добре е, само преяде с палачинки и има опасност да се пръсне.
	— Щях да умра от притеснение за вас двамата — каза Нели. — И Саладин не спира да мяука жално. Мъчно му е за вас. Русия ли? _Ама вие шегувате ли се?_ Как _изобщо_ сте допуснали това да се случи?
	— Как е Саладин? — попита Дан.
	Ейми му показа с ръка да мълчи, а Нели продължи да дърдори:
	— Направо не знам какво ви прихваща! _Стойте там_, докато дойда. Вече съм в самолета за Москва. Къде точно се намирате?
	Ейми се опита да пресметне наум… От Москва до Санкт Петербург… Сигурно се пътуваше с влака цяла нощ. Нямаше за кога да я чакат.
	— В Санкт Петербург сме, но трябва да отидем на друго място, Нели — обясни Ейми. — Този път времето ни притиска. Едва ли можем да седим тук и цял ден да не правим нищо.
	Още някой се опитваше да се свърже по телефона с тях. Обаждаше се Хамилтън Холт.
	— Виж какво, Нели, трябва да вървя. Отивай в Москва, при първа възможност ще те потърсим по телефона. Дръж се.
	— _И дума да не става!_ Стойте там…
	Ейми затвори и превключи на другия разговор. Хамилтън започна да разказва толкова високо, че Дан го чуваше от другия край на стаята.
	— Виждам! Виждам какво гледа онзи тип, писателят де!
	— Браво на теб, Хамилтън! Какво? Какво гледа?
	Дан отиде при сестра си, за да чува по-добре.
	— Татко! Трябва ми!
	От звуците се разбра, че Айзенхауър Холт се опитва да изтръгне апарата. Ейми чу и как Мери-Тод крещи нещо.
	— Ей! Махни го тоя анорак!
	Рейгън и Мадисън също викаха някъде наблизо.
	— Той гледа земята! — изрева Хамилтън. — Покрита е с тухли и на една пише нещо. Пише…
	— Хамилтън! Какво пише?
	— Пише „Детската стая на Алексей“, тук има и някакъв малък символ, нещо като скъпоценен камък с шест страни.
	— Не си казвал на Кабра, нали?
	— Да съм казвал на ония нещастници ли? За нищо на света — увери я той.
	— Справил си се блестящо, Хамилтън! Успял си! Хм… чакай по-нататъшни указания.
	— Тъй вярно… Татко! Ей, татко! Става нетърпимо. Хамър Холт се изключва.
	Връзката прекъсна и Ейми хукна към другия край на стаята, за да вземе пътеводителя.
	— Това потвърждава подозренията ми — обясни тя, докато разлистваше книгата и търсеше, търсеше, търсеше… По едно време вдигна блеснали очи към брат си. — Взимай раницата. Отиваме в едно царско село!


>	Глава 8

	Бяха лъгали, мамили, изигравали прекалено често Ейми Кахил, бяха се възползвали от нея. Тя нямаше никакво намерение да се качва повече на таксита.
	— Хрумна ми нещо — рече Дан.
	Сложи си битническата брадичка и мустаците и тръгна право към банковия клон в хотела, където грейна в усмивка, докато показваше паспорта си и картата си „Виза Голд“.
	— Искам да изтегля малко пари в брой. Възможно ли е?
	Ейми едва се сдържа да не се засмее. Нима Дан си въобразяваше, че ще му дадат пари?
	— За американските карти взимаме комисиона от хиляда рубли — обясни касиерът.
	Хиляда рубли правеха към трийсетина долара, които за Ейми бяха много пари. Но в края на краищата, те не бяха нейни, бяха на НРР, пък и двамата с брат й вече бяха похарчили над две хиляди долара.
	— Добре — отвърна Дан. — А, да, и понеже стана дума, задръжте за вас още хиляда. За себе си ще изтегля сто хиляди, стига да мога с тази карта. Харча като моряк в отпуск. Май скоро ще достигна лимита.
	Дан се засмя, сякаш му беше все едно, но Ейми знаеше как се чувства. У дома бяха броили всеки цент.
	— А, браво на вас — каза мъжът, който изведнъж му беше станал пръв приятел. — В сметката има шест хиляди щатски долара. В картата остават четирийсет и четири хиляди. Но вие, разбира се, го знаете.
	— _Четирийсет и четири хиляди ли!_ — Дан едва не се задави от изненада, след това поиска още сто хиляди рубли — за всеки случай. Приближи се към сестра си и прошепна: — Ако рублите са като стъклените топчета, раницата наистина ще ми натежи.
	Касиерът преброи банкнотите. Купчинката, възлизаща на седем хиляди и петстотин щатски долара, беше толкова висока, че започна да се клатушка насам-натам, когато мъжът добави към нея последните хиляда рубли. Дан зяпна от учудване и даде на касиера бакшиш от още хиляда рубли.
	— Много мило от ваша страна, господине, много щедро. Благодаря! Приятен ден на вас и на младата ви приятелка.
	Ейми зяпна от изненада — предрешен, Дан вероятно изглеждаше по-голям от нея.
	— Той не е по-голям от мен — каза тя, без да му мисли много-много.
	Дан се подсмихна и се наведе по-близо до касиера.
	— Знаете колко чувствителни понякога са малките сестри. Невъзможна е.
	— Ако продължаваш така, братле — каза едва чуто Ейми, — ще ти смъкна от тъпото лице фалшивите мустаци.
	Веднага щом излязоха от фоайето на улицата, Ейми засипа Дан с въпроси.
	— Какво, да го вземат мътните, ще правиш с всички тия пари?
	— Имам си план — отвърна той.
	— План ли? Прекаляваш с бонбоните и мозъкът ти съвсем се е размекнал.
	Тя се притесняваше да носи със себе си толкова много пари.
	— Ето, точно каквото ни трябва — възкликна брат й.
	Гледаше как някакъв мъж на средна възраст слиза от една кола. Беше най-малката, която Ейми бе виждала някога, и всъщност приличаше на количка за картинг. И беше синя, от което Ейми се притесни още повече. Синьото беше любимият цвят на брат й.
	— Време е да положа началото на колекцията си от коли — оповести той. — Ела. Ще бъде страхотно.
	— Много по-тъп си, отколкото си мислех — простена сестра му. — А това означава, че си страшно тъп. Случайно да помниш, че никой от нас двамата не може да кара кола?
	Но Дан се завтече през улицата и повика мъжа. Той беше плешив като картоф, с петна по вратовръзката и се държеше така, сякаш закъсняваше за нещо важно.
	— Колко искате за колата? — попита Дан. — Бързам и имам пари в брой.
	Мъжът го изгледа, видя, че е съвсем малък, и прихна.
	— Тъпи американци! Отивайте си!
	— Виждаш ли я тази раница? — попита Дан и тръгна след него. — Пълна е с пари! Сериозно ти говоря!
	Мъжът не се сдържа и се обърна.
	— Колко в раница? Тим Дребосъка не евтин — каза той.
	_Тим Дребосъка ли_, помисли си Ейми.
	— Чакай мал…
	— Достатъчно — прекъсна я брат й. — Ще ти броя… хм, чакай да помисля… какво ще кажеш за двайсет хиляди рубли?
	Ейми се задави и издаде нещо като писък, все едно на гърлото й беше заседнала буца косми. За нея беше немислимо да похарчи двайсет хиляди, в _каквато_ и валута да бяха.
	— Трийсет — отсече мъжът, като си играеше с вратовръзката и гледаше с крайчеца на окото Дан.
	Той извади от раницата си шепа банкноти.
	— Знаеш ли как се управлява руски автомобил? — попита грейнал мъжът. — Аз показвам ти.
	Дан също грейна.
	— Добри пари спечели.
	След няколко минути мъжът с глава като картоф си беше прибрал трийсетте хиляди рубли и неописуемо щастлив, беше показал на Ейми и Дан Тим Дребосъка. Той едва ли беше много по-голям от хладилник и беше с две скорости: бавна и бърза.
	— Оставяш лост да стърчи, докато Дребосъка набере четирийсет километра, после дърпаш надолу, ето така. — Мъжът стисна лоста и го дръпна на около педя назад. — Не… как се казваше… а, да, стисквам ли беше?
	— _Стискам_ — поправи го Ейми, която сега проявяваше по-голям интерес към Тим Дребосъка.
	— Сестричката е груба — вметна мъжът.
	— Вярно си е — отговори Дан, като прокара ръка по фалшивата си брада.
	На Ейми й се струваше, че ще се пръсне. Мъжът показа педалите на пода пред седалката на шофьора.
	— Това спирачка, а това — газ. Лесно!
	— Изглежда доста просто — съгласи се Дан.
	Ейми още не можеше да повярва, че току-що са купили количка като за картинг, маскирана като автомобил.
	— Закъснявам — рече мъжът и се потупа по джобовете, за да се увери, че парите са там. — Внимавайте. Дребосъка е по-бърз, отколкото изглежда. Ще те направи мъж. _До свидания!_
	— И така, човече, сега ще покарам това чудо — заяви Дан.
	Ейми стисна зъби. Не обичаше той да я нарича „човече“. Ама че _тъпотия_. Брат й се ухили.
	— Сега вече имаме цял чувал пари и наша си кола! Невероятно.
	— Да — каза Ейми. — Невероятно _тъпо_.
	Дан се засегна.
	— Не е тъпо. Всеки път, когато използваме картата, НРР разбира къде сме. Сега сме като хората извън закона — само пари в брой и автомобил, с който можем да отидем където си поискаме. Неуловими.
	Ейми нямаше как да не се съгласи, но не можеше да допусне единайсетгодишният й брат да я вози из Русия.
	— Разкарай се, Богаташо. Всеки момент ще получа книжка. Ще се справя.
	Дан започна да негодува, докато накрая не му паднаха мустаците, но Ейми остана непреклонна. Намести се зад волана, беше страшно притеснена. Дан отново премина в настъпление.
	— Съвсем сигурна ли си, че ще се справиш? Вече имам опит по руските улици. Дали да не оставиш опи…
	— Млъквай и ме остави да се съсредоточа, чу ли?
	— О, да, като те слушам, наистина си готова да шофираш — подметна брат й и закопча през кръста си стария опърпан предпазен колан.
	От това на Ейми съвсем й кипна. Беше й дошло до гуша да слуша Дан. Тя завъртя ключа и от ауспуха блъвна кълбо пушек. Двигателят изръмжа и затрака, сякаш не искаше друго, освен да се втурне сред движещите се автомобили.
	— И така — каза Ейми и след като си пое дълбоко въздух, натисна педала. — Трийсетте хиляди рубли потеглят.
	Тим Дребосъка се заклати отстрани на пътя с около пет километра в час, после обаче Ейми разбра какво да прави и увеличи скоростта до петнайсет километра. Не след дълго вече караше с трийсет.
	— Тим Дребосъка ти харесва, нали? — попита Дан. — Хайде, дай да го покарам. Много те моля.
	— Пукай се от яд, човече, няма да ти дам пък — отсече сестра му. — Виж накъде трябва да карам и не ме разсейвай.
	Дан промърмори, но намери в пътеводителя измачканата карта на Питер. Върху лицето на Ейми грейна усмивка. Когато скоростомерът показа четирийсет километра, тя дръпна лоста за скоростите и Тим Дребосъка се устреми с рязко бръмчене напред.
	— Ау! Той можел да бъде и пришпорен — отбеляза Ейми.
	Тим Дребосъка се разклати напред-назад и тя се опита да намери спирачката.
	— Ейми! — възкликна Дан. — Виждаш го онзи телефонен стълб, нали? _Ейми!_
	Тя завъртя волана рязко наляво и се размина на косъм с тротоара.
	— У-у-успокой се, Тим Дребосъка! — ревна момичето. Накрая намери спирачката, понатисна я леко няколко пъти и овладя колата. — Вече започвам да му свиквам.
	Погледна Дан. Той беше посърнал, както онзи път, когато леля Биатрис му беше конфискувала японските бойни пръчки. Но най-старателно я упътваше и от време на време й задаваше въпроси.
	— Я ми кажи още веднъж защо отиваме в това село на царете.
	— В _царското село_. В Русия го наричат Царское Село. Романови са ходели да почиват там.
	— А защо пак се занимаваме с тия Романови? — поинтересува се брат й.
	— Това е последната царска династия в Русия. Именно върху нея Распутин е имал огромно влияние.
	Ейми беше подкарала с близо шейсет километра по дълга магистрала. След като се насочиха към Царское Село, тя разказа на Дан за семейството на последния руски император. Как той е бил свален от престола и е бил заточен с близките си в селото. Били са най-могъщото семейство в Русия, а после най-неочаквано са се превърнали в изгнаници. Ейми проявяваше особен интерес към младата велика княгиня Анастасия. Всичко, което беше чела за нея, беше невероятно. Тя била възпитана като обикновено дете, а не като дъщеря на император, и била изключително обаятелна. Била и страшно палава, все погаждала на учителите и приятелите си някакви шеги.
	— Обичала да им прави различни номера и както личи, е умеела да се катери добре по високи дървета. Качала ли се на някое дърво, било трудно да я свалят оттам.
	— Точно дете по мой вкус — отбеляза Дан.
	— Но краят й бил ужасен. Била убита, Дан. Били убити всички. Брат й Алексей и трите й сестри. А също майка й и баща й. Застрелял ги стрелкови взвод, във всички посоки хвърчали куршуми, които рикоширали от стените. Но има и нещо хубаво, което според мен е свързано с всичко това. Според мнозина Анастасия не е загинала заедно с останалите в семейството си.
	— А кога е починала?
	— Не се знае! Но някои твърдят, че след години са ходели да оглеждат гроба и тялото на Анастасия не било в него.
	— Върхът! — заяви Дан.
	— Знаеш ли какво си мисля? Мисля си, че Распутин е бил от рода Кахил. Мисля, освен това, че се е опитал да спаси Алексей и Анастасия. Може би им е дал от онова, благодарение на което е било толкова трудно да го убият. Първо на Алексей, за да го излекува от заболяването му, после на Анастасия, за да я спаси от стрелковия взвод. Може би те не са могли да я убият.
	Дан мълчеше и гледаше с широко отворени очи, а Ейми знаеше, че той отново е потънал в мечтите си за супергерои.
	_Супер Дан. Какво ли друго ми трябва!_
	Продължиха да пътуват в мълчание и накрая Санкт Петербург изчезна и от двете страни изникнаха полегати хълмове. Прозорците бяха отворени и Дан и Ейми доловиха мириса на чист въздух.
	— Селото е едно от последните места, където Алексей и Анастасия са си играли. Детската стая на Алексей е сред любимите в двореца. Ще ти кажа и още нещо. Точно преди да ги заловят, съвсем на края, Анастасия и сестрите й са укрили най-ценните си накити. Зашили са ги в дрехите си, за да не ги намери никой.
	— Откъде знаеш? — попита Дан и я погледна невярващо. — Само не ми казвай, че в пътеводителя има глава как се крият накити.
	— От Уикипедия — отговори Ейми. — Докато ти спеше, проверих. Скрили са много накити в подгъвите на роклите и в маншетите. Хамилтън Холт каза, че върху тухлите при паметника на Достоевски имало скъпоценен камък, нарисуван до думите „Детската стая на Алексей“. Според мен трябва да потърсим в тази детска стая някаква дреха. Обзалагам се, че точно там ще намерим онова, което търсим.
	Пред тях изникна Царское Село и след като натисна леко спирачките, Ейми превключи на по-ниска скорост и Тим Дребосъка запъпли.
	— Хайде да спрем възможно най-далеч от охраната. Да не вземат да го преместят някъде.
	Оставиха колата и тръгнаха през парка покрай пищни сгради. Навсякъде бълбукаха великолепни бели фонтани, моравите бяха старателно подравнени.
	— Хубаво местенце за заточение — отбеляза Дан. — Не е точно затворническа килия.
	— Наистина — съгласи се сестра му.
	Царское Село беше дори по-величествено, отколкото си беше представяла. Беше виждала снимки, но те изобщо не предаваха красотата на безкрайните морави и на величествените сгради.
	— Това там е Екатерининският дворец — посочи тя постройка, дълга сякаш километър.
	— Руснаците обичат сградите им да са дълги — рече Дан.
	Екатерининският дворец му заприлича на огромна кукленска къща. Беше яркосин, с бели и златисти кантове, беше висок към петнайсет метра и вероятно десет пъти по-дълъг.
	— А ние отиваме там — посочи Ейми дългата редица градини в средата на царското село. — В Александровския дворец. Ела, може би ще успеем да влезем и да излезем бързо.
	Александровският дворец беше съвсем различен от Екатерининския. Пред светложълтите стени, които сякаш нямаха край и образуваха широко „П“, имаше древни колони от бял камък. Зад кръглата алея се простираше тучна морава, водеща при проблясващо на слънцето езеро.
	— Дано знаеш къде отиваме — каза Дан. — Дворецът е огромен. Сигурно ни трябват часове, докато открием залата.
	— Помислила съм за всичко — отвърна Ейми. Беше си записала нещо върху лист за писма от хотела и го извади от джоба си. — В един туристически блог прочетох, че Детската стая на Алексей се намира на втория етаж в Детското крило. Трябва да подминем Алената зала, откъдето ще влезем в Мраморната зала, след това в Портретната…
	Ейми продължи да чете сложните указания, докато стигнаха при сводестата входна врата и влязоха в двореца. Един униформен екскурзовод кимна и се усмихна.
	— Ще ни покажете ли в коя посока е Детската стая на Алексей? — попита Дан.
	— Разбира се. — Мъжът се обърна и посочи широко стълбище. — Там горе, после по коридора. Страхотна стая.
	Ейми прибра записките си и се намръщи на Дан.
	— Все искаш да си пръв.
	След броени минути стояха на прага на една от най-невероятните детски стаи, които Ейми беше виждала някога.
	— Това дете си е живеело живота — отбеляза Дан. — На негово място щях да излизам оттук само за да ям и да ходя до тоалетна.
	Детската стая на Алексей беше просторно помещение, пълно с какви ли не играчки ръчна изработка. В средата имаше мъничка индианска палатка с две канута като за дете отстрани. Виждаха се и красиво влакче с линии във всички посоки, огромно плюшено овчарско куче, кораби, цели сандъци с кубчета. По тавана бяха накачени самолетчета и хидроплани, покрай една от стените, от единия до другия й край, бяха наредени къщички играчки.
	— Не виждам дрехи, а ти? — попита Ейми.
	Експонатите бяха наслагани така, че посетителите да минават по червена пътека в средата на стаята и да излязат от другата страна.
	— Ела да поразгледаме по-отблизо — подкани Дан.
	— Родителите ви някъде тук ли са?
	Ейми вече беше напрегната и гласът я стресна. Обърна се и видя, че екскурзоводът от долния етаж се е качил след тях.
	— Тук деца могат да влизат само с родителите си. Малките ръце се изкушават.
	Ейми съжали, че Дан е свалил изкуствената брада, но вече беше късно.
	Той я погледна и заговори:
	— Цяла ваканция обикаляме някакви ужасни места. Да си умреш от скуууука. Тъкмо намерихме нещо страхотно, и не можем да влезем.
	Ейми бързо се настрои на същата вълна и се присъедини.
	— Мама и татко са още в Екатерининския дворец, разглеждат картините. Уф.
	Екскурзоводът явно им влезе в положението.
	— И моите деца харесват тази стая.
	— Може ли да ни заведете вътре? — примоли се Дан.
	Екскурзоводът се обърна назад към коридора. Още беше рано и дворецът беше относително безлюден. Явно не се задаваше никой.
	— Ръцете в джобовете, ако обичате! И не докосвайте нищо!
	Ейми и Дан бръкнаха без особено желание в джобовете си и екскурзоводът влезе пред тях в стаята. Тъкмо им показваше корабите, когато на вратата изникнаха няколко съвсем малки и доста шумни англичанчета.
	— Мамо! Виж играчките! — извика едното и заедно с второ се спусна право към индианската палатка.
	— Спрете! Спрете! Не излизайте от червения килим! — предупреди възмутен екскурзоводът.
	Родителите се опитаха да се намесят, но двамата малчугани тичаха от играчка на играчка и все се изплъзваха на екскурзовода.
	_Едва ли ще имам друг случай_, реши Ейми, след като забеляза вратата на един вграден дрешник.
	Дан застана на пост и се постара да я прикрива, докато в стаята цари суматоха. Още преди екскурзоводът да се е обърнал, Ейми се пъхна в дрешника и затвори вратата.
	Вътре беше тъмно, само отдолу при прага се процеждаше малко светлина. Ейми затърси опипом и установи, че гардеробът е пълен с дрехи на закачалки. Дали те наистина бяха толкова стари? Напипа мека коприна и дантела и прокара пръсти по подгъвите с надеждата да открие някакъв накит или скъпоценен камък. Бръкна в един джоб и усети в дланта си нещо твърдо. Беше малко и кръгло, плътно и твърдо, но когато Ейми го извади и го вдигна към лицето си, в носа я блъсна остра миризма.
	_Нафталин!_
	— Пфу — прошепна и пусна бялото топче обратно в джоба, където го беше намерила.
	Пребърка всички джобове, които напипа: нищо друго, освен още нафталин и валма мъх.
	Отново се чуха приглушените думи на екскурзовода:
	— Къде е сестра ти?
	— Избърза напред. Аз май ще направя същото — отвърна Дан.
	Очите на Ейми вече бяха посвикнали с мрака и тя продължи да търси и да прокарва между пръстите си всички дрехи. Не беше сигурна, но й се струваше, че екскурзоводът е още точно пред вратата и внимава нещо да не изчезне.
	_Това пък какво е?_
	Беше се пресегнала към дъното на дрешника, за да провери подгъва на една детска рокля. Застана на четири крака и пропълзя още по-навътре, като стискаше здраво малката бучка, която беше открила.
	Точно тогава ръчката на вратата се завъртя и тя се отвори. Ейми продължи да стои като препарирана в дъното на дрешника, скрита зад гората от палта и рокли. Видя силуета на екскурзовода.
	— Може ли да ме пуснете да видя по-отблизо влакчето? Много обичам железници — каза Дан, който се беше върнал за нула време в стаята.
	— О! Да — отговори екскурзоводът. — Но трябва да намеря другите. Палавниците трябва да се държат изкъсо.
	Вратата на дрешника се затвори отново и Ейми въздъхна с облекчение. Разкъса подгъва на роклята — чувстваше се ужасно, задето й се налага да съсипва такава ценна вещ. Доколкото знаеше, роклята е била носена не от друг, а от самата велика княгиня Анастасия. Само при тази мисъл пръстите й започнаха да треперят.
	— Готово! — пророни Ейми, стиснала между пръстите си гладкия камък.
	Прибра го в джоба си, върна се при вратата и се ослуша. Явно всички бяха излезли от стаята.
	— Дан! — прошепна тя, после открехна съвсем леко вратата и надзърна в стаята.
	Вратата се отвори рязко и Ейми падна напред — приземи се на пода и за малко да смаже една кукленска къщичка, пълна с малки фигури.
	— Така си и знаех! — каза екскурзоводът.
	Дан не губи и миг и скочи върху плюшеното овчарско куче.
	— Я да го пояздя! — провикна се той.
	Очите на Ейми щяха да изскочат. В името на каузата брат й винаги беше готов да се унизи.
	Екскурзоводът тръгна със стиснати зъби към него. Ейми се втурна колкото й крака държат към изхода.
	— Идвай, Дан!
	Не й се наложи да чака дълго.
	— Бягай! — ревна брат й. — Онзи ме гони по петите!
	Подгонени от екскурзовода, двамата се стрелнаха надолу по стълбището.
	— Не спирай, Ейми! Продължавай нататък! — подкани Дан.
	Сега вече от три посоки се стичаха екскурзоводи, но Дан и Ейми бяха по-бързи и стигнаха първи входната врата на двореца. Изхвърчаха в ярката светлина на слънчевата руска утрин и продължиха да тичат нататък.
	— Само да сте посмели да се върнете! — изкрещя екскурзоводът, когото бяха измамили. Стоеше вбесен между двама свои колеги. — Деца! Ще ме вкарат в гроба!
	Ейми и Дан тръгнаха по-бавно и си поеха дъх. Не след дълго се запревиваха от смях.
	— Намерих вътре един бонбон — каза Ейми. — За теб е.
	Тя подаде на брат си топче нафталин, но той не се хвана на въдицата.
	— Първо ти!
	Ейми замахна и хвърли топчето нафталин към езерото. За пръв път беше карала кола, беше докоснала дрехите на княгиня и беше намерила следващата следа, водеща към загадката — откъдето и да го погледнеш, сутринта беше невероятна.


>	Глава 9

	Палецът на Ирина Спаска застина над бутона върху телефона й. Тя явно не намираше сили да се обади и да проведе разговора. Въздъхна тежко и прибра апарата в джоба на тънкото черно яке. _Кабра могат и да почакат_, помисли си тя и застана с гръб към Александровския дворец. Тръгна, както обикновено, сама към езерото в другия край на парка.
	Беше видяла Дан и Ейми да влизат в двореца, беше забелязала и как тичат презглава към таратайката, която бяха купили. Смееха се. Това я притесни. Двамата бяха щастливи. Щяха да се качат на мъничкия си автомобил и щяха да продължат, докато накрая щяха да навлекат на Ирина ужасни неприятности. _Двоен агент в клана Лусиан. Може би Мадригал._
	Ейми и Дан бяха намерили нещо в двореца, това поне беше очевидно. Бяха загазили по-лошо, отколкото си даваха сметка.
	_Не е задължително всичко да завърши зле_, опита се да убеди сама себе си Ирина. Пред очите й изникна друго дете, по-малко и по-русо. _Защо го помня най-добре от времето, когато беше съвсем малък?_
	Почти не помнеше последните дни и най-вече погребението. Беше се заличило едва ли не всичко, освен времето. Ирина нямаше да забрави никога ниските потискащи облаци и сипещия се снежец, докато спускаха ковчега в земята. Оттогава беше изживяла прекалено много самотни дни и нощи, беше имала прекалено много време, за да мисли, беше правила прекалено много компромиси. _Изгубиш ли дете, губиш душата си._
	Ирина пак извади телефона и този път не се поколеба да набере номера.
	— Най-после — тросна се Иън Кабра. — Установи ли нещо притеснително?
	— Да — потвърди Ирина. Беше стигнала при езерото и загледа покритата с водорасли вода. — Някой им помага. Някой с високо положение в клана Лусиан. Няма друго обяснение.
	— Какво те кара да мислиш така? — попита Иън.
	— Току-що си тръгнаха от Детската стая на Алексей. Със сигурност знаят, че кланът Лусиан е свързан с Романови.
	— Постарай се да не се доберат до важни материали. Знаеш какъв е залогът. Ако се приближат още една крачка, ще се наложи да ги отстраниш.
	— Наясно съм. — Ирина замълча, но изкушението да се заяде беше прекалено силно. — Баща ти ще накаже не само мен — предупреди тихо тя и изключи телефона.
	Поне засега не я караха да предприема нищо крайно спрямо децата. Тя извади от джоба си някакво устройство и го включи. Екранът светна.
	— Накъде пък тръгнахте сега, Дан и Ейми Кахил? — каза Ирина.
	Вече беше вписала в устройството координатите на паркинга. Далечен сателит препращаше върху екрана й изображението, като го увеличаваше все повече, докато накрая не изникна син автомобил.
	— Това се казва работа — възкликна Ирина, доволна от умното устройство, което кланът Лусиан беше въвел съвсем наскоро.
	Върху екрана автомобилът беше размазан и не се виждаха подробности, но Ирина нямаше как да сбърка мъничкото синьо покривче.
	_Ще стане по-лесно, отколкото предполагах._
	Тя се качи в колата си и подкара, като не изпускаше от очи малкия син автомобил. След две минути той зави надясно.
	— Излязоха от магистралата — промърмори тя. — Вие двамата постоянно ме изненадвате.
	След няколко минути Ирина най-неочаквано ги настигна и се озова на тесен черен път. Вече не й се налагаше да гледа образа, предаван от сателита на екрана, защото много скоро щеше да се изравни с автомобилчето. Нямаше намерение да се доближава толкова до Ейми и Дан и със сигурност не искаше те да я забележат. Но пътят беше тесен, с разорани ниви от двете страни, и нейната кола беше голяма. И още по-лошо: синьото автомобилче спря и обърна.
	_Ще бъде доста сложно_, помисли Ирина, докато автомобилчето се приближаваше все повече. Вървеше бързо, сякаш шофьорът смяташе да се блъсне право в предната й решетка. Ирина превключи на задна скорост и подкара в обратна посока по черния път.
	— Спрете, маниаци такива! — изкрещя тя.
	Задницата на колата й поднесе силно, удари се в края на голям камък и навлезе в мазната разорана пръст на нивата.
	Синята кола дойде шеметно при Ирина и спря със скърцащи спирачки. Караше я белобрад усмихнат мъж без един преден зъб.
	— Кой ти даде колата? Къде отидоха? — изписка на руски Ирина, след като смъкна прозореца.
	Мъжът кимна доста въодушевено, от което Ирина се усъмни, че е разбрал въпросите й. Тя надзърна към задната седалка.
	— Казвай, малоумнико! — изкрещя.
	Водачът като че ли се засегна от обидата и усмивката му се изпари.
	— Американци — подхвана той. — В замяна ми дадоха десет хиляди рубли и колата си.
	— В замяна на какво? — ревна Ирина.
	— На камиона ми — отговори човекът.
	— Какъв на цвят е камионът? Накъде тръгнаха? _Скажи!_
	Ирина бързо осъзна, че е направила грешка, като се беше нахвърлила на стария руски селянин. Той не се развесели от гневния й тон и се втренчи в нивите, сякаш беше от желязо.
	Ирина бръкна в джоба си и извади малък револвер. Окото й играеше бясно, но когато тя се обърна отново към колата, се разшири от ужас. Старият селянин беше стоварил крак върху педала за газта и запрати през отворения прозорец на автомобила й облак прах и кал.
	По лицето на Ирина се посипаха камъчета от прашния път. Тя включи на скорост и натисна газта, но меката разорана пръст, в която беше навлязла, поддаде и задните й гуми хлътнаха.
	Ирина заседна.
	Закашля се и започна да плюе, за да махне от устата си пръстта. Но мазната кал в очите и устата й едва ли беше по-ужасна от истината.
	_Изгубих ги._

	* * *

	— Как мислиш, дали й се изплъзнахме? — попита Дан.
	Именно на него му беше хрумнало да привлекат на своя страна селянина, който вървеше по черния път. Пълната с пари раница вършеше повече работа, отколкото той беше очаквал.
	— Нямам представа, но не издържам повече тук. Багажникът на Тим Дребосъка е като пощенска кутия и краката ти смърдят.
	— Съжалявам, че трябва да ти съобщя новината, но не моите, а твоите крака смърдят — възрази брат й.
	Ейми подуши.
	— Всъщност мисля, че смърди селянинът. Не е зле да се изкъпе.
	Тим Дребосъка намали скоростта, запъпли и зави рязко надясно. След няколко секунди спря и багажникът се отвори.
	— Сега платите? — попита селянинът.
	— Сега ще платим — потвърди Дан, щом изпълзя от багажника и се огледа.
	Ейми излезе след него и се втурна към седалката зад волана, да не би брат й да я изпревари. Срещна погледа му в огледалото за обратно виждане и му се изплези.
	След като плати на селянина и се качи при нея, Дан направи отвратена физиономия.
	— Хайде следващия път да потърсим помощ от някой, който не е газил цял ден в говежди тор — каза Ейми.
	Отвориха прозорците и тя натисна газта, а старецът продължи нататък по нивите, като си броеше рублите.
	Ейми караше възможно най-бързо Тим Дребосъка право към летището в Санкт Петербург. Смяташе, че трябва да отидат в някой от двата града извън Сибир в издирването: Москва или Екатеринбург.
	Докато автомобилчето пуфтеше с последни сили по пътя, Дан се тресеше на седалката и държеше камъчето с цвят на мед, което Ейми беше открила в дрешника на Алексей. Беше овално, към пет сантиметра, и беше плоско като онези, които могат да подскачат по повърхността на езеро.
	{img:chernijat_kryg_kamyk.png}
	— Това едва ли е стояло в дрешника през всичките тези години — предположи той. — НРР явно го е сложил там заради нас.
	— Съгласна съм. Жалко само, че написаното върху него не ми говори нищо. НРР доста ни усложнява живота.
	— Не си поплюва.
	Дан се взря внимателно във всеки от елементите върху камъчето и се опита да ги обедини. Би трябвало да се досети — умееше ги тези неща.
	— Купчина кости, цифрата петдесет и две, стрела и буквите „М“ и „С“, разделени със запетая. Меко казано, е доста тайнствено.
	— Накъде сочи стрелата, към „М“ и „С“ или в другата посока? — попита Ейми.
	— В другата посока — отговори брат й. — Сега виждам, че костите са счупени. Натрошени.
	Ейми удари спирачките _прекалено_ рязко и Тим Дребосъка залъкатуши край банкета. Зад тях ревнаха гневни клаксони, а Дан за малко да си удари главата в предното стъкло.
	Подминаха ги шофьори, които ругаеха и натискаха клаксоните. Ейми се опита да си поеме дъх, толкова разтърсена беше от това, че са се разминали на косъм с катастрофата.
	— Още малко, и щеше да ме изстреляш през предното стъкло — ревна Дан. После очите му светнаха и той се обърна към сестра си. — Мой ред ли е да карам?
	На петдесетина метра имаше страничен път с дървета отстрани, който изглеждаше много по-спокоен от двулентовото шосе. Ейми превключи Тим Дребосъка на по-ниска скорост, допъпли до завоя и измина още стотина метра, а после направи обратен завой и спря отстрани на пътя. Най-после се беше успокоила достатъчно, за да може да говори.
	— И-и-извинявай. Явно все още не съм готова да шофирам. Трябва да я пенсионираме тая бричка, докато някой не е пострадал. Но ето я и добрата новина — знам какво означава рисунката върху камъчето. Къде е пътеводителят?
	— Сега може ли да покарам? — попита за пореден път Дан.
	— И дума да не става.
	— Хайде де! Нека покарам! Моля те!
	За трийсет секунди той попита още девет пъти и накрая подаде на сестра си пътеводителя. Тя го отвори на Сибир, на снимка с текст, които бяха привлекли вниманието й.
	— И така, слушай сега. Преди много време, когато в затънтените сибирски селища е имало трудови лагери, са извеждали много от политическите затворници да прокарват този път. Той е дълъг. _Наистина_ дълъг и работата е била изнурителна. Случвало се е често затворниците да се свлекат мъртви и тогава са вграждали костите им в пътя.
	— Пътят на костите — каза Дан. — Дори на мен ми звучи доста неприятно.
	— И си е самата истина. Виждаш ли?
	Ейми му показа снимката — на нея имаше мъже с кирки и лопати, които стояха насред пущинака, а зад тях се беше разпрострял дълъг бял път.
	— На Хамилтън ще му хареса. Пътят на костите! Невъзможно е да си измислиш такова нещо.
	— „М“ и „С“ върху камъчето явно означават „Магадан, Сибир“. Един от трите града, които ни остава да посетим.
	— А стрелката сочи в другата посока, към купчината кости. И така, ако тръгнеш от Магадан и изминеш по Пътя на костите петдесет и два километра, може би ще намериш нещо?
	— Именно — потвърди сестра му.
	Дан отново вдигна камъчето срещу светлината и огледа рисунката. Беше логично. Счупени кости, цифрата петдесет и две, стрелка, сочеща в противоположна на „М“ и „С“ посока.
	— Я да се обадим на Хамилтън — предложи той.
	Ейми набра от телефона на Нели номера на Хамилтън с надеждата той да е някъде наблизо и да не се е зазяпал или да се кара с Иън и Натали Кабра. Хамилтън вдигна след първото позвъняване.
	— Ти ли си, Ейми? — попита той. — Дано имаш да ни възложиш нещо. Татко е толкова отегчен, че замерва птиците с камъни. Смята, че сте ни пратили за зелен хайвер.
	— Няма такова нещо! — възрази Ейми. — И вие се справяте страхотно. Трябва да отидете незабавно в Магадан.
	— Е, провървя ти — отвърна Хамилтън.
	— В смисъл?
	— Трябваше да се изнесем от Омск. Градът беше крайно недружелюбен към всички с името Холт. Затова си казах, карай, и без това сигурно ще ме пратят в Магадан. Това беше единственият друг град, който ми посочихте. Снощи се качихме на самолета и вече сме тук. Но Иън и Натали Кабра ни последваха. Като дъвка, залепена за подметка са. Страшни използвачи.
	— Хамилтън! Ти си гений! — възкликна Ейми.
	— Най-после някой да забележи.
	Ейми включи телефона на високоговорител.
	— И къде да отида? Казвай новината — подкани Хамилтън.
	Тази чест се падна на Дан, след което Хамилтън направо избухна.
	— Не може да бъде! Има ли наистина такова нещо? Път на костите? Жестоко! Ти, Дан, ще се пръснеш от завист. Само не ми се прави, че не завиждаш.
	Дан беше толкава нещастен, че му идеше да изскочи от бельото си. Не му даваха да кара Тим Дребосъка, не можеше да отиде и на Пътя на костите. Държаха го настрана!
	— Заемай се за работа, Хамилтън — подкани Ейми. — Чакаме следващата следа. И не гледай през пръсти на Иън и Натали Кабра. Безпощадни са — ще направят всичко, за да те спрат.
	— Хамър поема задачата. Ще се свържа с вас.
	После затвори.
	Дан сумтеше недоволно на предната седалка, докато Ейми се мъчеше да набере смелост, за да подкара отново Тим Дребосъка. Щяха да отидат или в Москва, или в Екатеринбург. При всички положения наближаваха края на издирването и нямаха никакво време. Оставаха им само осем часа.
	Ейми подскочи, когато телефонът в ръката й завибрира. _Неизвестен номер._
	— Ало!
	— Здрасти, Ейми. Аз съм, Иън. Мислиш ли си за мен?
	От кадифения му глас я побиха ледени тръпки.
	— Какво искаш? Я чакай… откъде знаеш номера ми?
	— Притеснявам се за теб. Увличаш се, любов моя. Внимавай на кого се доверяваш.
	— Мога да ви блокирам и теб, и сестра ти. И не ме наричай „любов моя“!
	— Виж какво, Ейми, опитвам се да играя честно. Забавно е да ви гоним вас двамата с Дан, но има нещо, което трябва да знаеш.
	— И какво е то? — попита Ейми.
	Тя закри телефона с длан и каза на брат си кой се обажда. Той пъхна палец в устата си и уж започна да повръща.
	— Изостанали сте безнадеждно — заяви Иън. — Не искам да наранявам чувствата ти, но вече са намерени много ключове към загадката, включително онзи, който търсите.
	— Лъжеш! — отсече момичето. — Нямаш никаква идея къде отиваме. Да, знам всичко. Запилели сте се някъде в Сибир. Е, имам малка изненада за теб, Иън. Намирате се на пет хиляди километра от мястото, където би трябвало да бъдете.
	По линията настъпи кратко мълчание, после се чу присъщия за Кабра смях, ехиден и почти недоловим.
	— О, Ейми. Само да знаеше истината. После да не кажеш, че не съм те предупредил.
	Той затвори, а Ейми подкара Тим Дребосъка. Беше толкова ядосана, че натисна с все сила газта и завъртя гумите — страхът й да шофира се беше превърнал в далечен спомен.
	— Лъже. Нямат повече ключове от нас, нали, Дан?
	Но Дан не искаше да я поглежда в очите. До края на пътуването не си размениха и дума.


>	Глава 10

	— Насам — пошушна Рейгън Холт, — не се изправяй, иначе ще ни видят, че идваме.
	В разрез с всичките си вродени наклонности Айзенхауър Холт се прокрадваше тихо като мишка. Огромното му тяло бе пригодено много повече за това той да издебне някого в гръб и да го скъса от бой.
	— Виждаш ли някого? — попита той.
	— Не. Според мен са тръгнали в тази посока.
	Рейгън надзърташе иззад синкава бетонна сграда, която не беше боядисвана от половин век. Тя и баща й следяха двама души по изровена улица с порутени постройки от двете страни.
	— Къде отидоха? — избоботи Айзенхауър Холт. — Тия двамата са като котки.
	— _Моля те_, татко, по-тихо. Не знаеш ли какво означава думата „шептя“?
	Айзенхауър Холт тъкмо се канеше да отговори, когато им се нахвърлиха в гръб. По-едрият от нападателите се приземи върху гърба на Айзенхауър, обви ръка около шията му и започна да стиска. Рейгън и по-дребният нападател се затъркаляха из прахта, докато Айзенхауър описа огромен кръг, а краката на човека, който му се беше метнал, се заклатиха във въздуха.
	— Подло нападение! Казвах ли ти аз да си мълчиш! — изкрещя Рейгън.
	Беше влязла в тежка битка и риташе и удряше изотдолу момиче точно с нейните размери.
	— Ще те спася! — каза Айзенхауър.
	— Късно е — заяви човекът върху гърба му. — Няма да те пусна.
	— Браво на вас — викна с вдигнати ръце Мери-Тод, която се появи изневиделица. — Рундът е спечелен от Хамилтън и Мадисън. — Прегрупираха се бързо. Тя извади измачкано бележниче и си записа нещо. — Ти, захарче, не умееш да заемаш позиция. Можеше да го направиш и по-добре.
	Айзенхауър беше паднал на четири крака — обичайното нещо, което правеше, ако загубеше. Хамилтън, Рейгън и Мадисън се хвърлиха върху него. Когато отново се изправи, Айзенхауър се разтресе с все сила, така че всичките му деца се свлякоха на купчина в краката му.
	— Все ти повтарям — започна да недоволства Рейгън, — трябва да си по-тих. Никога няма да ги настигнем, ако не се научиш да се промъкваш като котка.
	— Я ги погледни само колко големи са тия топове! — ревна Айзенхауър и посочи нелепо издутите си бицепси. — Не е лесно да ги укротя тия приятелчета. Дай им да се бият.
	— Татко е тъпанар — заяви Рейгън. — Я някой да ми помогне.
	Айзенхауър дръпна встрани Хамилтън, прегърна го и двамата закрачиха. Бащата и синът приличаха на две здания, големи и непоклатими.
	— Обадиха ли ти се? — попита Айзенхауър.
	Знаеше, че е крайно време да си поговорят като баща и син, но чудно защо, все не се получаваше.
	— Само преди няколко минути — отговори Хамилтън. Момчето вече изглеждаше така, сякаш се готвеше да се защитава. — Казаха ми къде да отидем. Мисля, че сме близо.
	— В цялата тази работа ти се доверяваме страшно много. Ще бъде ужасно разочарование, ако те ни изиграят.
	— Изключено, татко. Не ни мамят. Сигурен съм.
	— Дано. Провалиш ли се ти, се проваля цялото семейство. А ти знаеш какво е отношението ми към провалите.
	Отдалечиха се още малко и Айзенхауър потупа сина си по гърба.
	— Осъзнаваш, че накрая ще трябва да им подложим динена кора. Не можем да рискуваме да изостанем. Ако се натъкнем на ключ към загадката, той си остава само за нас. И изобщо не си въобразявай, че стига да им падне, те няма да постъпят с нас по същия начин. В това отношение не са по стока от майка си и баща си.
	— Татко… мислех си. Докато приключи всичко, трябва да намерим много други неща — каза Хамилтън и от раменете му пролича, че е притеснен. — Дали не е разумно да продължим да работим с тях?
	— Размекнал си се, а? — попита Айзенхауър. — Това е надпревара, а не детска игра. Щом му дойде времето, ги отрязваме и продължаваме нататък сами. Край на спора.
	— Но, татко…
	— Казах вече, _край на спора_. Не забравяй, младежо, че трябва да се подчиняваш на по-старшите. Свърши каквото имаш да вършиш и остави другото на мен.
	Раменете на Хамилтън се смъкнаха, а Айзенхауър усети, че му се свива сърцето. Но имаше йерархия, която трябваше да се спазва. В противен случай някой щеше да пострада. И дори да бъде убит.
	— Моят баща беше по-едър от мен — заяви Айзенхауър, загледан в семейството си. — Огромен като канара.
	Той замълча и докато се връщаха при близначките, се замисли за баща си. Майка му беше починала съвсем млада и двамата бяха живели сами. Спортуваха много. Не правеха почти нищо друго. И беше прекрасно. Наистина прекрасно.
	— Отбор, строй се! — провикна се Айзенхауър. — Нова заповед!
	— Явно не можем да се измъкнем от тия Кабра — каза Мери-Тод и посочи с палец зад себе си.
	В една от пресечките беше спрял черен ленд роувър, който стоеше на едно място и бълваше изгорели газове.
	— Скоро ще се заемем и с тях — отвърна Айзенхауър.
	Погледна сина си възхитено, но и угрижено — това беше неговият начин да го похвали.
	— Кажи ни, Хам, къде отиваме. И по-живо!

	* * *

	— Подозирам още нещо — подхвана Ейми. — Искаш ли да го чуеш?
	Седяха на летището в Санкт Петербург и чакаха указания, а Дан не го свърташе да отскочи до будката за вестници и да си накупи нездравословна храна.
	— Не може ли да почака, докато напълня отново раницата с провизии?
	Ейми завъртя очи. Докато вървяха, тя му изложи какво й е хрумнало.
	— Всичко, което намерихме, е или изсечено, или изваяно, нали така? Първо стаичката в преспапието, после фигурката на Распутин, след това гербът, изрязан върху дъсчицата и оцветен, и накрая камъчето с натрошените кости. Всички те са красиво изработени произведения на изкуството. — Влязоха в магазина и Дан тръгна да оглежда щандовете. — И постоянно се натъкваме все на един и същи цвят — оранжев, като мед — продължи сестра му. — Преспапието беше мътно оранжево. Статуетката на Распутин — също. Змията беше оранжева, камъчето, и то е оранжево. В началото си мислех, че руснаците просто обичат оранжевото, но сега смятам, че това означава друго.
	— Аха — потвърди Дан, макар че почти не й обръщаше внимание, докато грабеше от шоколадите и вафлите. — И какво означава?
	Той пусна върху плота при касата пакетчетата чипс, дъвките и шоколадите, с които се беше натоварил.
	Ейми се наведе и му прошепна:
	— Според мен, когато НРР говори за „стая“, има предвид Кехлибарената стая.
	— Това пък какво е? — попита брат й.
	— Деветстотин рубли — каза касиерката.
	Платиха, напъхаха повечето закуски в раницата и продължиха нататък. Ейми отхапа от един шоколад, а Дан изгълта блокче „Кит-Кат“.
	— Стая, направена от кехлибар.
	Дан я погледна неразбиращо, затова тя продължи:
	— Нали се сещаш, онова вещество, от което в „Джурасик парк“ взеха динозавърското ДНК. Тази стая е била направо изумителна. По всичките й стени е имало прелестни изображения. Безценно съкровище. И знаеш ли къде е била? В Екатерининския дворец в Царское Село.
	Дан се задави и избълва половината сандвич, с който си беше напълнил устата.
	— Нали току-що бяхме там! Защо не ми каза? Можехме да се отбием и да намерим нещо важно.
	— Само щяхме да си губим времето. През Втората световна война Кехлибарената стая е била открадната от нацистите. А после е изчезнала. Никой не знае къде се е озовала накрая, но според някои след войната е била върната тайно в Русия.
	— Как можеш да изгубиш цяла стая?
	— Стените й са дълги над четирийсет и пет метра. И за изработването й са отишли шест тона кехлибар — обясни Ейми вече с назидателния тон, който дразнеше слуха на Дан.
	— Според мен, ако наистина търсим Кехлибарената стая, тя е или в Москва, или в Аквил — каза Дан.
	— Екатеринбург — поправи го сестра му и пъхна в устата си поредното парче шоколад.
	— Все едно. Дано само не е в Сибир при семейство Холт.

	* * *

	Бзззззз. Бзззззз. Бзззззз.
	И Ейми, и Дан бяха заспали на летището, когато телефонът на Нели започна да вибрира. На четвъртия път Дан се събуди. Апаратът беше между тях, върху раницата.
	— Ало! Ти ли си, Хамилтън?
	— Еееехеее! — викна гласът в другия край на линията.
	Дан отдалечи телефона от ухото си, а Ейми се размърда, събуди се и разтърка очи.
	— Заспали сме — каза тя.
	— А, не — отвърна Дан. — Май се обажда Чука. Много е весел.
	— Тук Хамилтън. Татко току-що пое кормилото в свои ръце. Редуваме се с тая страхотия. Върхът!
	— За какво ми говориш? — попита Дан.
	— Караме, мой човек, камион КАМАЗ по Пътя на костите. Прилича на танк!
	— _Я стига!_ — ревна Дан. — Камион КАМАЗ ли? Не може да бъде. Това си е класика.
	— Какво е камион КАМАЗ? — попита Ейми, подочула част от разговора.
	— Годзилата на всички хамъри. Руското чудовище на камионите! И се преобразява… нещо такова… Използват грамадното шаси и слагат каквото ти хрумне страшилище отгоре — боклукчийски камиони, военни камиони, автобуси, които минават през всякакъв терен: КАМАЗ е огромна купчина метал за всякакво време, с дванайсет предавки! Как е възможно да не си чувала за него?
	— Добре деееее — провлече сестра му.
	— Трябваше да го карам аз! — извика в телефона Дан.
	— Пукай се от яд — отвърна Хамилтън.
	Ейми грабна апарата.
	— Какво става? Къде си?
	— Връщаме се. Вече ходихме на петдесет и втория километър и изпреварихме с _много_ Иън и Натали Кабра. Преди петнайсетина километра те закъсаха. Докато ги подминавахме, Рейгън искаше да им помогне, но татко каза: Нека викнат „Пътна помощ“. Леле! Това е КАМАЗ!
	Дан си запуши ушите. Не издържаше да слуша как Хамилтън Холт се забавлява, докато той умира от скука на някакво си летище. Ейми грабна телефона.
	— Какво намерихте? Хамилтън! Там ли си?
	Линията пукаше ужасно и прекъсваше, докато камионът пътуваше по Пътя на костите.
	— Слушай, Хамилтън. Почти не те чувам. Какво сте намерили? Нас тук ни притиска времето.
	— А, да, щях да забравя. Щом пристигнахме, вече не беше трудно да видим онова нещо. То си стоеше отстрани на пътя.
	Дан забеляза, че Ейми ще избухне, задето Хамилтън протака.
	— _Какво_ си е стояло отстрани на пътя?
	— Охо — викна Хамилтън. — Ето ги и Иън и Натали Кабра. Не си умират от щастие. Ама че… А, не може да бъде!
	По телефона екна силен шум като от смачкан метал. Чу го дори Дан.
	— Татко току-що смаза ленд роувъра! Невероятно! _Трябва_ да опиташ и ти! Ама че… о, не… ей!
	— _Какво… намери?_ — изкрещя Ейми. Тя погледна брат си. — Какво, о, не? Защо, о, не?
	Линията изпука и затрещя, когато Мери-Тод Холт грабна апарата.
	— Ало, Ейми, как си? Хамилтън и баща му са… е, имат малка схватка с двама много големи… олеле, сигурно го заболя… _Млатни го и ти, Айзенхауър!…_ Извинявай, скъпа. Мога да ти кажа какво намерихме. Отстрани на пътя при жалона за петдесет и втория километър беше забит прът. Беше наистина много надълбоко, но моят Холт, нали си е як, го извади. Дърпа го, докато не му се схвана кръстът… точно заради това се наложи Хамилтън да кара камиона. Редуват се. Та към пръта беше прикрепено нещо много странно. В долния край нямаше, както би могло да се очаква, голямо парче бетон, там беше прикачена, хм… една глава. Е, не истинска — щеше да бъде много гадно, нали? — а скулптура… _Браво на теб, Хамилтън! Покажи им на какво си способен!…_ Извинявай, но момчето ми току-що фрасна един от бодигардовете по главата с… хм… с главата. Справя се чудесно. Та докъде бях стигнала? А, да, до главата. Явно ще се наложи да продължа след малко. _Дръжте ги, Холт! Ударете ги където най-боли!_
	Линията прекъсна.
	— Ама _сериозно_ ли? — възкликна Ейми.
	Минаха четири минути, докато телефонът иззвъни отново.
	— Накарахме ги да побегнат!
	Този път беше вдигнал Дан и се обаждаше Хамилтън.
	— Татко куцука — съобщи той. — Но той не се дава лесно. Мама и близначките отидоха да го доведат. Слушай, нещата тук загрубяха. Татко не си умира от желание да ви казваме какво сме намерили. Мога ли да ти се доверя, братле? Ама наистина? Ако ме преметнеш, татко направо ще превърти.
	— Можеш да ми се довериш… обещавам.
	И най-странното бе, че Дан казваше истината. Дълбоко в себе си знаеше, че няма да може да измами Хамилтън, след като той им беше помогнал толкова много.
	— Слушай сега — подхвана Хамилтън. — Нищо не разбирам от история, но тая глава я познах. Позна я дори татко, все пак сме тук от доста време. Това е Ленин, онзи, дето е започнал Руската революция.
	— Онзи с козята брадичка ли?
	Хамилтън задърдори отново как е карал камиона и каква страхотна глава са намерили, но много скоро Ейми изтръгна телефона от ръката на брат си.
	— По-накратко, Хамилтън! Времето ни притиска.
	— О, страхотно! — простена Хамилтън. — Ето го и шефа. Взимай химикалка, ще ти кажа какво пише върху главата на Ленин.
	— Готова съм — отвърна Ейми, както държеше химикалка и лист хартия, за да запише всичко, което излезе от устата на Хамилтън.
	— ГКД БАЛ ЛОЖА4 РЗ В1 45231 В2 45102 В3 НРР.
	— Сигурен ли си, че не си объркал нещо? — попита Ейми.
	— Сигурен съм. Стига си се заяждала. Какво правим сега?
	Ейми погледна Дан, който сви рамене.
	— Хм… свършихте страхотна работа, помогнахте ни много. Връщайте се в Москва. Ще се обадим веднага щом разберем нещо.
	— Тъй вярно — отговори момчето.
	Ейми се извърна към брат си.
	— Готов ли си? Двамата с теб ще проникнем в Кремъл.


>	Глава 11

	Иън Кабра не знаеше кое е по-неприятно: дали че е спрял насред път с кости и не може да продължи, или че трябва да търпи сестра си.
	— Виж ме само! Пълен ужас! — ревна тя.
	Иън присви устна. Чорапогащникът на сестра му беше скъсан, обувките й „Прада“ бяха издрани така, че не подлежаха на поправка, гладката й лъскава коса сякаш беше разбъркана с миксер. Иън знаеше, че не изглежда много по-добре и след сблъсъка със семейство Холт целият е в синини и цицини.
	— Това търсене на ключове към загадката е пълна глупост. Глупост! Глупост! Глупост! — каза Натали и гласът й прозвуча особено пискливо в тясното пространство на задната седалка в смачкания ленд роувър.
	Шофьорът се опитваше да се свърже по телефона с „Пътна помощ“, като внимателно опипваше счупения си нос.
	— Онзи, едрият, е по-бърз, отколкото изглежда — отбеляза Иън, за да поразведри обстановката. — Никак не ми се иска да му се изпречвам на пътя, когато кръстът му се оправи.
	— Признай, Иън, ние сме разбити. Те ни смачкаха колата. Седим на път, в който са вградени _костите на някакви селяндури_, и то в Сибир. Истински кошмар. _Искам вкъщи!_
	От това на Иън вече му кипна. Той нямаше да издържи и секунда повече в такова тясно пространство заедно с Натали. Слезе от колата и докато сновеше напред-назад, набра номера на баща си. Пет позвънявания по-късно затвори — никой не отговаряше. Както обикновено. Той набра още веднъж номера. Този път след три позвънявания вдигна Ирина Спаска.
	— Заета съм — тросна се тя.
	— Денят не преминава така успешно, както очаквах. Дано имаш по-добри новини.
	— Не успя да се справиш с ония Холт ли? Защо ли не съм изненадана?
	Иън не се хвана на заяждането й. Съсредоточи се, пое си много дълбоко въздух и заповяда:
	— Отърви се от тях. Сдушили са се с Холт и съм почти сигурен, че са пратили още едно съобщение. Дан и Ейми са прекалено близо. — Кой знае защо, в съзнанието му изникнаха лицето на Ейми и тъпото й пелтечене. Известно време той мълча. — Разкарай ги от Русия.
	Беше подбрал внимателно думите. Не звучеше като заповед за убийство. Въпреки това Иън знаеше, че Ирина ще направи всичко възможно, за да отстрани опасността.
	— Дадено — каза тя накрая.
	— Съобщи подробности, щом изпълниш задачата.
	Ирина изключи телефона.
	Готово.

	* * *

	През едночасовия полет от Санкт Петербург до Москва Ейми и Дан имаха време да разчетат главоблъсканицата и да съставят план. Отново бяха с дегизировката и този път решиха да не я махат, докато оглеждат Кремъл. Не им се стори уместно да посещават властовия център в Русия като две деца, които са се отделили от родителите си.
	Ейми веднага се беше досетила, че Ленин е препратка към Кремъл — десетилетия след смъртта на водача на Руската революция балсамираното му тяло още беше изложено там.
	Този път Дан и Ейми трябваше да обединят усилията си, за да разгадаят заедно остатъка от главоблъсканицата. Ейми бързо разбра какво означава първата част: беше сигурна, че ГКД е съкращение на Големия Кремълски дворец, престижна концертна зала в огромния парк на Кремъл. Дан пръв изказа предположение какво означават другите цифри и букви.
	— БАЛ ЛОЖА4 РЗ явно е ред седалки. По-точно балкон, ложа четвърта, трети ред — каза той.
	Сестра му кимна одобрително.
	— _Невинаги_ смятам, че при раждането са те разменили с истинския ми брат. Останалите цифри сигурно са някаква комбинация или шифър. Убедена съм, че ще се досетим какъв, когато стигнем там.
	След като претичаха през летището и взеха такси, което ги откара бързо, Дан и Ейми застанаха с отворен пътеводител точно пред Големия Кремълски дворец. Разполагаха само с два-три часа и в гласовете им се долавяха напрежение и припряност.
	— Трябва да се качим на горния етаж — каза Ейми.
	Гледаха скицата на местата в Големия Кремълски дворец, където, в една от ложите на балкона, Ейми беше оградила с кръгче ред 3. Тя си погледна още веднъж часовника.
	— Два часа и малко. Според мен няма да успеем.
	— Ще успеем — увери я Дан и се отправи към входа на извисилия се бял театър.
	Пред партера имаше просторно фоайе с врати към залата и с множество пищни произведения на изкуството по стените. Наоколо се разхождаха туристи, които разглеждаха, докато чакаха да влязат вътре. Следващата обиколка започваше чак след двайсет минути.
	— Едва ли ще имаме друга възможност — прошепна Ейми. — Ела, ще се промъкнем сред навалицата.

	* * *

	Някъде в дълбините на сградата, която Дан и Ейми претърсваха, имаше човек, който следеше всяко тяхно движение.
	_Двамата са много изобретателни, помисли си НРР. Май в крайна сметка ще се вместят в срока._
	НРР набра някакъв номер и остави телефона да звъни, докато в другия край вдигнат.
	— Да не ни подслушват?
	— Няма да удостоя този въпрос с отговор — каза НРР.
	— Добре де, добре. Хайде, по-бързо.
	— След малко ще ги видя. Още ли искаш да го направя?
	В другия край на линията настъпи мълчание. НРР беше свикнала. Човекът, с когото се беше свързала, обичаше да премисля нещата и да претегля всички възможности.
	— Невероятни са, нали? Никой не може да твърди, че не са се доказали.
	— Още в самото начало разбраха, че няма да се справят сами — отвърна НРР.
	— И да привлекат отбор като семейство Холт? Наистина забележително. Не мислех, че е възможно.
	— Значи продължаваме с плана, така ли? — попита НРР.
	— Да. Ако стигнат до писалището ти, ги отведи в стаята. Мисля, че са готови.
	Линията прекъсна и НРР се обърна отново към редицата видеоекрани.


>	Глава 12

	Всички врати на залата бяха заключени, но само след няколко минути изникна един работник по поддръжката, който тикаше количка за боклук. Дан веднага разбра, че им се е открила точно възможността, от която имат нужда, и бутна Ейми пред мъжа. Тя се блъсна в количката, спъна се в металното колело и се просна върху мраморния под.
	— Ах, ти, малко чудовище! — възкликна Ейми и поруменя като домат, за миг забравила, че е предрешена като възрастна и е на посещение в една от най-пищните концертни зали в Европа.
	Когато се изправи, мъжът се усмихваше криво в опит да не прихне. Изпелтечи нещо на руски и Ейми беше сигурна, че е казал „безнадеждна левачка“, после човекът продължи нататък по дългия коридор, като клатеше глава.
	— Дан!
	Тя се огледа във всички посоки и намести смешната перука и очилата, но от брат й нямаше и следа.
	— Пссст. Насам — повика я Дан.
	Сестра му се обърна и забеляза, че една от вратите на залата е открехната колкото оттам да се покаже козята брадичка на Дан.
	— Идвай, докато не са те видели.
	Ейми тръгна бавно заднишком точно когато покрай нея минаха няколко жени, които си говореха тихо на руски. Щом те се скриха, Ейми се облегна на една от вратите. Брат й я сграбчи за ръката и я дръпна вътре.
	— Защо се бавиш толкова?
	Ейми му се намръщи. _Първо ме бута, после ме тегли. А сега ми подвиква._
	— Вече ме дразниш — каза му тя, готова за епична братско-сестринска разправия.
	Но се обърна към сцената и гневът й се изпари. Ейми обичаше театъра почти колкото книгите, а Големият Кремълски дворец наистина беше изумителен. Сцената беше окъпана в синя светлина — спускаше се нощ. Имаше декори на сгради и в далечината на църква в руски стил. От мястото, където стояха двамата с Дан, гледката беше смайваща, като сцена от приказка, в която Анастасия възкръсва, а Распутин се скита из гората.
	В средата на залата имаше дълги редици седалки, всички празни, чакащи посетителите, които щяха да дойдат чак вечерта.
	Дан тръгна пръв в мрака покрай задната стена на залата.
	— Балконът е горе, значи и стълбището е някъде наблизо. Залата е грамадна. Сигурно побира шест хиляди души.
	Чуха, че се отваря врата, и се прокраднаха при стълбището, което беше скрито зад завеса. Ейми долепи пръст до устните си, после се обърна и видя, че е влязъл човек от охраната. И още по-страшно, той водеше грамадна немска овчарка на каишка.
	Дан махна на сестра си да отиде при него и не след дълго двамата бяха в горния край на позлатеното стълбище, откъдето отидоха в къс коридор и оттам — на балкона, ложа 4. Дан затърси ред 3, после се опита да се досети какво означава В1. Не беше умувал дълго, когато Ейми усети, че е объркан. Приклекна ниско и надзърна иззад перилата на балкона. Кучето водеше мъжа от охраната към стълбището и се приближаваше.
	— Идва насам! — каза тя.
	Ейми се промъкна при брат си и двамата се загледаха отново в цифрите и буквите, надраскани върху листа хартия.
	— Има три В-та — B1, В2 и В3. Дали това пък не са врати?
	— Възможно е — съгласи се Дан. Той повтори още веднъж шепнешком всички букви и цифри. Понякога, ако изречеше нещата на глас, това му помагаше да ги разбере. — ГКД БАЛ ЛОЖА4 Р3 В1 45231 В2 45102 В3 НРР.
	— Побързай, Дан! Това куче не е шега работа. Изглежда свирепо и гладно. Знаеш какво означава това…
	Дан тръгна по ред 3 и седна.
	— Какво правиш? Сега ли намери да седиш? Направи нещо!
	— Точно това правя — отвърна момчето. — Мисля, че разбрах.
	— Какво мислиш, че разбра? — попита припряно сестра му. Тя търсеше по пода копче или ключалка, нещо, което да ги изведе оттук и да ги спаси от приближаващото куче пазач. — Търси циферблати или скрити табла. Направи нещо полезно!
	Дан се изправи спокойно и се разположи на следващата седалка — номер 5 в реда. Досега беше седял на номер 4. После пак стана и седна на номер 2.
	— Наистина, Дан, съвсем си превъртял.
	— Не мисля — прошепна момчето. — 45231 може би е последователността, в която трябва да сядаш на седалките в ред 3. Нека довърша.
	Той седна на номер 3, след това се премести точно до Ейми.
	— Ако не се случи нищо, докато седя, сме загазили сериозно.
	Дан си пое дълбоко въздух и седна тежко. Зад завесата, върху стената в дъното на балкона, се чу тихо изщракване.
	— Май направи нещо — прошепна Ейми.
	Вече чуваше как немската овчарка души в горния край на стълбището. Двамата с Дан отидоха тихо в края на балкона и дръпнаха червената завеса. Една от плоскостите се беше плъзнала на около два-три сантиметра и отзад се виждаше черна ивица мрак.
	— _Кто там?_
	От гласа на пазача Ейми за малко да скочи от балкона. Той беше точно отпред и всеки момент щеше да влезе, но Дан отмести плоскостта колкото да се шмугне вътре. Ейми го последва и завесата се спусна. Тя пак плъзна плоскостта и я затвори.
	Кучето заскимтя и задуши, затърси навсякъде по балкона, включително зад завесата. Но не откри нищо. Дан и Ейми бяха изчезнали.

	* * *

	— Сигурно трябва да вървим по светлините — предположи Ейми.
	Намираха се в дълъг тесен коридор с лампички като на самолетна писта, вградени по средата на пода. Стените и таванът бяха черни и Ейми и Дан изпитаха чувството, че вървят по линия звезди из нощното небе. Лампичките закриволичиха напред-назад и след петнайсетина метра свършиха.
	— Прилича ми на асансьор — каза Дан. — В2 — врата втора.
	Ейми кимна в тъмното. Върху черната стена слабо светеха пет наслагани в редица бутона, всичките кръгли и обрамчени в червено.
	— Помниш ли последователността? — попита момичето.
	Дан отиде при бутоните и започна да ги натиска един по един. Първо 4, после 5, след това 1, 0 и 2.
	Вратите се отвориха изненадващо бързо, а Дан отскочи назад и без да иска, удари с лакът Ейми по ръката. Върху цялата задна стена на асансьора имаше грамаден портрет на семейство Кабра. Иън изглеждаше особено самодоволен.
	— Наистина се мислят за много важни, нали? — попита момчето.
	— Така си е — съгласи се Ейми.
	Спогледаха се и Дан забеляза, че ръцете на Ейми отново треперят. Не й беше никак лесно, все пак беше по-голямата от двамата и беше длъжна постоянно да е по-отговорна. Изведнъж той усети вина.
	— Справяме се добре, нали? — каза Дан.
	Ейми понечи да се усмихне, но точно тогава асансьорът започна да се спуска стремглаво. Тя се вкопчи в дръжката. Дан нямаше такъв късмет. Търкулна се на пода на асансьора, но после той спря рязко и вратите се отвориха отново.
	— Започвам да си мисля, че тук има духове — отбеляза Дан. Намираха се някъде под земята и това го плашеше — все едно бяха затворени в шахта на рудник и въздухът всеки момент щеше да свърши. — На каква ли дълбочина под земята сме?
	Сестра му не отговори. Беше вперила очи в чудовищната готическа врата на около шест метра от тях, в дъното на тунел, който приличаше на пещера.
	— Все едно играем на „Подземия и Дракони“ — отбеляза момчето.
	— Дан, това е В3, последната врата. Мисля, че го намерихме. Намерихме НРР.
	— Струва ми се, че открихме много повече от това. Според мен току-що намерихме нещо като стар бастион.
	Ейми слезе от асансьора и тръгна напред, а Дан я последва и накрая двамата застанаха пред врата от дърво и желязо със старинни циферблати по повърхността. Имаше само един проблем. Написаното по циферблатите беше на руски.
	— Дай ми пътеводителя — помоли Ейми.
	Дан отвори раницата и подаде на сестра си книгата. Тя започна да я разлиства — опитваше се да си спомни нещо…
	— Ето. Намерих го. От нула до десет, написани на руски и на английски.
	Дан се надвеси и погледна страницата. Светлината в тунела беше, меко казано, мъждива, но той видя странните руски букви.
	— Сигурни ли сме? — попита.
	Всичко в пътуването им из Русия приличаше на капан, а сега те бяха проникнали в нещо като тайно леговище, откъдето може би нямаше да успеят да се измъкнат. Но това не притесняваше ни най-малко Ейми и тя беше почти сигурна, че не притеснява и Дан.
	„Елате като майка си и баща си сами.“ Думите кънтяха в главата й и я тласкаха напред.
	— Ами ако мама и татко са идвали тук? — прошепна тя. — Може би са стояли точно на това място и са се опитвали да разберат за какво става въпрос. Те сякаш ни викат.
	Дан кимна.
	— Точно така се чувствам и аз — рече той.
	— Искаш ли на теб да се падне честта? — попита сестра му.
	— Иска ли питане — отвърна Дан.
	Той огледа списъка за няколко секунди и после се зае с циферблатите.
	— Четири… Пет… Едно… Нула… Две.
	Щом се завъртя и последният циферблат, ключалката щракна и се отвори, а вратата се плъзна на пантите със стържене на стар метал. Иззад вратата проехтя тих женски глас.
	— Влизайте. Чакам ви.


>	Глава 13

	— Какво място, тръпки да те побият — прошепна Дан.
	— Така с-с-с-си е — изпелтечи Ейми.
	Не ги чакаше никой. Бяха влезли в кръгла стаичка с красива рисунка, с която бяха покрити всички стени и сводестият таван. Нямаше други врати освен вратата, която се беше затворила зад тях.
	— Къде изчезна жената? — възкликна Дан. — И как, да го вземат мътните, ще излезем оттук?
	Ейми сви притеснена рамене, както гледаше рисунките по стените наоколо.
	— Сякаш ги е правил Микеланджело.
	— Ей! — ахна брат й. — Разпознах някои от хората. Това там е Бен Франклин!
	И наистина, над главите им се извисяваше очилат мъж, който държеше връвта на хвърчило и се усмихваше към небето.
	— А аз съм почти сигурна, че това там е Наполеон. Наистина е нисък — допълни сестра му.
	— А това трябва да е Чърчил — каза момчето, което беше зърнало тантурест мъж, направил с пръсти знака на победата — „V“.
	— Дан — рече ококорена Ейми. — Те са от клана Лусиан. Всички до последния.
	Дан усети, че му причернява. Това можеше да означава само едно.
	— Намираме се в бастиона на клана Лусиан — прошепна той.
	— Лошо — отвърна сестра му. — Много лошо! Да се махаме оттук! — Тя прокара трескаво длани по повърхността на огромната врата с надеждата да напипа резе или циферблат, които да ги изведат на свобода. — Ела, Дан!
	Откъм една от стените се чу бърз звук като от плъзгане, а Дан се обърна и видя, че една от плоскостите в дъното се е отворила. До вратата стоеше нарисуваният сър Исак Нютон, който сякаш ги викаше.
	Пак се чу гласът, уверен и гладък като кадифе.
	— Излишно е да се плашите. Вървете по светлините. И побързайте, за да не ви заловят.
	Точно както и горе, ги направляваха лампи като на писта по пода на безкраен коридор. Тези тук бяха оранжеви, а не бели като другите, и сякаш нямаха свършване.
	— Вървете по светлините, докато излезете при дванайсетата врата вляво. И по-бързо! Тези коридори никога не са безлюдни за дълго.
	— Гласът сигурно идва от високоговорител в помещението — предположи Ейми. — Жената не е тук.
	Двамата с Дан се спогледаха за последно и кимнаха. Нямаха избор. Едва бяха направили и две крачки, когато плоскостта се плъзна, затвори се и стана по-скоро тъмно.
	— Колко врати са това? — попита Дан и се помъчи да си представи в какъв точно затвор са се озовали. — Никога няма да се измъкнем оттук.
	Започнаха да броят вратите, докато не излязоха при дванайсетата. Стояха дълго, без да казват нищо. Някъде в дъното се отвори врата и те застинаха. Дан извърна глава и видя как през седем-осем врати се отдалечава силует. Плоскостта се открехна колкото човекът да се промуши през процепа и после пак се затвори.
	— Със сигурност няк-к-какъв агент — прошепна Ейми.
	— Хайде — подкани брат й. Той вдигна ръка към дръжката на вратата, сетне се поколеба. — Съвсем сигурна ли си, че това е дванайсетата врата отляво? — попита. — Ами ако почукаме на погрешна врата?
	Последното, което искаше, беше да нахълта на заседание на тайни агенти в черни костюми. Ейми се поколеба. Дан усети, че й се ще да се върне и да преброи отново — за всеки случай — но плоскостта в дъното на коридора се отвори още веднъж. Дан натисна бравата и след като двамата се пъхнаха в стаята, затръшна вратата.

	* * *

	Озоваха се в позанемарен кабинет. Вътре имаше голямо дъбово писалище, килим върху дъсчения под и глобус. На бялата закачалка висеше дълго палто, и то бяло, едната стена беше запълнена от край до край с герба на Лусиан. Единственото забележително в помещението беше жената, която седеше зад писалището.
	Беше облечена в бял костюм, който изпъкваше още повече до черната й коса. С една дума, жената беше без възраст. Дан не можеше да определи на колко години е, дали на четирийсет или на шейсет, защото в очите й имаше нещо много старо, въпреки това обаче по лицето й нямаше бръчки. Непознатата беше красива, с класическа за рускините красота. Ейми я зяпна, сякаш тя е царица.
	— Правите нещата увлекателни. Това ми харесва у вас. Заповядайте, влезте и седнете — покани ги жената.
	Пред писалището имаше два стола и Дан и Ейми побързаха да седнат.
	— Можете да махнете дегизировката. Вече не ви трябва.
	Дан беше оставил раницата на пода. С радост смъкна от лицето си мустаците и козята брадичка и ги пусна в раницата, като междувременно си погледна часовника. _Успяхме_, помисли си той. _Остават само няколко минути, но ние с Ейми успяхме!_
	Сестра му също свали черната перука, от която косата й се изпипа като водопад, и я пъхна в раницата.
	— Много си красива, млада госпожице — отбеляза жената в бяло. — Дано Грейс е била достатъчно добра, за да ти го каже, докато е била жива.
	— Вие сте познавали Грейс?
	Жената кимна, в очите й се четяха безброй тайни.
	— Може да се каже, че семействата ни са свързани отдавна. Никога не съм се срещала на живо с Грейс. Но майка ми се е срещала. И двете, майка ми и баба ви, бяха забележителни жени. А забележителните жени знаят как да се откриват.
	_Дано тази забележителна жена тук не ни убие_, помисли си Дан.
	Ейми обаче явно нямаше задръжки. Тя поруменя и попита:
	— Вие да не сте великата княгиня Анастасия?
	Още щом го изрече, и НРР избухна в смях.
	Върху бюрото примига лампичка и жената отново си възвърна достолепния вид.
	— Извинете за малко — каза тя. — В най-неподходящия момент, но се опасявам, че нямам избор.
	Завъртя се на стола с гръб към Дан и Ейми и отвори дървен шкаф, в който имаше няколко монитора. Върху единия се виждаше изрисуваната стая, откъдето Дан и Ейми бяха излезли току-що.
	— Бъдете така любезни, скрийте се зад писалището. Търси ме човек, на когото ще му стане много интересно, ако ви забележи в кабинета.
	От минута на минута ставаше все по-странно, но Дан и Ейми усетиха, че нямат избор, затова се снишиха на пода. След няколко секунди помещението се изпълни от познат глас.
	— Здравей, Наталия Руслановна Радова. Както винаги, изглеждаш невероятно.
	— Много мило, Ирина Николаевна Спаска. Защо ме търсиш?
	Дан не можеше да повярва на ушите си. С кабинета се беше свързала Ирина Спаска. Всички мускулчета в тялото му се изопнаха — сега вече наистина май бяха в капан.
	— Трябва да пратиш екип в стаята. Настъпи голямо оживление и искам да съм сигурна, че тя се охранява добре.
	— Странно, че се обаждаш. Само преди няколко часа Иън Кабра ме помоли за същото. Вече изграждаме черен кръг.
	— Чудесно. Той каза ли ти, че е в Сибир и гони по Пътя на костите семейство Холт? Забъркал се е в голяма каша.
	— Както сигурно се досещаш, баща му не беше никак доволен.
	— Може би Викрам най-после ще се опомни и ще върне и двамата на училище, където им е мястото.
	— Искаш ли да пратя Акулата да те вземе? — попита Наталия.
	— Прекрасна идея. Имам си лични неприятности, но мисля, че ще успея да отида в стаята, преди да се е спуснала нощта. Прати ми Акулата, после ще я върна. И тогава, както си ми обещала, можем да пием чай.
	— Внимавай.
	— Винаги внимавам.
	В стаята се спусна тишина, после Наталия каза на Ейми и Дан, че могат да излизат.
	— Никога не съм чувала Ирина толкова… знам ли… толкова бъбрива — отбеляза Ейми.
	— Приятелки сме от много отдавна — обясни жената в бяло. Тя се подпря на лакти върху писалището. — Разбирам я, затова тя говори.
	— Нека изясним нещо — намеси се Дан. — Вие НРР ли сте?
	Жената в бяло се подсмихна, без да показва зъби.
	— Предполагам, че сте очаквали да съм мъж.
	— Хм… ами… не точно — отвърна момчето. — Добре де, познахте. Очаквах мъж.
	Жената в бяло прихна и поклати глава.
	— Аз съм НРР. Съжалявам, че те разочаровах.
	Дан се опита да се извини, но НРР вдигна ръка толкова властно, че той веднага затвори уста.
	— Имаме време за още няколко въпроса, но обаждането на Ирина променя нещата. За съжаление достъпът ви до стаята става съвсем ограничен.
	— Не разбирам — сподели Ейми. Каза го отчаяно и може би малко ядосано. — Вие от клана Лусиан ли сте, или не сте от него? Защо ни помагате? Коя сте?
	Жената в бяло въздъхна тежко, преплете пръсти и се постара да обясни.
	— Не съм великата княгиня Анастасия, въпреки че трябва да ви благодаря за комплимента. Почти на прав път сте. Анастасия Николаевна Романова ми е майка.
	— _Майка?_ — ахна Дан, смаян от думите на Наталия. — Вие сте дъщеря на Анастасия? Това е лудост!
	— Да, аз съм единственото й дете.
	— И тя е познавала Грейс Кахил? — попита Ейми. — Очаквате от нас да повярваме, че баба е познавала великата княгиня Анастасия?
	— О, да, всъщност бяха много близки. Сигурна съм, че сте чували слуховете за майка ми. Те са истина. Тя не е била убита заедно с останалите от семейството. Изплъзнала се е. А както вече казах, забележителните жени имат начини да се намират една друга.
	От изумление Ейми не знаеше какво да каже, но Дан с удоволствие запълни празнотата.
	— Излиза, че всичко, което сме си представяли, се е случило наистина! Распутин е притежавал големи умения, като на нинджа, с които да пребори смъртта, и ги е предал и на Анастасия!
	— Винаги ли говори така? — попита явно развеселена НРР Ейми.
	— Да. Наистина е проблем.
	— Като порасне, ще се отучи.
	Дан въртеше глава ту на едната, ту на другата страна. Виж ги ти с тяхната момичешка солидарност!
	— Седя тук, пред вас! Престанете да ме одумвате! — възнегодува той.
	НРР му направи знак да се успокои, погледна часовника си и от начина, по който се взря в Дан и Ейми, те разбраха, че нямат никакво време.
	— Вие сте велика княгиня — като майка си — отбеляза Ейми. — Великата княгиня Наталия.
	Дан се свъси. Още малко, и Ейми щеше да се поклони.
	— Опасявам се, Ейми, че това време е отминало отдавна. Ние не сме като британците с техните крале и кралици. Царската епоха в Русия е свършила. Но онова, което върша днес, е в чест на паметта за майка ми.
	— Как? — попита Дан. — Искате да ни помогнете да разбулим тази тайна, защото?…
	Нямаше намерение да вярва безусловно на тази жена само защото е красива и говори с ужасен акцент. Нима Джеймс Бонд не го беше научил на нищо?
	— Онова, което ще ви кажа, не бива да напуска тази стая. Иначе животът, моят и на други, ще бъде в опасност. Разбрахте ли?
	Дан и Ейми кимнаха.
	— Майка ми, баба ми — всички са били от клана Лусиан. Аз също съм от него. Но подобно на мнозина, числящи се към един или друг клан, повечето ми роднини никога не са участвали активно в… как го нарича Грейс? В търсенето на ключове към загадката. Всъщност майка ми много дълго не е и подозирала, че е наследница на Лусиан. После се е появил баща ми, с когото мама се е запознала доста по-късно. Той е бил сред най-могъщите и влиятелни представители на Лусиан през последния половин век. Преди Кабра именно баща ми е ръководел клана. Точно заради това заемам такова ключово положение и ние с вас сме се срещнали. И така, виждате, че съм човек от клана Лусиан, и то с доста голяма власт. Но най-вече и преди всичко съм вярна на себе си.
	Наталия вдигна кичура черна коса, паднал върху лицето й. Беше много изискана, владееше се безупречно, но беше наследила от Анастасия и палавата жилка, за която Ейми говореше често.
	— Защо ни помагате? — продължи да упорства Дан.
	Още не проумяваше какво общо има с тях разказът на Наталия. Защо наследницата на престола на Романови се интересува от някакви си две хлапета?
	Наталия пак си погледна златния часовник, сетне почука по телефона върху писалището.
	— Ирина поиска подкрепление. До петнайсет минути Акулата да е готова за заминаване. — Наталия извърна поглед към Ейми. — Пратих ви на това търсене по много причини — продължи Наталия. — Първата беше да отклоня вниманието на моите събратя от клана Лусиан, да ги объркам. Иън и Натали Кабра са на хиляди километри оттук, в Сибир, а Ирина се натъква на всяка крачка на спънки. Задачата е изпълнена. Втората причина беше, че исках да видя що за хора сте. През цялото време бяхте подлагани на проверка, нали? Веднага се досетихте, че няма да успеете да откриете сами стаята. И през ум не ми е минавало, че някой ще озапти семейство Холт, а ето че вие го направихте. Задължително е да се научите да работите с други, ако искате да постигнете по-голямо добро.
	— И така, издържахме проверката и надхитрихме хората от клана Лусиан — каза Ейми. — Но пак не разбирам защо ни помагате.
	— И дали изобщо ни помагате — промърмори Дан.
	Дотук Наталия не беше казала нищо, което да го убеди, че след перипетиите им из цяла Русия накрая ще стигнат при някой от ключовете към загадката.
	— Ще ви отведа при онова, което търсите — заяви Наталия. — И в тази нелепа надпревара, и след нея.
	Тя ги погледна многозначително. На гърлото на Дан заседна буца.
	— Говорите за родителите ни, нали?
	Жената почука с показалец по писалището. Беше застинала. Сякаш деветдесет и девет на сто от тялото й се бяха превърнали в камък и жив беше останал само пръстът. Чук-чук-чук.
	Накрая, след като Дан беше изпукал с всяко кокалче на ръцете си, Наталия продължи:
	— Съществува информация, която, веднъж откриете ли я, ви променя завинаги. Иска ви се да се върнете назад, а не можете. Въпреки това все ни се ще да разбулим загадките. Никога не съм искала да участвам в това безумие с ключовете към загадката, но ето че всички сме забъркани в него. — Тя замълча. — Кехлибарената стая е укрита в хранилище, където кланът Лусиан пази тайните си. Там ще намерите свързания с клана ключ към загадката, както и сведения за родителите си. — Наталия поклати глава. — Грейс много обичаше да дърпа конците — дори от гроба. Моят съвет е да не се занимавате повече с всичко това. Но ако не ме послушате, ще ви помогна. Предупреждавам ви, след време може и да не сте ми благодарни. — Наталия погледна Ейми, сетне извърна омагьосващите си очи към Дан. — Помагам ви, защото такова би било желанието на Анастасия Романова. Помагам ви, защото е редно да го направя. Но не мога да кажа, че онова, което ще намерите, ще ви хареса.
	Ейми вече не криеше, че плаче, Дан също усети, че очите му се пълнят със сълзи. Всичко това му дойде в повече: помощ, която не беше помощ, съюзник, който им подхвърляше главоблъсканици и неприятни намеци за родителите им и за Грейс. Момчето усещаше как земята под краката му се размества. За кой ли път. Нямаше безопасно място, където те да отидат, нямаше човек, на когото да се доверят. Нямаха дом, където да се приберат.
	Той погледна Ейми и двамата кимнаха.
	— Искаме да отидем в Кехлибарената стая — каза Ейми.
	Наталия понаклони глава и се изправи, като взе дългото бяло палто.
	— В такъв случай трябва да побързаме — подкани тя. — Няма да е лесно, ако Ирина ви изпревари.
	Тя отвори едно чекмедже на бюрото и извади ламаринена кутийка. Отвори я и взе две ключета, които прибра в джоба на бялото си палто.
	— Знаете ли къде са избити предците ми?
	— В Екатеринбург — отговори Ейми. — В една къща там.
	— Където днес се намира Храмът върху кръвта. Ужасно име, но за съжаление е много подходящо. Храмът е построен много по-късно, но под него… всички те са били разстреляни там, в мазето. Спасила се е само майка ми.
	— И вие ще ни откарате там с това нещо, наречено „Акулата“ ли? — попита Дан, който за пръв път се оживи.
	Наталия отиде при вратата. Отвори я и надникна в дългия тъмен коридор.
	— Най-бързо е с Акулата. Да вървим.
	Дан и Ейми излязоха след нея в коридора. Стигнаха при асансьора и се качиха. Дан си беше представял високоскоростна подводница, затова се изненада, когато, вместо да се спуска, асансьорът започна да се изкачва. Отвори се на покрива на Големия Кремълски дворец.
	— Готово — каза Наталия.
	— _Това_ ли е Акулата? — попита Ейми, но Дан вече тичаше към машината.
	— Най-бързият хеликоптер в Русия. Ще вдигне четиристотин и осемдесет километра.
	Акулата беше два пъти по-голяма от обикновен хеликоптер и беше цялата черна, с витло, наподобяващо перката на акула.
	— Не може да бъде — смая се Дан. — Четиристотин и осемдесет километра в час? Това си е направо световен рекорд.
	— Много световни рекорди като този са счупени отдавна — усмихна се Наталия. — Ние от клана Лусиан задържаме за себе си най-хубавите играчки.
	Дан обиколи тичешком Акулата и се опита да отвори една от вратите.
	— Вълнуваща е, нали? — попита рускинята.
	— Малко е да се каже, че е вълнуваща — отвърна Ейми.
	Наталия я прегърна и я притегли по-близо до себе си.
	— Даваш големи надежди. Грейс щеше да се гордее с теб.
	Момичето й се усмихна през сълзи.
	— А сега трябва да тръгвате — подкани Наталия.
	— Моля? Ама защо? — възкликна Ейми. — Вие няма ли да дойдете с нас?
	— Не мога.
	— Ама… з-з-защо? И как ще управляваме това нещо? Ние не сме пилоти!
	— Аз ще я управлявам от разстояние. Ще ви откарам, ще бъдете в безопасност. Но не мога да дойда с вас.
	— Не може да бъде! — извика Дан и дотича с подскоци при тях. — Като в най-хубавата видеоигра, съществувала някога.
	— Не разбирам — продължи да недоволства сестра му.
	— Ако можех, сигурно сама щях да търся ключовете към загадката. Но вие сте прочели за вуйчо ми. Знаете пред каква борба е бил изправен.
	Ейми кимна. Алексей Романов е страдал от хемофилия. И при най-дребното порязване рукналата кръв не е спирала със седмици.
	— Страдам от същата съдба — обясни рускинята.
	Тя бръкна в белия джоб и Дан си представи как върху снежнобялото й сако се появява червено петно кръв.
	— Ожулено коляно или лакът, разкървавен нос или най-обикновено порязване — потече ли ми кръв, после не спира. Дори с лекарствата, които пия, е много опасно за мен. — Наталия протегна ключовете и Ейми ги взе, като кимна тъжно. — Постоянно ще държа връзка — обеща жената. Тя се усмихна. — Сложете си слушалките и се пригответе за пътешествието на живота си.
	Беше време да се отправят към черния кръг на клана Лусиан.


>	Глава 14

	Щом Акулата се извиси, Ейми се разпищя от ужас. Предположи, че Дан пък пищи от радост.
	— Чакай само да научи Хамилтън! Хеликоптерът е велик!
	Когато летеше с висока скорост, Акулата беше изумително шумна, а от кабинета под Кремъл Наталия я беше включила на най-високата скорост.
	— Харесва ми да управлявам Акулата — обясни тя в слушалките на Ейми.
	— Но вие всъщност не я управлявате — изкрещя момичето в опит да надвика шума на витлата.
	Тръпки я побиваха само при мисълта, че лети в хеликоптер без пилот.
	— Не се налага да крещиш, чувам те прекрасно — рече рускинята. — От мястото, където седя, все едно управлявам Акулата. Командната зала е смайваща. Точно повторение е на кабината — дори кожените седалки са същите и съм заобиколена отвсякъде с монитори. Отпред, отзад, горе, долу — все едно наистина управлявам хеликоптера. Липсват само вятърът и шумът.
	— Добре ви е на вас — каза Ейми. — Тук, горе, си е доста бурно, шумно и с-с-страшно.
	— Излишно е да се страхуваш, Ейми. Акулата знае, че шефът съм аз.
	— Какво има, сестричке? — изпищя Дан, като подскачаше нагоре-надолу на седалката. — Само да не повърнеш в Акулата, ще те изхвърлим от прозореца.
	— Затвори очи — посъветва я Наталия.
	Ейми я послуша и се помъчи да се поуспокои, докато жената й говореше тихо:
	— Рядко напускам наблюдателния пункт на клана Лусиан. Сякаш съм в подземен затвор, но когато управлявам Акулата, имам чувството, че съм избягала от клетката си. Никога не съм ходила на мястото, където ще бъдете довечера. Само съм чувала за него. Отивате там, където в една повратна точка от историята предците ми са били разстреляни. Опасявам се, че онова, което ще намерите, няма да е красиво.
	Наталия замълча, така че Ейми, която едва се сдържаше да не повърне, да осмисли думите й.
	— Прочела съм всичко за Кехлибарената стая — каза момичето. — Наистина ли сте убедена, че през цялото време тя е била укрита тук, в Русия? Мнозина я издирват.
	— Ние от клана Лусиан умеем да крием разни неща. А сега сме сложили около Храма върху кръвта черен кръг.
	— Какво представлява този черен кръг?
	— Означава, че в него могат да влизат само онези от клана Лусиан, които са получили разрешение лично от Викрам Кабра.
	— Как ще разберем какво да търсим? — попита Ейми.
	— В помещението има само един часовник. Нагласете го на полунощ, после на един часа и след това отново на полунощ. Циферблатът ще се отвори.
	— Ще запомня.
	— Умна си. Сигурна съм, че ще запомниш.
	До края на пътуването мълчаха и гледаха как слънцето залязва в небето на запад. Колкото повече се приближаваше то до хоризонта, толкова по-бързо Наталия тласкаше Акулата към Храма върху кръвта. Бръмченето в кабината стана почти оглушително, когато огромният хеликоптер се замъчи да поддържа максималната скорост от четиристотин и осемдесет километра в час.
	Църквата се намираше на тревисто хълмче в иначе притихнал квартал на града. Но това време на денонощието имаше малко минувачи и още по-малко автомобили. Наталия оповести, че тъй като ще пристигнат късно, тя ще приземи хеликоптера точно пред самата църква. Наистина щеше да бъде страхотна гледка, но поне нямаше да има много хора, които да я видят.
	— Може да закъснеем — обясни тя в микрофона. — На пода, между краката ви, има врата. Минете с брат ти през нея и се скрийте. Бързо!
	Сега вече бяха над храма и с наближаването на нощта започнаха да се спускат към празния паркинг.
	— Влезте в църквата през задния вход — отключете си със златния ключ. Вътре потърсете кехлибарената следа върху пода. С оранжевия ключ ще намерите седем циферблата. Нагласете ги всичките на „кехлибар“, на кари и купи. Така ще отворите последната врата и ще се озовете вътре. Не се стряскайте от онова, което ще видите. Както са ми казвали, първо трябва да минете през гробницата. Вече след нея ще откриете Кехлибарената стая.
	Дан и Ейми не казаха нищо за онова, което току-що им бяха съобщили. Наталия можеше да говори само за една гробница, където бяха погребани шестимата екзекутирани Романови. Според пътеводителя на Ейми тленните им останки бяха преместени в Петропавловския храм в Санкт Петербург. Но кланът Лусиан имаше голяма власт, особено в Русия. Може би хората в него бяха решили да почитат на по-усамотено място своите покойници.
	— Виждате ли някъде Ирина? — попита Дан.
	— Мониторите не показват нищо — отвърна Наталия. — Но това не означава, че тя не е там. Не е от хората, които ще стоят така, че да бият на очи.
	— Влизаме в люка — изкрещя Дан.
	— Ще намерите електрическо фенерче, използвайте го — посъветва го рускинята. — Но не го включвайте, докато не слезете под църквата, може да ви види някой. Там, долу, има монитор. Включете го и ще виждате паркинга. Бъдете нащрек, издебнете момент, когато да се измъкнете. Успех!
	Докато Акулата кацаше, от боботенето на мощното черно витло вече не се чуваше нищо.
	Над Храма върху кръвта се беше спуснала нощ.

	* * *

	— Нагласете обхвата на половин километър, Браслов — нареди Наталия. Беше повикала техника по наблюдението Браслов, който работеше през три врати, в щабквартирата на клана Лусиан. — Поизбързах малко и кацнах на паркинга.
	— Забелязах — отвърна мъжът. — Вече се обадих.
	Наталия се беше потопила в изображенията на Храма върху кръвта и имаше чувството, че седи не в безопасния бастион на клана Лусиан, а в самата Акула.
	— Ирина ви е видяла и преди няколко минути се свърза с мен — съобщи Браслов. — Районът ще бъде обезопасен.
	— Благодаря, Браслов.
	— Намирате се на най-горещата точка на Лусиан по земята. Внимавайте да не се опарите.
	Още преди Браслов да е изрекъл докрай предупреждението, изникнаха фаровете на приближаващ се полицейски автомобил. Появи се и втори. Кланът Лусиан държеше в свои ръце властта на всички равнища в Русия. Агентите обичаха да се събират около голяма маса в щабквартирата на клана и да измислят как да държат хората далеч от чувствителните точки. Постигаха го най-успешно, като предупреждаваха, че там са разлети вредни за здравето вещества — така никой не припарваше до набелязания район и такава тактика често се прилагаше при ситуации, свързани с черния кръг. С Храма върху кръвта бяха още по-предпазливи и току-що бяха съобщили, че там има радиоактивна зона. Полицейските автомобили бяха само подкрепление, в случай че някой реши да разгледа по-отблизо грамадния хеликоптер.
	Наталия огледа с камерите района и видя как от една горичка изниква тъмният силует на Ирина. Тя вървеше сковано, но уверено, с ръце в джобовете на якето, като човек, който познава на пръсти околността. След миг вече стоеше при вратата на Акулата и се взираше в тъмната кабина.
	— Не можа ли да кацнеш на място, където да не бием толкова на очи? — попита Ирина. — Такива неща ни създават излишни главоболия.
	Всеки би помислил, че тя си говори сама, но Наталия я чу ясно и силно.
	— Извинявай, Ирина. Но реших, че Акулата трябва да пристигне възможно най-бързо. Никога не съм й давала толкова газ.
	— Красив звяр, а? Изгарям от нетърпение да полетя отново с хеликоптера.
	Наталия видя как тя надзърта в кабината, после се обръща отново към църквата.
	— Защо се занимаваш толкова много с малките американци? — попита Наталия. — Те едва ли представляват заплаха. Следя ги още от самото начало, както и другите отбори, и не забелязвам нищо особено. Изостанали са безнадеждно.
	— Не ги подценявай — предупреди Ирина. — Вече са ме надхитряли. — Тя се извърна още веднъж към Акулата. — Нека я видя отвътре. Не съм се качвала от месеци.
	Наталия знаеше прекрасно колко остри са сетивата на Ирина. Ако децата допуснеха и най-дребната грешка, това щеше да доведе до беда. Тя натисна едно бяло копче и вратата на хеликоптера се отключи. После загледа как Ирина я отваря.
	— Дръж под око всичките си камери, чу ли? — каза Ирина.
	— Разбира се.
	Наталия превключи вътрешната камера и видя как Ирина проучва кабината на Акулата — да не би да има нещо подозрително. Реши, че всичко е наред, затова отиде отзад и огледа и седалките. Пак нищо.
	— Дано не съм счупила нещо — каза Наталия. — Включих Акулата на максимална скорост, за да дойде по-бързо.
	Най-неочаквано Ирина изчезна. Наталия завъртя насам-натам вътрешната камера, после я насочи и към пода и видя, че Ирина вдига капака на люка. Сърцето на Наталия заби като обезумяло. _Край! Хванаха ни!_
	Но не се случи нищо. Ирина пусна капака и без да казва и дума, слезе от хеликоптера.
	— Влизам вътре. Ти наблюдавай тук, отвън.
	Наталия въздъхна с облекчение. Ако не друго, Дан и Ейми не бяха разкрити. Наталия предположи, че са използвали малкото време, с което са разполагали, за да избягат неусетно в църквата. Но съвсем не бяха в безопасност.
	Ирина Спаска щеше да влезе при тях в Храма върху кръвта.


>	Глава 15

	Докато се придвижваха опипом вътре в църквата, Дан си разтърка рамото.
	— Още ли те боли? — прошепна Ейми.
	— Как няма да ме боли, като паднах от хеликоптера и бях смазан от тая грамада, сестра си. Добре че не се приземих по глава.
	— Станахме двама. Следващия път помисли, преди да натиснеш червеното копче.
	— Благодарение на него се измъкнахме! — започна да негодува Дан.
	Две секунди след като капака на люка в Акулата се беше затворил, Дан беше натиснал едно светещо червено копче, от което подът хлътна и те се изсипаха на улицата още преди Ирина да се е приближила достатъчно, за да ги види.
	— Хайде да намерим Кехлибарената стая и да се махаме колкото е възможно по-скоро оттук — подкани Ейми. — Нямам никакво желание да се изправим още веднъж лице в лице с Ирина.
	— Виждаш ли нещо, което да прилича на кехлибар? — попита Дан.
	Тук-там се мяркаха светлинки и всички цветове в църквата сякаш се бяха слели с белия мраморен под.
	— Хайде да опитаме оттук — отвърна Ейми.
	Тя тръгна по пътеката в средата, между седалките. Беше зловещо да са посред нощ в църква, особено пък с гробница под нея, и момичето потрепери при мисълта, че от здрача може да изскочи нещо. На Дан му се стори, че седалките приличат на редици черни зъби.
	В предния край на църквата подът беше протрит, на вдлъбнатинки. Дан погледна надолу и пръв видя онова, което търсеха.
	— Кехлибарени квадрати.
	През няколко крачки по мрамора започнаха да се появяват ръждиви на цвят плочи.
	— Прилича на следа от кръв — отбеляза момчето.
	Тръгнаха по кехлибарените плочи, заобиколиха олтара и излязоха при каменно стълбище. Дан усети как по бузата го лъхва студен въздух, докато той отваряше вратата в долния край на стълбището и надзърташе в притъмнелия подземен коридор.
	След около шест метра той зави в сумрака. Дан и Ейми тръгнаха, като внимаваха да не вдигат шум, и накрая излязоха на място, където проходът се разклоняваше. Стените се превърнаха в циментови плочи и Дан съвсем ясно долови, че всеки момент ще навлязат в зоната с ограничен достъп.
	— Мисля, че трябва да тръгнем натам — посочи Ейми наляво.
	В дъното на дългия коридор имаше мътна електрическа крушка, която осветяваше оранжева врата, прихваната към циментовата стена с дебели железни панти. Сякаш бяха в банка, а не в църква.
	— Защо съм толкова п-п-притеснена? — изпелтечи Ейми.
	Оранжевият ключ в ръката й се тресеше.
	— Не знам, сигурно защото ще влезем посред нощ в гробница в място, наречено Храм върху кръвта.
	— Н-н-не ми помагаш особено — проплака сестра му.
	— Дай ми ключа. Аз ще отворя.
	Той го пъхна в ключалката вляво от вратата на хранилището и завъртя ръка. Плъзна се плоскост, изпод която се показаха няколко циферблата. В произволна последователност се появиха четирите символа в колода карти и Дан побърза да настрои циферблатите на купите и карите. Вратата изщрака и се отвори.
	— Готово — пое си дълбоко въздух Ейми, а Дан дръпна тежката врата колкото да се промушат през нея.
	Беше прохладно и влажно, сякаш вървяха по утъпкана пръст.
	Беше тъмно, а Дан не напипваше електрически ключ на стената. Той включи фенерчето.
	— Дали да не затворим вратата? — попита Ейми.
	— По-добре недей. Ами ако се заключим вътре? Не искам след десет години да открият костите ни тук.
	Мислите му го върнаха към пещерата в Корея.
	Докато слизаха по широките стъпала, от ниския таван висяха паяжини. Щом се озоваха долу, Ейми съвсем се паникьоса.
	— Дан, май не м-м-мога да…
	Той я сграбчи за ръката и насочи светлината към гробницата, като плъзгаше лъча последователно по всички тъмни кътчета. Помещението беше голямо и беше запълнено с прашни стари ковчези. Върху стената в дъното, в най-отдалечения край на гробницата се виждаше последната врата.
	— Това място е ужасно — простена Ейми. — Тук са избити хора, застреляни са най-хладнокръвно.
	Тя се наведе инстинктивно към вратата, откъдето бяха влезли, но Дан не се помръдна.
	— Вече сме тук, Ейми. Ами ако вратата води към нещо за мама и татко? Просто се дръж за ръката ми и ако толкова не издържаш, стисни очи. Аз ще те отведа. Можеш да разчиташ на мен. — Той се усмихна криво, но в очите му се четеше същото притеснение, което беше обзело сестра му. — Хайде, Ейми. Един доклад по история е страшен, но това тук?
	Както никога, тя се остави Дан да я води и без да спори, се вслуша в онова, което й беше казал. Затвори очи и препъвайки се, мина покрай шест ковчега, пълни с чупливи кости. Докато си проправяше път през лабиринта от мъртъвци, Дан държеше лъча на електрическото фенерче насочен към вратата.
	— Дръж фенерчето — помоли той.
	Не искаше да пуска ръката й, но трябваше все някак да натисне дръжката. Сестра му се пресегна и както беше замижала, затърси опипом с ръка фенерчето.
	— Не си отваряй още очите — посъветва я Дан.
	Но Ейми не го послуша. Погледна и видя, че брат й е вдигнал капака на един от ковчезите.
	— Да не си полудял! Веднага го затваряй!
	— Успокой се. Вътре няма нищо, освен кости. — Той пусна капака и посегна към последната врата. — Можеш да изключиш фенерчето — каза той на сестра си. — Тук не ни трябва.
	Влезе бавно и се озова сред мека златиста светлина. Затвори вратата и Ейми изключи фенерчето. Беше невъзможно да определят откъде идва светлината в стаята, но тя сякаш струеше отвсякъде, като че ли в стените бяха скрити хиляди свещи.
	— Кехлибарената стая — изуми се момичето. — Успяхме, Дан. Влязохме в нея!
	Таванът над тях се беше разтворил и сега се извисяваше на цели шест метра във въздуха. В ослепителната светлина стаята беше от край до край с цвят на тъмен мед.
	— Откъде идва светлината? — попита Дан. — Не мога да разбера.
	Ейми беше отишла при една от стените и докосна прелестните изображения. Светещите оранжеви плоскости обточваха изящно обработен кехлибар. Сигурно са били нужни години, за да се създадат великолепните изображения. Бяха като египетските пирамиди и Сикстинската капела в Рим. А Дан и Ейми стояха насред златистата светлина на стените й.
	— Виж — каза Ейми.
	Беше намерила маса само от кехлибар, върху която беше сложен златен часовник с претрупана украса. Дан прекоси стаята по средата, покрай масивната скулптура на мъж върху кон на висок пиедестал и редица зловещо черни шкафове.
	Стояха в стая, която след Втората световна война не беше виждал почти никой. Бяха ги разкарвали из цяла Русия, но те бяха надделели. За външния свят това беше безценно съкровище, което отдавна е било изгубено завинаги. Докато гледаше сестра си, Дан усети как сърцето му се преизпълва с гордост.
	— Трябва да нагласим часовника на полунощ — напомни Ейми. — После на един часа, след това отново на полунощ.
	Дан се приближи внимателно до часовника и прокара ръка по циферблата, благодарение на който щеше да промени времето.
	— Готово — каза той, след като завъртя циферблата така, че часовникът да показва полунощ.
	— Сега един час напред — инструктира Ейми.
	Дан премести стрелките, после ги върна на полунощ и циферблатът на часовника се отвори на единствената си златна панта.
	Вътре Дан намери зрънце кехлибар, върху което бяха написани думите „1 грам разтопен кехлибар“.
	{img:chernijat_kryg_kehlibar.png}
	— През цялото време ключът към загадката е бил под носа ни — отбеляза Ейми, докато гледаше прехласната зрънцето в ръката си.
	— Много се дразня, когато се получава така — измърмори Дан.
	Но се усмихна на сестра си. Сега вече имаха пет ключа към загадката и бяха с пет крачки по-близо до онова, което Грейс беше нарекла съдбата на рода Кахил. Но те бяха дошли не само заради ключа към загадката.
	Извърнаха се към редицата черни шкафове, зловещо безцветни сред меката светлина на кехлибара.
	— Какво търсим? — попита момчето. — Кахил? Трент? Хоуп и Артър?
	— Всички. Ти започни от онази страна, а аз ще се заема с тази. И побързай.
	Дан отвори първото чекмедже и прегледа дебелите кафяви папки. „Ангола, бойна задача. Архангелск. Атентати.“ Старателно написаните етикети криеха какви ли не мръсни тайни на клана Лусиан.
	— Дан! — извика Ейми и след като вдигна очи, той видя, че сестра му държи с угрижено уплашено лице тънка папка.
	— Мама и татко ли? — попита момчето.
	— Не — прошепна Ейми. — Мадригалите.
	Тя отвори папката и се пресегна да вземе неприхванатите листове вътре. Прехвърли няколкото кратки бележки, написани на ръка на руски. Отзад писмата бяха преведени с химикал на английски.
	Ейми прочете на глас първото:
	{img:chernijat_kryg_list_1.png}
	— Дан, наистина е странно — каза Ейми. — Чела съм за двамата. Константин се е отказал от престола и е преотстъпил на брат си Николай правото да стане цар на Русия. Но от това тук се вижда, че го е направил съвсем преднамерено — за да може да събере всички ключове към загадката.
	— Дали това не означава, че кланът Лусиан вече се е добрал до всички ключове към загадката? — върху лицето на Дан се беше изписала тревога. — Хайде, прочети следващото.
	Ейми остави встрани пожълтялата страница и прочете думите върху следващия лист:
	{img:chernijat_kryg_list_2.png}
	— Ами ако наистина всички останали ключове са у тях? — възкликна Дан.
	Не беше сигурен, че иска да знае какво има върху последния лист. Ако кланът Лусиан наистина вече беше победил, значи всичко, което те с Ейми правеха, беше безполезно. Те вече бяха изгубили.
	— О, не — въздъхна Ейми.
	Преглеждаше последната бележка.
	— Онези от клана Лусиан вече държат всичко в свои ръце, нали? Те са приключили с надпреварата.
	Ейми погледна брат си, сетне прочете с треперещ глас последната бележка:
	{img:chernijat_kryg_list_3.png}
	В стаята се спусна тежко мълчание.
	— Мадригалите са по-могъщи от клана Лусиан! Може би точно те са наредили царското семейство да бъде избито!
	Ейми кимна, сетне прошепна онова, което се въртеше в главата и на двамата:
	— И мъжът в черно е Мадригал.
	— Да се махаме оттук — подкани Дан.
	— Чакай! — спря го сестра му. — Може да има нещо за мама и татко!
	Децата се нахвърлиха отново на папките и започнаха да ги разгръщат трескаво — накрая Дан намери тънка кафява папка, върху която пишеше само „Кахил, Хоуп и Трент, Артър“. Сърцето му затуптя като обезумяло. Ейми надзърна.
	— Дан! Какво е това?
	Те отвориха заедно с треперещи пръсти папката. Вътре имаше два австралийски паспорта с черен печат. Ейми отвори първия.
	— Невъзможно — отсече Дан, който се беше навел, за да види по-отблизо.
	Ейми отвори и втория паспорт.
	— Те са — каза тя, като гледаше двете снимки.
	Имената бяха фалшиви, но лицата бяха непоносимо познати.
	— Мама и татко — пророни Дан. — Били са тук.
	Ейми разлисти паспорта, целия в печати на различни държави. Египет. Южна Африка. Непал. Япония. Индонезия. Франция.
	— И те като нас са търсели ключове към загадката.
	— Но така и не са стигнали до края — добави Дан.
	Целият му свят се стесни до двете лица, които ги гледаха. Неговата майка и неговият баща, млади и преизпълнени с надежда, тръгнали да обикалят широкия свят точно както сега правеха те със сестра му. И завършили с провал.
	По страните на Ейми потекоха сълзи.
	— Сякаш са се завърнали, за да ни помогнат. И сякаш бдят над нас, наблюдават ни.
	— Наблюдават ви не само те.
	През вратата на хранилището влезе Ирина Спаска.

	* * *

	— Какво сте направили?
	В гласа й изобщо не се долавяше ужаса, който тя изпитваше. Нима беше възможно децата да са толкова глупави? Черният кръг на клана Лусиан беше най-опасен от всички места по света, където те биха могли да се опитат да проникнат. Имаше съвсем малка надежда…
	Ирина се спусна бързо към тях, прекоси като черна котка стаята и ги притисна до стената.
	— Кажете какво намерихте. Бързо!
	— Още не сме намерили нищо. Търсим — отвърна Дан.
	Жалък опит. Ирина забеляза, че той държи ръката си зад гърба и се мъчи да напъха нещо в задния си джоб. Тя огледа помещението, като внимаваше да ги държи при стената.
	— Виждам, че сте взели нещо от папката — каза тя, след като зърна на пода пожълтелия лист хартия. — И сте отворили циферблата на часовника. Умно. Прекалено умно! Някой ви е помогнал. Казвайте кой!
	— Не сме намерили нищо важно — възрази Ейми. — Само някакви стари хартийки.
	— Дайте ми ги още сега! Животът ви е в опасност!
	Ирина погледна към вратата. _В най-добрия случай остават броени минути_, помисли си тя. Но грешеше.
	— Ще започнем оттук.
	Ирина се завъртя рязко. Входът на Кехлибарената стая беше препречен от двама мъже с черни маски върху лицата. Те отвориха едновременно сивите си сака, за да покажат герба на клана Лусиан върху черен кръг.
	— Изпраща ни господин Кабра — изръмжа единият, както беше заел позиция на вратата. — Какво разрешително имате?
	— Именно аз съм създала черния кръг — избълва рускинята. — Имам разрешително от най-високо място.
	Мъжете се спогледаха, за да решат какво да правят. Ирина Спаска се взря в тях — знаеше какво означава присъствието им. Сега вече тя нямаше никакъв шанс. Щеше да бъде принудена да убие малките Дан и Ейми Кахил, иначе тези мъже щяха да го направят сами и после щяха да очистят и нея.
	— Тъкмо изяснявах нещата — обясни Ирина. — Прикривайте вратата.
	Двамата агенти се отдръпнаха в здрача, но Ирина продължи да чувства мрачното им присъствие.
	Не беше очаквала да се стигне дотук. _Още две минути, и щях да се справя с тях, щях да откопча тайните и да ги изведа безпрепятствено оттук._ Тя се приближи, като се пресегна да издърпа кинжала, скрит отзад на кръста й.
	Момичето като че ли усети надвисналия студ. Застана плътно пред брат си, за да го предпази.
	— Ще ти дадем каквото искаш — заяви Ейми. — Само ни пусни да си вървим. Моля те.
	— Късно е — отсече Ирина. — Опитах.
	_Изгубиш ли дете, губиш душата си._
	Имаше чувството, че кинжалът е леден.
	Зад нея се чу рязък пукот. Ирина се обърна и видя върху стената на тъмната гробница боричкащи се силуети.
	— Отзад! — изкрещя тя.
	Един от агентите изпищя. Ирина усети как я парва дива надежда и ревна на Ейми и Дан:
	— Не мърдайте оттам!
	Приклекна като котка и се спусна през вратата. От стената отекнаха гласове, които задумкаха в главата й, мярнаха се сенки. В началото тя не беше сигурна, но после…
	— _Ти!_ — ахна Ирина, вперила очи в жилавия мъж, който беше облечен изцяло в черно и замахваше към агентите на клана Лусиан с тъпия връх на метален прът.

	* * *

	Дан и Ейми не губиха и миг. Веднага щом Ирина влезе в мрака зад вратата, те се промъкнаха след нея в гробницата. Чу се как някой замахва и крещи, после се свлича на земята, и стъписани, Дан и Ейми различиха очертанията на мъж в черно, който се бореше с Ирина Спаска.
	Дан се сниши, промъкна се при първия ковчег, вдигна възможно най-тихо капака и се пъхна вътре. Ейми се поколеба, но брат й я хвана за ръката и я дръпна. Тя също влезе в ковчега и момчето затвори капака. Заслушаха как противниците в схватката отвън се блъскат в стените и вият от болка — единият дори падна върху ковчега, където те се бяха скрили.
	— Изплъзнаха се! — извика един от агентите на Лусиан.
	— Изплъзнахме ли се? — прошепна Дан.
	— Виждам ги!
	Двамата чуваха за пръв път този дрезгав глас, последван от забързаните стъпки на някой, който излезе тичешком от гробницата и се върна в църквата.
	— Това сигурно е мъжът в черно — прошепна Ейми. — Нима ни _помага_?
	— Изключено — отвърна също през шепот Дан.
	Изчака да стане тихо, после вдигна съвсем леко капака на ковчега и надзърна в тъмнината. Всички се бяха махнали.
	Момчето смъкна внимателно капака и притихнали като мишки, двамата с Ейми зачакаха в ковчег, пълен с костите на мъртвото царско семейство.


>	Глава 16

	Два часа по-късно някой потърси по телефона на Нели Дан и Ейми, които още бяха в ковчега. Апаратът започна да вибрира в джоба на Ейми и я изтръгна рязко от полуунеса й. Дан беше заспал и дори не трепна, когато Ейми приближи до очите си зелената светлинка на апарата.
	Неизвестен номер. Страхотно.
	Тя реши да рискува и да говори през шепот.
	— Ало!
	Под земята връзката беше много лоша и Ейми се напрегна да чуе неясния глас в другия край на линията, прекъсвана от пропукване. Единственото, което разбра, беше думата „чисто“ и я изтълкува в смисъл, че вече няма хора наоколо. Гласът беше женски, вероятно се обаждаше Наталия. _Или Ирина, която се опитва да ни извади оттук._ Ейми се отърси от тази мисъл.
	Сръга Дан, за да го събуди, и той промърмори и се помъчи да се намести. Сухите кухи кости под него изпукаха.
	— Току-що ми се обадиха по телефона. Някой каза, че било чисто.
	— Не се налага да ми повтаряш — отвърна Дан и вдигна капака на ковчега, без да каже на сестра си нито една насърчителна дума.
	И двамата погледнаха в мрака. Вратите бяха затворени. Нямаше никаква светлина.
	— Чакай малко — спря се Ейми.
	Включи електрическото фенерче и двамата с брат й бяха заслепени от ярката светлина на лъча. Ейми го насочи така, че той заподскача от стена на стена, от ковчег на ковчег, докато не попадна върху вратата, която щеше да ги изведе от гробницата в църквата горе.
	Те станаха възможно най-тихо, макар че за ужас на Ейми тя чу как костите се чупят под тежестта й.
	— Сигурно са някакви си ребра — каза Дан. — Но човекът едва ли вече ги използва за нещо. Кой ти се обади?
	— Не съм сигурна. Мисля, че Наталия.
	Стигнаха до изхода. По вратата откъм страната на гробницата не се появиха символите от картите. Тя просто се отвори и Ейми и Дан излязоха на свобода.

	* * *

	На другата сутрин, когато вече бяха на сигурно в един хотел в Екатеринбург и Нели пътуваше към тях, Дан се обади по телефона.
	— Сега не караш камион чудовище, нали? — попита той Хамилтън Холт.
	— Още не, но до довечера има много време.
	— Намерихме ключа към загадката. Готов ли си?
	— Готов съм от два дни. Казвай бързо.
	— Един грам разтопен кехлибар.
	— А стига! Кой е Кехлибар?
	Дан се засмя. Представи си как Хамилтън Холт се хили в другия край на линията.
	Айзенхауър грабна телефона и кресна:
	— Хич не си въобразявай, че това означава нещо. Край на сътрудничеството! Да ни разкарваш чак до Сибир! Само ни използваш!
	— Така да бъде, господин Холт. Играта продължава.
	— Играта продължава! — съгласи се Ейми.
