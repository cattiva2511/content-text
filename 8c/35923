	— Сър?
	Маестрото продължа да свири, без да вдига поглед от клавишите.
	— Да, Роло.
	— Сър, чудех се, дали бихте ми обяснили устройството на този апарат?
	Маестрото престава да свири. Слабото му тяло се отпусна върху табуретката.
	— Апарат?! — Той се обърна и се усмихна. — Пианото ли имаш предвид, Роло?
	— Тази машина, която генерира променливи звуци. Бих желал да получа някаква информация за нея.
	Маестрото запали цигара.
	— Едва ли бих нарекъл пианото машина — засмя се той, — макар че от техническа гледна точка, вероятно си прав. То действително е машина, проектирана да създава звуци с различна височина и сила.
	— Разбрах това донякъде — отговори Роло. — Покрити с филц чукчета удрят жици с различна дебелина и напрегнатост. Чукчетата се задействуват ръчно, чрез лостове, разположени върху хоризонтален пулт.
	— Твърде студеничко описание на едно от най-благородните човешки творения — забеляза Маестрото. — Ти превърна Моцарт и Шопен в обикновени лабораторни техници.
	— Моцарт и Шопен? — Двете зрителни лещи върху гладката дуралуминиева глава на робота блестяха студено и безизразно. — Тези термини не са включени в моята памет.
	— Моцарт и Шопен не са за вакуумни тръби, бушони и жички.
	— Не ви разбирам — избоботи Роло.
	— Те са от хората, които композират, т.е. проектират последователност от тонове. Тези звуци с фиксирана височина и сила се генерират от специални машини, наречени инструменти. С инструменти може да се свири, т.е. оперира индивидуално или на групи, които наричаме оркестри. Тогава свързаните звуци хармонират. Това означава, че между тях съществува математическа зависимост, в резултат на което…
	Маестрото се хвана за главата.
	— Не съм дори и предполагал — тихо се засмя той, — че някой ден ще ми се наложи да обяснявам музика на робот.
	— Музика?
	— Да, Роло. Звуците, генерирани от тези машини, ние наричаме музика.
	— Какво е предназначението на музиката, сър?
	— Предназначението?!
	Маестрото смачка цигарата в пепелника.
	— Слушай, Роло.
	Разнесоха се началните тактове на „Лунна светлина“. Тихи и нежни.
	— Клод Дебюси — каза маестрото. — Един от механиците. Той е проектирал тази последователност от звуци. Как я намираш?
	— Звуците са добре формирани. За разлика от някои други, не дразнят слуха ми.
	Маестрото отново се засмя.
	— Роло, ти си чудесен критик!
	— Следователно — продължи роботът, — предназначението на музиката е да създава удоволствие на хората.
	— Точно така — отговори Маестрото.
	— А тези листове, които поставяте пред себе си на пианото, са програмите, които показват кои звуци трябва да се възпроизвеждат и в какъв ред.
	— Точно така.
	— Тогава всяка точка индикира определен звук.
	— Абсолютно правилно, метални приятелю.
	Роло се втренчи никъде пред себе си.
	— Сър, прегледах своята памет и не намерих никакви инструкции, които ми забраняват да изпълнявам тези програми. Моля ви, заложете в паметта ми корелационната връзка между точките и лостовете на пулта.

	* * *

	Когато Маестрото заспа, лека усмивка играеше на устните му. Някъде в просъница до него достигаха плахи, неуверени звуци. Постепенно се пренесе в някакъв полусвят, където действителността приличаше на сън, а сънищата бяха реални. Странни звуци! Музиката го плискаше от всички страни. Маестрото скочи. Отхвърли завивките. Приседна до ръба на леглото и се заслуша.
	Роло седеше зад пианото неподвижен, превзет, необикновен. Двете лещи се фокусираха накъде в тъмното. Масивните крака работеха с педалите, ръцете ловко се движеха, като някакви живи същества, съвършенно различни от тялото на машината. Стативът беше празен. Партитурата на Бетховеновата „Апасионата“ лежеше близо до столчето. Роло я свиреше.
	Маестрото не съзнаваше, че плаче, когато Роло свърши. Роботът се обърна и го погледна.
	— Доставиха ли ви удоволствие тези звуци?
	Маестрото почувствува, че гърлото му се стяга. Взе партитурата. Пръстите му трепереха.
	— Нима! — промълви с мъка той. — Вече?!
	— Приложих принципите, с които ме запознахте, към тези програми — обясни роботът. — Не беше трудно.
	Маестрото се опита да каже нещо, но преглътна и само повтори:
	— Не беше трудно…?
	Старият мъж се отпусна бавно върху стола, мълчаливо втренчен в робота, като че ли го виждаше за първи път. Постави пръсти върху клавишите — някак странно чужди сега.
	— Музика! — въздъхна той. — Само в душата си мога да я чуя такава!

	* * *

	Сутринта влезе оживен в студиото. Роло чистеше килима с прахосмукачка. Маестрото предпочиташе килими пред новите самопочистващи се пластмаси, които му се струваха някак прекалено светски. Всъщност, цялата му къща беше един оазис на анахронизми в хаоса на съвременната антисептична промишленост.
	— Е, готов ли си за работа, Роло? Имам грандиозни планове за теб.
	Роло не отговори.
	— Поканил съм диригенти, концертиращи пианисти, моя импресарио. Всички светила на музиката.
	Роло изключи прахосмукачката, но остана безмълвен.
	— Ще свириш за тях тук, още днес след обяд — без да си поема дъх продължаваше Маестрото. — Мисля отново „Апасионатата“. Да! Искам да видя лицата им. След това ще устроим рецитал, за да те представим на публиката и критиците, после гала-концерт с някой от най-големите оркестри. Ще се излъчи по телевизията в целия свят. Само помисли, Роло, Най-големият виртуоз-пианист на всички времена… робот. Чувствувам се като изследовател на границата на нов свят.
	Той трескаво се разхождаше напред-назад.
	— След това записи, разбира се. Целият ми репертоар, Роло, и още. Още толкова много.
	— Сър?
	Лицето на Маестрото светна.
	— Заложените в мен инструкции ми дават право да отказвам действия, които считам вредни за своя собственик. А снощи вие плакахте.
	Маестрото сграбчи огромни ръка на робота.
	— Ти нищо не разбираш, Роло. Та, това беше само за момент.
	— Извинете, сър, но трябва да откажа. Няма да се приближа повече до пианото.
	Маестрото го гледаше втренчено — невярващ, молещ.
	— Роло, ти нямаш право! Светът трябва да те чуе.
	— Сър — лещите гледаха почти ласкаво. — Разбрах също, че това… музиката не е за роботи. Та е за хора. За мен тя е лесна. Да. А музиката не може да бъде лесна.
