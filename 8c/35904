D>
	На Тина, Ник и Джо — както винаги
@	ПЛ
D$

>	Глава 1

	Те бяха притеснени до смърт.
	Ейми Кахил погледна опърпания черен платнен сак, който се носеше по лентата за багажа на летището. Отстрани по ъглите беше издут. Над лентата имаше табела, върху която на пет езика пишеше:
C>
	Благодаря Ви, че посетихте Венеция. На проверка подлежи багажът на произволно избрани пътници.
C$
	— О, страхотно! — каза Ейми. — Колко произволно е това „произволно“?
	— Казвах ли ти аз, че един воин нинджа винаги трябва да носи мечовете си в ръчния багаж? — прошепна брат й Дан, който, откакто Ейми го помнеше, страдаше от умствен дефицит.
	— Извинявай, Джеки Чан, но ръчният багаж задължително се проверява на рентген — пошушна сестра му. — И има изрични правила за самурайски мечове по раниците. Дори и те да принадлежат на хилави заблудени единайсетгодишни хлапета, които си въобразяват, че са нинджи.
	— Толкова ли не можехме да обясним, че мечовете ни трябват, за да си режем пармиджаната с телешко? — възкликна брат й. — Щяха да ни пуснат. Италианците са чревоугодници.
	— Ама _ти_ от дума не разбираш ли: „От пет до двайсет години без право на помилване“.
	Дан сви рамене. Вдигна клетката за домашни любимци, откъдето подозрително го гледаше много недоволен котарак порода египетска мау.
	— Чао, Саладин — изтананика момчето на клетката. — И не забравяй, веднъж да стигнем в Токио… и всеки ден ще вечеряш суши с червен луциан.
	— Мъъър — пророни жално Саладин от клетката, докато Дан го оставяше внимателно върху лентата за багажа.
	— Ммм, хм, ооох… аааааах! — долетя някъде зад тях задавен врясък.
	Всички наоколо се обърнаха разтревожени, но Ейми и Дан знаеха, че това е тяхната гувернантка Нели Гомес, която танцуваше на музиката на айпода си. Изобщо не я беше грижа, че вие като издъхваща мангуста, и това беше едно от многото й достойнства.
	Ейми видя как клетката с котарака хлътва в процепа за багажа. Ако митничарите бяха проверили сака, щяха да писнат аларми. Италианските ченгета щяха да се разкрещят. Щеше да се наложи те с Дан и Нели да си плюят на петите.
	Не че не бяха свикнали. Напоследък все бягаха от някого. Всичко започна в деня, когато приеха предизвикателството в завещанието на баба си Грейс. За да го чуят, трябваше да отидат в огромната й къща в Масачузетс, която веднага след това пламна. После Ейми и Дан се бяха разминали на косъм със смъртта в една рухнала сграда във Филаделфия, в Австрия ги нападнаха монаси, сетне няколко лодки ги подгониха по каналите на Венеция. Двамата бяха на прицела на всички кланове в рода Кахил, които постоянно им погаждаха мръсни номера.
	От време на време — всъщност през три секунди — Ейми се питаше защо изобщо се занимават с това. Двамата с брат й можеха да предпочетат да вземат всеки по милион долара, както бяха направили мнозина от рода Кахил. Но Грейс им беше предложила и друга възможност: да се включат в надпреварата за трийсет и деветте ключа към загадка, забулена в тайна от векове и даваща най-голямата власт, която светът някога е познавал.
	Дотогава Ейми и Дан живееха тихо и скромно. След като преди седем години родителите им бяха загинали, тяхна настойница беше намусената леля Биатрис и единственото хубаво нещо, което тя беше направила, беше да наеме Нели. Сега обаче те знаеха, че са част от нещо по-голямо, от многоброен род, към който се числяха и предци като Бен Франклин и Волфганг Амадеус Моцарт. Имаха чувството, че всички велики гении на света са от рода Кахил. Наистина изумително.
	— Ей, Ейми, искало ли ти се е някога да скочиш върху лентата за багажа и да видиш какво ще стане? Да извикаш например: „Не ми обръщайте внимание, искам само да си наглеждам багажа?“.
	Какво друго можеше да се очаква от Дан?
	— Идвай! — сграбчи го за ръката сестра му и се отправи към изхода за заминаващи.
	Нели ги следваше по петите — с едната ръка превърташе айпода, а с другата наместваше обицата с вид на змия върху носа си.
	Ейми погледна часовника на летището — 2:13. Самолетът излиташе в 2:37. Полетът беше международен. Пътниците трябваше да се явят на летището два часа, а не двайсет и четири минути предварително.
	— Няма да успеем! — притесни се Ейми.
	Хукнаха към изход 4, като избутваха другите пътници.
	— Май не са открили Руф и Рем, а? — провикна се Дан.
	— Кои са Руф и Рем? — попита сестра му.
	— Как кои, мечовете! — отвърна брат й. — Нарекох ги на основателите на Италия.
	— Те се казват Ромул и Рем — изсъска Ейми. — И са основатели не на Италия, а на Рим. И никога не изричай тази дума!
	— Коя дума, Рим ли?
	— Не, м-е-ч — пошушна сестра му, когато се наредиха на много дългата опашка, за да ги проверят за оръжие и други опасни предмети. — В з-а-т-в-о-р-а ли искаш да отидеш?
	— А, не.
	— О-о-о-о — зави фалшиво Нели заедно с пънк парчето по айпода, каквото и да беше то.
	Стори им се, че са чакали на опашката цели трийсет и два часа. Както винаги, най-неприятното за Ейми беше, че трябваше да свали нефритената огърлица, за да мине през рентгена. Не искаше да се разделя дори за минута с нея. Когато минаха проверката, часовникът показваше 2:31. Завтекоха се по дългия коридор към изхода.
	— Всички пътници за полет осемстотин и седем на „Джапан Еърлайнс“ за Токио да се явят на изход четири — оповести по високоговорителите глас със силен акцент. — Пригответе бордните карти и… arrrrrivederci! — пожела той.
	Наредиха се на опашката пред изхода зад подсмърчащо невръстно хлапе, което се обърна и кихна срещу Нели.
	— Ей. Къде ти е възпитанието? — попита тя и избърса ръката си в ръкава.
	— Някой да ми е виждал бордната карта? — попита Дан, докато пребъркаше джобовете си.
	— Вземи моята — промърмори Нели. — Цялата е в сополи.
	— Виж в книгата — посочи Ейми томчето с меки корици, пъхнато в задния джоб на панталона на брат й.
	Той извади опърпания екземпляр на „Класически кинокомедии на всички времена“, който беше намерил на задната седалка в таксито, докарало ги до летището.
	— „Този луд, луд, луд, луд свят“ — прочете Дан на страница 93, отбелязана с бордната му карта.
	— Това е най-умното, което си казвал днес — отвърна сестра му.
	— Това е заглавие на филм — поправи я Дан. — Чета за него. Само да знаеш какъв страхотен сюжет…
	— Минете напред, ако обичате — добре дошли на борда! — изчурулика весела руса стюардеса със слушалки на „Джапан Еърлайнс“ на главата, които се поклащаха при всяко нейно кимване.
	Върху униформата й имаше значка с името: И. РИНАЛДИ.
	Нели й подаде бордната си карта и тръгна по ръкава със стени като акордеон, по който се стигаше до самолета.
	— Ей, хора, явно не е толкова трудно — провикна се тя през рамо.
	Дан подаде на стюардесата бордната си карта.
	— Много смешен филм, наистина. Като онези старовремски комедии, в които търсят съкровище…
	— Извинявайте, много се вълнува — обясни Ейми на стюардесата, а после й даде бордната си карта и побутна брат си към ръкава.
	Но госпожа Риналди изтича пред тях и им препречи пътя.
	— Un momento! — каза тя и се постара да продължи да се усмихва със служебната си усмивка, докато слушаше какво й нареждат в слушалките. — Si… ah, si, si, si, si… buono — рече жената в микрофона. Сетне се извърна към Дан и Ейми и сви рамене. — Елате с мен, ако обичате.
	Докато вървяха след нея към ъгъла, Ейми се опитваше да не трепери. Мечовете. Бяха намерили мечовете.
	Дан я гледаше като пале. Понякога беше достатъчно Ейми да се извърне към него, за да разбере какво си мисли той.
	„Дали да не избягаме?“, питаха очите му.
	„Хм, къде?“, отвърна сестра му без думи.
	„Ще започна да направлявам като нинджа мислите си и ще стана невидим“, рече наум брат й.
	„Първо трябва да _имаш_ мисли, които да направляваш“, ухили се Ейми.
	Нели надзърна откъм началото на ръкава.
	— Какво става? — попита тя.
	— Няма нищо необичайно — извика госпожа Риналди и после се извърна с лице към Ейми и Дан. — Шефът каза, че става дума за най-обикновена проверка. Нали ще почакате тук при стената?
	Тя се понесе нанякъде, както държеше двете бордни карти, и се скри зад ъгъла.
	От ръкава друга стюардеса извика на Нели:
	— Седнете на мястото си, скъпа. Не се притеснявайте, самолетът няма да излети, докато не се качат всички пътници.
	— Мразя ги тия летища. — Нели завъртя очи и се отправи към самолета. — Ще се видим вътре. Ще ви запазя пакетче фъстъци.
	Щом тя се скри, Ейми изсъска на брат си:
	— Знаех си аз, претърсили са сака ти. Сега ще ни задържат, ще се свържат с леля Биатрис и никога вече няма да видим Нели…
	— Може ли да си толкова черногледа? — възкликна Дан. — Ще кажем, че някой е пъхнал в сака ми ме… знаеш какво. И че ги виждаме за пръв път в живота си. Деца сме. Винаги вярват на децата. Пък и може да не са претърсили багажа ни. Може просто да искат да видят още веднъж паспорта ти, за да са сигурни, че трябва да пуснат в самолета такава грозотия…
	Ейми го сръга в ребрата.
	— Последно повикване на пътниците за полет осемстотин и седем за Токио, изход четири! — гръмна глас.
	Трета стюардеса сложи пред ръкава преграда.
	Сега вече Ейми се разтревожи. Нямаше да държат вечно самолета тук.
	— Трябва да намерим оная стюардеса… Риналди — каза тя. — Идвай.
	Тя стисна Дан за ръката и двамата хукнаха презглава към ъгъла.
	Тряяяс! Блъснаха се в други двама, които тичаха към изхода за заминаващи. Ейми отскочи встрани, бяха й изкарали въздуха. Удари се в Дан, който за малко да падне на пода.
	— Ама че… — промърмори той.
	Двамата непознати бяха загърнати в дълги шлифери и бяха вдигнали яките, така че лицата им не се виждаха. Единият беше със скъпи черни официални обувки, другият — с украсени със скъпоценни камъни кецове. Докато профучаваха покрай Дан и Ейми, те размахаха във въздуха бордните карти и единият изкрещя:
	— Пазете се, ако обичате!
	Ейми позна гласа. Сграбчи Дан и го завъртя към себе си. Двамата непознати хванаха преградата и я отместиха.
	— Чакайте! — каза Ейми.
	Един служител от летището също им извика и хукна след тях. Двамата спряха и любезно му подадоха бордните карти. Той ги погледна набързо, кимна и махна преградата.
	— Приятно пътуване, Ейми и Дан — пожела им служителят.
	Двамата пътници хлътнаха в ръкава и веднага се обърнаха. Свалиха яките и се ухилиха.
	Ейми се смая при вида на братовчедите си, на най-заклетите си врагове в търсенето на трийсет и деветте ключа към загадката — бяха толкова гадни, че само богатството и коварството им можеха да се мерят с тяхната злоба.
	— Сайонара, мухльовци — изтананикаха Иън и Натали Кабра за довиждане.


>	Глава 2

	— Спрете ги! — извикаха колкото им глас държи Дан и Ейми и хукнаха към ръкава.
	Служителят от летището побърза да им препречи пътя.
	— Бордните карти, per favore — каза той и върху лицето му се изписа изумление и раздразнение.
	Ейми загледа безпомощно как Иън и Натали хлътват в здрача на дългия ръкав.
	Двамата с брат й чуха как вратата на самолета се затваря с глухо „тряс“.
	— Това… това са Кабра! — извика Дан. — Злите Кабра. Famoso, гадняро, Кабритос! Взели са за заложница гувернантката ни.
	Около тях се събра тълпа любопитни зяпачи, а служителят от летището попита отново:
	— Нямате ли бордни карти?
	Гледаше право към Ейми. Дан се извърна притеснен и се взря в нея така, сякаш й крещеше: _Ти си по-голямата… направи нещо!_
	Мислите се стрелкаха в ума на Ейми като шоу с накъсани лазерни светлини. Как изобщо беше възможно Иън и Натали Кабра да са тук? Двамата с Дан ги бяха оставили да лежат в безсъзнание в онази тлееща зала във Венеция. Кой ги беше спасил? Как те бяха дошли толкова бързо на себе си? Как бяха откраднали билетите?
	Сега вече всички гледаха Ейми. Цялото летище. Тя не обичаше да я гледат. Този път й стана още по-неприятно, защото Иън и Натали Кабра ги бяха унизили. Вечно бяха една крачка пред тях, вечно бяха с един ключ по-близо до тайната на Кахил. Колкото и да се стараеха Ейми и Дан, Иън и Натали Кабра бяха по-изобретателни, по-бързи, по-напористи… и по-безпощадни. Сега се представяха за Ейми и брат й. Щяха да нападнат от засада беззащитната гувернантка. Как Ейми да обясни всичко? Тя отвори уста, за да се опита, но всичко това й дойде в повече. Всички бяха впили очи в нея. Тя изпита чувството, че някой е завързал гласните й струни. От устата й не излезе нищо.
	— Е, благодаря ти, Ейми — каза Дан. — Виж какво, човече… господин служителю… тези типове там. Кабра. Всъщност са момче и момиче. Те ни ограбиха. Разбираш ли? Comprendo? На билетите пише Кахил, а те не са Кахил… по-точно са, но са от друг клан в рода, от Джанъс, от Лусиан де, а ние не знаем кои сме, исках да кажа, не знаем от кой клан сме, но сме роднини… Всички участваме в нещо като битка за наследството на баба ни, може да се нарече и така, но е дълго за обясняване и _те трябва да бъдат спрени! Pronto!_
	— Съжалявам — рече служителят, — но ако нямате бордни карти…
	Ейми сграбчи Дан за ръката. Така нямаше да постигнат нищо. Трябваше да намерят госпожа Риналди или шефа, който я беше повикал. Той сигурно беше началник на всички тук. Може би не всичко беше загубено. Може би щяха да успеят да спрат самолета, преди да е излетял.
	Двамата с Дан отново хукнаха към ъгъла и завиха. Претичаха покрай мястото, където се бяха сблъскали с Иън и Натали Кабра, и веднага излязоха в централния коридор. Видяха в дъното няколко наредени един до друг магазина. Вдясно имаше нещо като склад и стъклена врата, на която пишеше „Служебен вход“.
	Вляво пред дамската тоалетна се беше струпала тълпа — от тоалетната излязоха санитари от „Бърза помощ“, които носеха на носилка една жена. От всички посоки към тях тичаха полицаи.
	Хаос. Страшна суматоха. Докато тичаше, Ейми се взираше в суетящите се хора с надеждата да открие познато лице.
	Ето!
	Погледът й беше привлечен вляво, от проблеснала руса коса, преметната през рамото.
	— Виж, виж, Дан!
	— А, ти вече си можела да говориш — отвърна той. — Какво?
	През навалицата бързо криволичеше висока жена в униформата на „Джапан Еърлайнс“, която й беше възголяма.
	При вида й Ейми си възвърна най-силния глас, с който говореше на открито:
	— _Ирина!_ — ахна тя.
	Нямаше как да сбъркат Ирина Спаска с нейната скована военна стойка и изправени рамене. Тя също беше от рода Кахил и търсеше трийсет и деветте ключа. Подобно на Иън и Натали, беше безпощадна. Но за разлика от тях беше обучена шпионка на КГБ.
	Ирина не се обърна. Не показа с нищо, че е чула Ейми, само ускори крачка.
	После изчезна в множеството, сякаш изобщо не е била там.
	— Спрете я!
	Дан се затича след нея и почти се блъсна в инвалидната количка на един кисел на вид мъж.
	— Polizia — извика човекът и замахна с бастуна към главата на момчето.
	Дан се сниши. Ейми го издърпа, като се опитваше да не изпуска от очи Ирина. Двамата се устремиха напред, избутвайки с лакти пътниците наоколо.
	Излязоха в края на терминала, където нямаше толкова хора, но Ирина не се виждаше никъде.
	— Избягала е — каза Дан.
	— Не мога… не мога да повярвам — отвърна запъхтяна Ейми. — Сдушила се е с Иън и Натали. Тримата са се обединили срещу нас.
	— Сигурни ли сме, че беше тя? — попита брат й. — Откъде е взела такава униформа?
	Още преди да е задал докрай въпроса, се чу глас, който изкрещя нещо на италиански през рупор, и тълпата бързо се отдръпна. През летището с надута сирена вървеше малка линейка.
	Хората в множеството започнаха да шушукат — предимно на езици, които Ейми не знаеше. Но тя зърна двама души с тъмни очила, много фотоапарати, ужасни хавайски ризи и изкуствени усмивки.
	— Виж, Дан… американци — каза Ейми. — Хайде да подслушаме…
	Двамата се приближиха и чуха откъслечен разговор. Хората обсъждаха жената на носилката.
	Дан беше объркан.
	— Какво са й направили в дамската тоалетна, обрали ли са я?
	— Не обрали, а нападнали — поправи го сестра му. — Това, Дан, явно е стюардесата! Ирина я е зашеметила и й е взела униформата.
	— Ау! — отвърна едва ли не възхитен брат й.
	Ейми погледна през прозореца и видя как самолетът бавно се отдалечава от изход 4 и се отправя към пистата.
	Потегляше. Беше се отделил от ръкава и всеки момент щеше да излети.
	Ейми изпадна в паника.
	— Не гледай, но излитат.
	— Къде е вратата? Можем да ги догоним!
	— Точно така. Ти, Дан, ги гони. А през това време аз ще се опитам да се кача на следващия самолет — ще купя билет за един човек, докато вадят останките ти от двигателя, който те е всмукал. — Ейми пак се затича, този път към гишето за резервации. — Но можеш да дойдеш и с мен!
	Прозорците на самолета от полет 807 приличаха на мътни сребристочерни дупки в далечината. Ейми знаеше, че зад един от тях е Нели, изпаднала в доста незавидно положение.
	Беше сама с Иън и Натали Кабра.

	* * *

	Дан тръгна след Ейми, покрай множеството пътници, чакащи за проверка преди полетите, към касата. Опашката за билети беше станала най-малко три пъти по-дълга и двамата се наредиха отзад.
	Спогледаха се, без да казват нищо. Ейми знаеше, че с Дан си мислят едно и също. Той въздъхна и извърна тъжно поглед към лентата за багажа.
	— Саладин също е в самолета — каза момчето. — И мечовете ни.
	Ейми едва се сдържа да не се свлече и да не се разплаче. Насред терминала. Всичко се беше объркало. Цели седем години, откакто майка им и баща им бяха загинали в пожара в къщата, на тях с Дан не им вървеше никак. Как да се справят сами? Иън и Натали Кабра имаха пари. Родителите им ги подкрепяха. Пък и братът и сестрата се бяха съюзили с Ирина. Джона Уизард имаше ненагледното си татенце, което обмисляше всеки миг от живота му. Ейми и Дан бяха сами срещу… цели семейства. Отбори. Поколения. Нямаха никакъв шанс.
	Защо Грейс не им беше казала по-рано, още докато майка им и баща им бяха живи! Защо те не бяха до тях и сега! Само при мисълта за родителите им на Ейми й докривяваше още повече. Тя ги сънуваше нощ след нощ. Понякога виждаше лицата им: усмихнати, самоуверени, добри. Чувстваше одобрението или неодобрението им, тяхната гордост, ако тя се справеше добре с нещо. Бяха в мислите й и после — хоп! — вече ги нямаше. И тя отново усещаше болката от загубата.
	— Ейми! — повика я озадачен Дан.
	Ето, майка й и баща й се появиха — за кой ли път. В очите на малкия глупчо. Не точно лицата им. Но те сякаш я гледаха — все едно за миг са взели чертите на брат й. Кой друг ще го направи, ако е с разума си!
	Тогава Ейми разбра какво е правилното решение.
	— В пет и десет има друг самолет — обяви тя, след като прочете на таблото горе. — Става дума за безопасността на Нели. Трябва да тръгнем след нея.
	— Ей, жестоко — никакво отстъпление, никакво предаване! — зарадва се Дан. — И така. Имаш ли някаква идея как ще платим?
	Иуууу! Иуууу! Иуууу! Иуууу!
	Терминалът се разтресе от воя на аларма и всички разговори замряха. Множеството започна да се разпръсва: ту едни, ту други от насъбралите се се отправяха към изхода, когато по високоговорителите някой съобщи с тревожен глас първо на италиански, после на френски, на немски и накрая на английски:
	— Дами и господа, умоляваме ви незабавно да напуснете сградата през най-близкия изход, терминалът трябва да бъде опразнен от съображения за сигурност…
	Въздухът беше разсечен от писък и всички се втурнаха да излизат, като падаха един върху друг. Ейми се завтече към вратата, като теглеше след себе си брат си и слушаше как около тях крещят — понякога на английски:
	— Заплаха за бомба…
	— Терористи…
	— Анонимно телефонно обаждане…
	Стигнаха при изхода и се измъкнаха навън. Вече се здрачаваше, но по криволичещите пътища към летището светеха фаровете на приближаващи автомобили. По тротоара се бяха струпали пътници, които крещяха нещо по мобилните телефони и се блъскаха, за да стигнат по-бързо при автобусите и такситата. Дан и Ейми се запровираха през навалицата към автобуса, на който се качваха последните хора от една групичка.
	Вратата се затвори пред носовете им и автобусът се понесе шумно към задръстеното с коли шосе. Дан се втурна след него и заблъска по прозореца.
	— Спри! Pasta!
	— Pasta ли? — повтори смаяна сестра му.
	— Речникът ми не е много богат! — извика Дан. — Linguini! Mangia! Buon giorno! Gucci.
	Само на сантиметри от тях със скърцане спря черна лимузина, която за малко да бутне Ейми.
	— Гучи. Знаех си аз, че това е вълшебната дума — отбеляза Дан.
	Тъмното стъкло откъм страната на шофьора се смъкна и някакъв мъж със слънчеви очила и рунтави мустаци им показа спокойно с ръка да се качват.
	Ейми отвори вратата и седна вътре, като издърпа до себе си и брат си.
	— Ей! — извика трескаво друг пътник, който извади от джоба си пачка банкноти и ги размаха през прозореца пред шофьора. — Soldi, soldi!
	Дан затвори вратата, а още трима души паднаха върху колата и започнаха да удрят с крясъци по нея. Шофьорът се извърна напред и вдигна прозореца — за малко да отреже ръката на мъжа с парите.
	— Благодаря ти, човече — рече му Дан. — Или gracias, или както там се казва.
	— На друго летище отиваме? — попита мъжът със силен акцент, който май не беше италиански.
	— И друго летище ли има? — учуди се Дан.
	— За малки самолети — уточни мъжът.
	— Ама… — изпелтечи Ейми. — Ние нямаме пар…
	Дан я сръга в ребрата.
	— Трябва да му кажа истината — прошепна сестра му.
	Дан я сръга още веднъж. Тя го изгледа лошо.
	— Бихте ли спрели, ако обичате…
	Чак тогава тя забеляза втория човек на задната седалка. Азиатец с ведра усмивка — беше облечен в копринен костюм и носеше бели ръкавици и бомбе.
	— Радвам се да ви видя, родственици, които все ми се изплъзвате — измърка Алистър Ох.


>	Глава 3

	Бащата на Алистър все повтаряше, че всеки от семейство Ох носи в себе си елемента на изненадата.
	Не че самият Алистър помнеше да го казва, понеже баща му беше починал още докато той беше малък. Но всички в семейство Ох наистина се отличаваха с това, че смесваха истината с щипка остроумие.
	Уви, малките Кахил го озадачаваха с враждебното си мълчание. Той беше очаквал да се зарадват точно на тази изненада.
	Скръъъц… скръъъц.
	Децата се люшкаха, докато Сергей въртеше наляво-надясно волана и запращаше колата в пространства, където никой човек не би дръзнал да отиде. Явно им беше неприятно да се докоснат до Алистър и дори да го погледнат, сякаш той беше някаква гадост, например варени аспержи. А Алистър ги беше изтръгнал от пастта на хаоса и ги беше върнал на избрания от тях път. Той се опита да им се усмихне така, че да ги успокои. Беше му мъчно за тях. Изглеждаха съвсем малки, уплашени и самотни.
	Алистър им влизаше в положението. Повече, отколкото те предполагаха.
	— Знаете? — изкрещя Сергей, за да надвика клаксона, който натискаше бясно. — И аз има деца… дъщеря на четринайсет, син на идинайсет. Ами да. Наистина. Живеят в Москва!
	Алистър не сваляше очи от Дан, на когото, изглежда, му беше зле. За последните две минути се опита сигурно за двайсети път да отвори вратата. Добре че Алистър предвидливо я беше заключил.
	— Не си прави труда, моля те — рече той. — След време само ще те боли китката. А и се притеснявам за безопасността ти.
	— Значи ти стоиш зад всичко това? — възкликна момчето. — Сдушил си се с Иън и Натали Кабра и с Ирина. И оная бомба, с която ни уплаши. Сега си се съюзил с тях.
	Лицето на Алистър потрепна. Той знаеше, че трудно ще спечели доверието им. Знаеше, че ще има негодувание, и беше напълно разбираемо. За съжаление в деня на погребението се беше наложило да ги зареже в горящата къща, което обаче се оказа лична и стратегическа грешка. Сега той съжаляваше много, че я е допуснал.
	— Повярвай, драги ми племеннико, нямам и най-малката представа…
	— Да ти повярвам ли? — възкликна Дан и извърна лице към него. — Я да видим сега. Изостави ни, когато обхванатата от пламъци къща на Грейс се срутваше около нас. Сложи на Саладин проследяващ чип…
	— Проследяващ чип? Този тук ли? — Алистър бръкна в джоба си и извади електронно устройство с размерите на значка. — Смятам, че не аз, а вие сте го сложили на мен. Когато бях задрямал в музея в Залцбург.
	— И-и-изпроси си го, чичо Алистър — рече смутена Ейми, — след като го с-с-скри под нашийника на Саладин.
	— Отново грешиш, скъпо момиче — усмихна се сърдечно кореецът с надеждата да успокои Ейми. — Следял ви е някой друг. Не аз. Не забравяй, че и доста други от рода се надпреварват кой пръв ще открие ключовете към загадката. Аз съм на ваша страна. Както знаеш, вярвам в сътрудничеството.
	— О, каква радост — не му остана длъжен Дан. — Да си умреш от смях.
	_Търпение. Само търпение._ Алистър кръстоса ръцете си в бели ръкавици.
	— Помислете кой точно ви спаси днес — каза той. — И кой за толкова кратко време успя не само да ви намери, но и да измисли как да ви измъкне. Помислете и че не само ви спасих, но и смятам да ви отведа където сте тръгнали. С частен самолет. И в замяна искам само едно — да ми кажете къде отивате. При тези обстоятелства всъщност няма как да не ми кажете.
	— Имаш си с-с-самолет ли? — попита Ейми.
	— Е, не е мой. — Алистър се усмихна скромно. — Затова пък имам познати, с които работя, и в извънредни случаи мога да ги помоля за услуга. Ако си изобретил бурито за микровълнова печка, имаш и някои финансови предимства.
	— Товарим тях на самолета — намеси се и Сергей. — Телишко, пилета, сирине…
	Добрият стар Сергей. И двамата с корееца знаеха колко верен е девизът на фирмата на Ох: пътят към сърцето на младите минава през храните, приготвяни на микровълнова печка.
	Ейми въздъхна.
	— Добре де, след като се качим на този самолет — ако изобщо се качим — как да бъдем сигурни, че…
	— _Ейми!_ — спря я брат й. — А, без тия, Голдфингър*. И да го направим, ще го правим сами.
	[* Прочут контрабандист на злато от едноименния филм за Джеймс Бонд. — Б.пр.]
	Сестра му го изгледа ядосано.
	— И как ще стигнем до Япония, с плуване ли? Чичо Алистър, остави ни при мола. Трябва да си купя плавници. От най-големите. Намазани с нещо, което да разгонва освирепелите акули.
	Дан въздъхна тежко.
	— Каза думата, която започва с буквата „Я“, Ейми. Изпусна се пред него!
	— Какъв друг избор имаме, Дан? — възрази тя. — Те държат Нели и Саладин, у тях са и нашите ме…
	Ейми млъкна насред думата, а Алистър я погледна насърчително. Клетата тя, бележеше голям напредък в борбата със своята срамежливост.
	— И вашите… — подкани той.
	— Мечета — отвърна Ейми.
	Алистър кимна. _Япония._ Чудесно. Там значи е следващият ключ към загадката. Плодотворен обрат в събитията. Той се наведе към шофьора.
	— Можем ли да отидем в Япония, Сергей?
	— Е, много пат. Трябва спрем по среда и заредим. В Москва. Ще обадя. Като спрем, ще запознаете с мои деца, Коля и Тиначка.
	— Много те моля, Сергей — прекъсна го кореецът. — Не сме тръгнали по социални срещи.
	Сергей издаде гърлен смях.
	— Коля и Тиначка не социалисти.

	* * *

	Дан изгледа ядосано сестра си. Тя за малко да каже „мечове“. _Те държат Нели и Саладин, у тях са и нашите мечове._ Добре че се усети навреме и млъкна. Беше едно да издаде пред този хлъзгав тип накъде са тръгнали. И съвсем друго — да му разкрие какъв е следващият ключ към загадката. _Някои_ неща трябваше да се пазят в тайна. Знаеше го дори сестракус глупакус.
	Той схвана какво иска да му каже с поглед Ейми. Сега в очите й се четеше не обичайното отвращение, не дори вариациите на тема „Глупчо такъв“ и „Не, не е време за ядене“, а „Ако се издъниш и този път, направо ще те убия“.
	Всъщност той изпитваше съвсем същото към нея.
	Чичо Алистър бръкна в джоба си и извади две малки електронни устройства, които връчи на Дан и Ейми уж много бодро и весело, като превъртял лакей, вживял се в ролята на Дядо Коледа.
	— Това са устройства за установяване на местонахождението навсякъде по света — последна дума на техниката. Закрепете ги на телефоните си, както съм направил аз. Още не знам как да го настроя, но мисля, че и фабричната настройка ще свърши работа. Така, след като пристигнем в Япония, няма да се изгубим.
	Сергей спря пред една врата и показа на човека от охраната пропуска си. Лимузината пое по тесен път към мъничкото летище. Плъзна се покрай няколко малки самолета с витла и спря пред дълъг отворен хангар.
	Сергей слезе бързо и отвори вратата. Грейнал, показа с широк жест хангара.
	— Кажете „здрасти“ на скъпата ми Людмила.
	— Още едно дете ли? — попита Дан. — Колко общо имате?
	Той погледна наляво и надясно. Наоколо нямаше никого, виждаха се само малък реактивен самолет и няколко набити полуобръснати членове на екипажа — никой от тях не приличаше на Людмила.
	— Хм… не я виждам — рече плахо Ейми.
	Но Дан беше насочил вниманието си към проблесналото сребро. Пред тях изникна нелепо лъскав самолет. Беше с тъмни стъкла по прозорците, отстрани приличаше на нож, а отворената пилотска кабина сякаш ги зовеше: „Качвайте се за най-невероятното пътуване в живота си“.
	— Това тук Людмила — каза Сергей, щом самолетът спря пред тях.


>	Глава 4

	Върху билета на Натали пишеше „икономическа класа“ и тя знаеше, че няма да е удобно, както в бизнес класата, но не беше очаквала седалките да са толкова тесни и твърди и до нея да пътува свиня.
	Натали се дразнеше не толкова от поведението на бавачката. Което си беше ужасно. Или от татуировките и пиърсинга. Които някой ден щяха да навлекат на момичето големи неприятности в работата — ако то изобщо си намереше истинска работа. И дори от грубостта, с която бавачката се отнесе към нея и брат й, щом ги видя. Е, при тези обстоятелства едва ли можеха да очакват тя да ги посрещне със сърдечно „здрасти“ и с прегръдки, но пороят от хамалски епитети беше… малко неуместен. Меко казано.
	Все пак всичко това можеше да се очаква от човек в положението на Нели. Натали и Иън все щяха да издържат някак на грубиянщината. Налагаше се да направят и някои жертви, за да получат необходимата информация.
	Не, най-ужасна беше _немарливостта_. Обвивките от бонбони и парчетата чипс по седалките от двете страни на Нели, раницата, метната на пода между краката й, вместо да бъде прибрана под предната седалка. Изнервящият й навик да се тъпче с цели шепи закуски и да дъвче, докато говори. Кошмар! Както гласеше едно отдавнашно правило в семейство Кабра, „немарливите навици водят до немарливо мислене“. Или може би го пишеше в „Известни цитати на Бартлет“, Натали вече не помнеше.
	Тя се намръщи, когато омразната бавачка подхвана с пълна уста:
	— Изфиняфайте, хичнимиинтрсуваквоказвате, нямадафисерашминетокутака — рече Нели и от ъглите на устата й се разхвърчаха парченца фъстъци и вафла.
	Братът на Натали — Иън — махна малко от пълнежа на вафлата от безупречно сресаната си гарвановочерна коса.
	— Бъди така любезна, преглътни и повтори.
	Нели щеше да се задави.
	— Извинявайте, хич не ме интересува какво казвате, няма да ви се размине току-така.
	— Виж ти! — възкликна Иън и огледа през рамо пълния самолет. — Я да проверим дали ще забележа някой да ти влиза в тежкото положение. Май не. Как мислиш, Натали, дали ще ни се размине?
	— Хайде да не усложняваме нещата, отговори на един прост въпрос… — притисна я Натали.
	Задаваха го вече за десети път на Нели и всеки път тя отговаряше все по-нагло. Но все някога щеше да се укроти, ако знаеше какво е добро за нея. А и да не се укротеше, Иън и Натали си имаха и други начини.
	— И така. Питам те за последен път — защо отиваш в Япония?
	Нели дръпна силно от джоба на седалката отпред едно списание, при което се разхвърчаха слушалки и използвани хартиени кърпички и Иън отскочи отвратен, с едва прикрито „уф“.
	— Защото обичам судоку — отвърна Нели. — По време на полета до Япония предлагат най-добрите главоблъсканици судоку. Ама ти нищо ли не знаеш?
	— Кафе, чай, още закуски, всичко, с което мога да допринеса това да е най-хубавият полет в живота ви! — изчурулика стюардесата, която вървеше бавно по пътеката между седалките.
	— Една диетична кола и заповед за задържане, ако обичате — каза Нели. — Защото тези двамата не би трябвало да седят тук и освен това ми пречат.
	Иън нададе весел смях.
	— Ха-ха! О, братовчедке Нел, ще си умра от смях с твоите шегички, нали, хм, Ейми?
	— Да, Даниъл — отговори Натали. — Точно като у дома. В… Хоумдейл.
	— О, много убедително, няма що — рече Нели. — В самолета има ли полицаи? Защото, ако няма, ще ги задържа като гражданка. Правите ли го в Италия, или където там се намираме?
	Стюардесата се усмихна притеснено и сложи върху масичката пред Нели една диетична кола. Когато се изправи озадачена, Натали я погледна и завъртя леко пръсти до слепоочието си, все едно казваше, че Нели не е с всичкия си.
	Отвън, зад прозореца, блесна светкавица. Най-неочаквано самолетът се разклати.
	— Хе-хе, както личи, тук има въздушни ями… — каза пилотът по високоговорителите.
	Стюардесата затика количката нататък по пътеката, като викаше:
	— Вдигнете, ако обичате, облегалките на седалките.
	Иън простена.
	— Не… не се чувствам много добре.
	Наведе се позеленял напред и сега вече беше ред на Нели да се притесни.
	Натали се усмихна. Двамата с брат й се бяха наговорили. Някои знаци за някои непредвидени обстоятелства. Иън и Натали нямаха равни в разработването на планове. Онова, което Иън направи, значеше само едно и сестра му знаеше какво да предприеме.
	Въпреки това тя изпита съжаление към момичето. Зад привидната му недодяланост се криеха известна доза смелост и дух. При други обстоятелства и в друго време Нели можеше да се превърне в добра служителка на семейство Кабра.
	— Ей, да не вземеш да ми повърнеш, а? — попита Нели. — Не ми се гледа бълвоч.
	Наведе се и затърси сред разпилените по пода неща плик, каквито слагат по самолетите, в случай че ти прилошее.
	Готово.
	Докато Нели се беше навела, Натали бръкна в джоба си и извади шишенце с тъмна течност. Доближи го с обиграно движение до кока-колата на Нели. Бяха достатъчни и две капки.
	Самолетът отново се разклати, при което Натали трепна и изля в колата цялото съдържание на шишенцето.
	Ау!

	* * *

	Телефонът иззвъня и изтръгна Дан от дълбокия сън.
	Първото, което забеляза, беше ръката на Ейми, бяла като кост и вкопчена в страничната облегалка на седалката.
	— Направо не проумявам как можеш да спиш в такова време… — рече през зъби сестра му.
	Малкият самолет се наклони наляво и Ейми изписка.
	— Страхотно! — възкликна Дан. — Хайде пак, Сергей!
	Мъжът се засмя.
	— Хареса ли ви?
	— Не! — изпелтечи Ейми.
	Алистър напрягаше слух, за да чуе какво му казват по телефона.
	— Кой? — попита той и направи жест всички да млъкнат. — Ирина ли?
	Ейми простена.
	— Да, измъкнаха се — обяви на висок глас Алистър. — Сега са с мен, здрави и невредими… какво? Япония ли каза? — Кореецът прихна. — Ох, майчице. Нима смяташ… нима наистина си повярвала, че Дан и Ейми нарочно не са извъртели нещата така, че малките Кабра да им вземат билетите… че не са пратили съвсем преднамерено бавачката да се качи като примамка в самолета… о, я стига. О, недей така, Ирина… Какво? Сигналът прекъсва. Може би не си ме разбрала добре. _То се знае, че Ейми и Дан Кахил са се отправили към Япония. Точно така._ Дочуване, скъпа.
	— Хм… какво беше пък това? — попита Дан.
	Алистър се усмихна.
	— Познавам Ирина много добре. Сега тя е убедена, че вие сте изиграли Иън и Натали Кабра, а не обратното. И можете да ми вярвате, след онова, което й казах, тя смята, че последното място по света, където ще отидете, е Япония…
	— Я чакай. Смяташ, че си я убедил ли? — рече момчето. — Е, само да не се обидиш, но на мен ми прозвуча доста нескопосно.
	— Може в някои неща в живота да съм се провалил, но от хора разбирам — отвърна Алистър. — Знам на какво ще се хване Ирина Спаска.
	Ейми се извърна към Алистър, беше пребледняла като платно. В много отношения той беше умен, но иначе си беше малко старомоден. И беше пропуснал нещо, което направо щеше да му извади очите.
	— Не бъди… толкова сигурен — каза тя.

	* * *

	Чу се как пилотът предупреждава на руски, че се готви да каца, и бързо му посочиха свободна писта.
	Самолетът зави надясно и започна да се снишава шеметно към малко летище в покрайнините на Москва. Пистата насред сухия пейзаж и спечената пръст наоколо изглеждаше призрачно сива.
	Единствената пътничка на борда стисна страничната облегалка на седалката, когато колесникът опря с трясък пистата. Кацането винаги беше по-рязко, отколкото тя очакваше.
	Докато самолетът намаляваше скоростта и се придвижваше по тармака, тя видя как зареждат с гориво лъскавата сребърна „Чесна“. Великолепна машинка.
	— Спрете тук — каза Ирина.
	Забеляза стареца, който куцукаше с бастуна. Както винаги, беше спретнат и облечен добре. С бомбето и тъмните очила изглеждаше изискано. Ирина го харесваше, задето се придържа към традициите и не робува на модата. Днес дрехите му изглеждаха леко отеснели, но кой не беше напълнял в това напрегнато време?
	След миг се появиха и малките дяволчета в дебели якета и шапки. Както винаги, им трепереха като на писани яйца — първо Грейс Кахил, а сега чичото. Ирина не проумяваше защо той е продал душата си точно на тях двамата. Някой ден щеше да съжалява горчиво.
	_Те, Алистър, ще те предадат, освен ако ти не ги предадеш пръв_, помисли си Ирина.
	Тя се усмихна. След дълъг път винаги се ободряваше при мисълта за малодушието на хората. Навремето, докато работеше в КГБ, беше видяла най-различните лица на предателството: изнудване, опашати лъжи, задушаваща бюрокрация, жълта журналистика.
	_Отбори, как ли пък не!_, каза си тя. В търсенето на трийсет и деветте ключа към загадката отборите не вършеха работа. Тайна, обещаваща такова могъщество, неминуемо предизвиква завист и никой съюз няма да оцелее.
	Ирина щеше да намери ключовете към загадката сама. Без лениви богати хлапета, без залезли магнати на буритото и осиротели ревльовци. За отборите и аматьорите тази игра беше напълно неясна. Но не и за Ирина. Тя знаеше, че онзи, който е загубил най-много, заслужава наградата. Вълкът единак, който се стреми към справедливост. И мъст.
	Тримата се качиха на самолета в другия край на пистата. Ирина се наведе напред и се взря в мобилния си телефон, върху който още бяха изписани джипиес координатите и името на последния човек, на когото се е обаждала: ОХ, АЛИСТЪР.
	— Наистина, ох, Алистър — промърмори рускинята. — Облекчаваш ми много гонитбата…
	— Что? — попита пилотът.
	— След тях, Александър.
	Той дръпна ръчката и двигателят на самолета забоботи. „Чесната“ отпред се готвеше да излети.
	Сега Ирина щеше да провери дали Алистър й е казал истината къде всъщност отиват.
	Тя се ухили. Никой не беше успял да надхитри Ирина Спаска.


>	Глава 5

	Братът на Ейми не можеше да свикне с ново място, докато не извършеше някоя дивотия. В Токио това се случи сутринта, след като се нанесоха в хотел „Благодаря ви много“.
	— Дан, не можеш да го вземеш… това е кражба — предупреди го тя, докато гледаше как момчето се мъчи да натика в задния си джоб един хотелски пепелник.
	— Няма да забележат! — възрази брат й. — Трябва ми за колекцията.
	Дан събираше какво ли не. Имаше колекции с всичко, което можеше да влезе в къщата и не беше прихванато с вериги за пода.
	— Сестра ти е права — намеси се строго чичо Алистър, който се беше запътил към изхода, но спря и се подпря на бастуна.
	Миришеше на лосион за след бръснене и на талк. На идване от летището беше купил на Ейми и Дан нови дрехи — да се преоблекат, и беше настоял да се измият и да се наспят.
	Ейми обаче сън не я ловеше. Беше много притеснена. А и Дан постоянно изричаше насън „Мъъър“. Наистина му беше мъчно за Саладин.
	Това обаче не беше притъпило страстта му да прави колекции. Ейми протегна длан. Ще не ще, брат й сложи върху нея пепелника.
	— Добре, но ще ми вземеш един кибрит с емблемата на хотел „Благодаря ви много“ — настоя той.
	Ейми върна пепелника върху масата във фоайето и Дан тръгна послушно след нея. Още не можеха да произнесат истинското име на хотела. Затова го бяха кръстили с единствените думи, които работещите тук постоянно им повтаряха. Ейми взе един кибрит от рецепцията и се усмихна на администраторката.
	— Благодаря ви много! — каза жената.
	Докато вървяха към изхода, Дан погледна към Алистър, който беше избързал пред тях.
	— Хайде да му избягаме — пошушна момчето. — Трябва да намерим нашите. Нели и Саладин.
	— Ти да не си полудял? — отвърна също през шепот сестра му. — Чичо Алистър ни плати хотела. Знае японски и ще ни помогне да се придвижваме из града.
	— Ти го харесваш! — ужаси се Дан. — Той ти е влязъл под кожата!
	Ейми се извърна рязко към него.
	— Нито го харесвам, нито му вярвам. Но без него сме загубени, Дан. Затова трябва да се преструваме, поне докато ни намери Нели.
	— Или ние намерим нея! — промърмори брат й и двамата тръгнаха към корееца, който вече беше на вратата.
	Тримата излязоха навън, денят беше прохладен и слънчев. Вляво от тях хора в костюми на манга герои посрещаха купувачите пред огромен лъскав търговски център. Откъм парка зад оживената улица, по която се стрелкаха автомобили и велосипеди, се носеше миризмата на екзотично нацъфтяло дърво. Според Ейми Токио приличаше на Ню Йорк, само дето хората не си крещяха.
	Дан се беше загледал нагоре, към стоманената конструкция, извисила се над парка.
	— Жестоко, някой е пренесъл Айфеловата кула и я е боядисал в червено и бяло!
	Алистър се усмихна.
	— Токийската кула е по-висока от Айфеловата в Париж, но освен това е и по-лека благодарение на новите стоманени конструкции, между другото разработени и внедрени от инженер от моя прочут клан Екатерина. Виждате ли високия жилищен блок, който отстрани е извит на дъга? Той е с формата на японско цвете, каквото има в изобилие в парка „Шиба“. Дело е на архитект от клана Джанъс…
	— Значи в този парк има стоманени цветя, така ли? — попита Дан.
	— Аз познавам един с тенекиен мозък — подметна Ейми, после се извърна отново към корееца. — Откъде знаеш толкова много за своето семейство?
	— Някой ден ще ви покажа колекцията си — обеща Алистър. — Но нека не се отклоняваме. С такси ще стигнем за десет минути до Градската библиотека.
	— Библиотека. Охо. Изгарям от нетърпение да я видя — възкликна Дан, като си играеше разсеяно с кибрита. — Ей, знаете ли какво. Вие идете там. А аз ще купя суши с червен луциан и ще отида с такси на летището. Ще се видим по-късно.
	— Защо реши, че Саладин е на летището? — попита Алистър и продължи да върви към улицата.
	— Смятам, че е възможно да са се случили две неща — отговори момчето. — Или Иън и Натали Кабра са промили мозъка на Нели и я развеждат из града в опит да ни намерят, или Нели е успяла да се справи с тях с по-съвършената си техника на нинджа, за която не подозира, че съм й внушил с телепатия. Всъщност залагам на първата възможност. При всички положения Саладин… — Дан се намръщи. — Още… още си го представям как се върти и върти сам-самичък на онази лента за багажа…
	— Знам, че обичаш домашния си любимец — каза Алистър. — Но първо помисли за собствената си безопасност. Иън и Натали Кабра очакват да пристигнете в Япония. Освен това сигурно очакват и да отидеш на летището, за да търсиш любимия си котарак и бавачка…
	— Гувернантката — поправи го момчето.
	— Не можеш да се излагаш на такава опасност и да се хващаш в капана, който са ти заложили — продължи кореецът.
	Ейми също се чувстваше много зле, задето не знае къде са Нели и Саладин. Още откакто бяха пристигнали, се опитваше да се свърже по мобилния телефон с Нели. Сърце не й даваше да спира Дан, който беше решил да ги потърси. Но съветът на Алистър беше разумен.
	— Доколкото познавам Иън и Натали, те със сигурност ще ни намерят — каза тя, докато вървеше след Алистър към стоянката на такситата.
	— Ама… — възрази Дан.
	— Трябва да продължим нататък — прекъсна го Ейми. — Нели е оправна, все ще се измъкне.
	Дан въздъхна.
	— И Саладин няма да падне по гръб. Все пак е котарак…
	Докато вървяха бавно през площада, Дан постоянно палеше клечки кибрит и ги духаше.
	— Престани! — скара му се Ейми.
	— Защо? — попита брат й и запали още една клечка кибрит. — Забавно е. Така не мисля, че сме зарязали на произвола на съдбата единствените двама души, които наистина обичаме, и че сме в страната на нинджите, на Мотра* и на страхотните бойни изкуства, а ще прекараме поредния ден в някаква си библиотека.
	[* Приказно чудовище с вид на пеперуда от романа „Свещените феи и Мотра“ на Такехико Фукунага. По-късно се появява и в много филми с Годзила. — Б.пр.]
	След като се приближи до едно чакащо такси, Алистър каза на шофьора нещо на бърз японски, който явно говореше свободно, и направи знак на Ейми и на Дан да се качват.
	Понесоха се сред движещите се автомобили, като подминаваха редици съвременни стоманени сгради и тук-там по някоя богато украсена древна пагода, заобиколена от парк.
	— Защо не отседнем в такава? — попита Дан.
	— Това са древни храмове — обясни Алистър. — Щом приближим библиотеката, ще видиш повече. Военният диктатор — шогунът — се е разпоредил всички храмове да бъдат преместени тук. По онова време Ропонджи е бил в далечните покрайнини на престолния град, който тогава се е казвал Едо. Тук са били и ловните полета на шогуната.
	— Невероятно — възкликна Ейми.
	Тя обичаше да научава как е възникнал един или друг град.
	Дан кимна и погледна разсеяно през прозореца.
	— Стори ми се, че току-що видях една знаменитост.
	Мобилният телефон на Алистър иззвъня.
	— Ало!… Да… о, браво на теб, Сергей. И тя _какво_? Представяш ли си… ха! Чудесно. Много ти благодаря. Да. До свидания! — Той прибра телефона и се извърна към Дан и Ейми. — Сергей е на сигурно, в Сибир, заедно с двете си деца. Ирина се е хванала на въдицата. Решила е, че това сме ние. Щом разбрала, че са я надхитрили, започнала да ругае така, че дори Сергей се смутил.
	— Ура! — викна Дан и шляпна по дланите сестра си и чичо си.
	— Трябва да благодаря на теб, Ейми — каза, грейнал, кореецът. — Може ли да съм толкова глупав и да не се досетя, че Ирина ще ни засече по устройствата, които закрепихме на телефоните!
	— Аз пък се сетих веднага — отбеляза скромно Дан. — Просто съм по-срамежлив.
	— Аз пък съм английската кралица — завъртя очи сестра му.
	— Наистина изглеждаш сбръчкана и скучна — рече Дан.
	Той се дръпна и Ейми не успя да го шляпне.
	Не след дълго таксито спря пред огромна съвременна сграда с вид на кутия в края на потънал в зеленина парк.
	— „Арисугаваномия“! — оповести водачът на таксито.
	Дан изпадна в паника.
	— Какво съм направил пак?
	— Така се казва паркът, а това е централната сграда на Токийската градска библиотека — обясни Алистър, после плати и слезе. — Не разполагаме с много време, всеки момент Ирина ще ни открие. Махнахме от телефоните джипиесите и е много важно да не се отделяме един от друг. Докато сме в библиотеката, включете телефоните на вибрация.
	— Направо ще се пръсна от вълнение — промърмори Дан.
	Веднага щом влязоха в библиотеката, до Алистър изникна спретната библиотекарка, която кимна и заговори с него на японски. Усмихна се на Дан и Ейми и им направи знак да я последват.
	— Познаваш ли я? — прошепна Дан, докато се качваха по величественото мраморно стълбище. — От времето, когато си ходил на лов с шогуна?
	— Не, тя просто е любезна — отговори Алистър — почти не му личеше, че накуцва. — От уважение към възрастта ми. Въпреки че госпожа Накамура може би помни телевизионните ми изяви отпреди десет години. По онова време всички бяха полудели по моето „Ужасно вкусното бурито териаки“, приготвяно на микровълнова печка.
	Те влязоха в малка обособена читалня с шкафове, пълни с книги. На едната стена имаше две прозорчета с изглед към улицата. В средата бяха наслагани компютри.
	— В случай че имате въпроси, не се колебайте, питайте ме — подкани госпожа Накамура с лек акцент, после кимна отново на Алистър и затвори след себе си вратата.
	— Казах й, че правим проучване за нова електронна интерактивна страница, посветена на различните пълнежи за бурито — обясни Алистър, като се подпря с две ръце на бастуна си и се наведе към Ейми и Дан. — Но въпросът ми към вас е: защо _всъщност_ сме тук?
	Ейми стрелна с очи брат си. Алистър и друг път им беше задавал същия въпрос и те все бяха измисляли начин да не отговорят. Кореецът беше наясно, че са намислили нещо.
	Проблемът беше в мечовете. Алистър не знаеше за тях. Не беше видял тайния надпис, изсечен върху острието на единия. Нямаше представа, че вторият ключ към загадката е тунгстенът.
	_По объркан е и от нас_, помисли си Ейми. Разтворимото желязо и тунгстенът не бяха плочки от пъзела, които човек ще свърже веднага. Желязото влизаше в състава на мастилото, а тунгстенът беше веществото, което свети в крушките с нажежаема жичка. Как да се досетиш да ги свържеш? Ейми и Дан имаха да научават още много неща, но едно беше ясно. Мечовете щяха да ги отведат при следващия ключ към загадката. Дан си каза, че Алистър сигурно е в състояние да им помогне да разберат. Но опасността беше голяма. Кореецът можеше да вземе информацията и да избяга — и друг път го беше правил. _Не се доверявай на никого_, ето какво гласеше девизът на Ейми и Дан. Забравеха ли го, веднага след това съжаляваха.
	А те трябваше да ограничат възможно най-много съжаленията.
	— Имаше… един код — излъга набързо Дан. — В музиката. В музиката на Моцарт. Кодът гласеше: „Отидете в Япония“. Беше в клавиша за „до“. Знаем само толкова.
	Алистър сви рамене и седна пред един лаптоп.
	— Не разполагаме с много, но досега това не ни е спирало. Хайде всеки да поработи сам и после ще сравним бележките си, искате ли?
	Ейми и Дан се постараха да седнат срещу него, така че той да не вижда мониторите им. Ейми написа в търсачката:
C>
	Япония тунгстен меч
	среща се на 87 722 места
C$
	— Предстои ни тежък ден — пророни тя.
	Дан написа:
C>
	нинджа воин изображения
	среща се на 1 694 117 места
C$
	Той се усмихна. Може би нямаше да е чак толкова зле.
C>
	В Древна Япония с рисунки и татуировки по тялото са се разкрасявали робите и военнопленниците. Някои от тях се възпроизвеждат и от нашите художници, специалисти по татуировки — всички те са завършили история.
C$
	Дан започна да разглежда нататък. Изображенията бяха по-ясни от превода на английски. Имаше един човек с гръб, който от горе до долу беше в татуировки. В десетки татуировки: дракони, исторически сцени, пейзажи, сложни плетеници…
	Дан спря. Нещо в една от рисунките му се стори познато.
	Той го намери върху изображението и кликна с мишката отгоре. Екранът бавно се изпълни с великолепна картинка.
	— _Какво_ правиш, Дан? — скара му се Ейми, като погледна през рамото му.
	— Не е ли страхотно? — попита брат й.
	Тя показа монитора на своя лаптоп, върху който имаше карта на Япония.
	— Дошли сме да търсим ключа към загадката!
	— О, извинявай, Велика изследователко, но я погледни по-внимателно… тези букви тук. Същите, както върху меча!
	Опа!
	Дан тутакси закри устата си с длани. Без да иска, беше произнесъл думата, започваща с буквата „М“.
	Ейми се ококори. _Голям смотаняк си, Дан_, казваха очите й.
	Двамата погледнаха Алистър — той описваше съсредоточено нещо, което беше видял върху своя екран. Кореецът вдигна бавно очи. Изглеждаше блед — едва ли не като болен.
	— Чичо Алистър!… — възкликна Дан. — Добре ли си?
	Няколко секунди Алистър не отговори. Свали очилата си и ги избърса с носна кърпа, която извади от джоба си.
	— Добре съм. Но когато човек е стар… е трудно да се взира дълго в екрана. Извинявайте. Вие… хм, намерихте ли нещо?
	— Да — отвърна Дан.
	— Не — каза пък Ейми.
	— И да, и не — уточни Дан. — А ти?
	Алистър кимна разсеяно.
	— Елате да видите.
	Двамата отидоха и погледнаха екрана. Алистър затвори страницата с електронната поща и отдолу изникна друга страница с рисунка на свиреп на вид японски воин, който държеше отсечена глава.
	— Ужас… — прошепна Ейми.
	— Няма страшно, това са само пиксели — успокои я Дан. — Но… наистина си е ужасно.
	— Хм, Плешивия плъх — продължи Алистър с глас, който пак прозвуча някак налудничаво и сякаш идваше от далеч. — Известен и като Тойотоми Хидейоши.
	— Хиде_кой_оши? — рече Дан.
	— Той… той е най-великият воин в японската история — продължи кореецът, — но на повечето изображения е показан като доста страховит. Живял е през шестнайсети век. В началото е бил най-обикновен селянин, но се е издигнал и е получил невероятна власт — победил е различните племена и фракции и за пръв път е обединил страната и я е превърнал във велика сила. — Алистър замълча и сниши глас. — Освен това е сред предците ви от рода Кахил.
	— И на мен ми се стори, че Ейми прилича на него — отбеляза момчето.
	— Всъщност е от клана Томас. Потомък е на Томас Кахил. През шестнайсети век Томас се отправил към Далечния изток — според някои с търговска цел, според други, за да се скрие от срам, че не е издирил сестра си, която е избягала. При всички положения се установил тук и семейството му положило началото на клана Томас, прословут със своята жестокост и войнственост.
	Дан се взря по-отблизо.
	— Семейство Холт… те са от клана Томас. Приличат на дънери с динозавърски мозъци. Този тук има вид на невестулка.
	— Логично е Хидейоши да е от клана Томас — намеси се и Ейми. — Силата. Грубият начин, по който държи главата.
	— Странно нещо е еволюцията. Не работи в полза на клана Томас. — Алистър вече не беше толкова мрачен и си позволи да се подсмихне. — Аз, разбира се, показвам пристрастията си на човек от рода Екатерина. При всички положения съм убеден, че издирването ни трябва да започне от Хидейоши. Той е имал много тайни. Според някои именно те са го погубили.
	— Тайните са нашата стихия, човече — рече Дан.
	Алистър насочи поглед към него, после и към сестра му. Малко по малко лицето му връщаше цвета си.
	— Смятах да запазя тази информация за себе си. След онова, което се случи в Залцбург, не бях сигурен, че трябва да ви се доверявам. Днес всъщност смятах да проведа проучването на връзката с Хидейоши тайно от вас.
	— Е, значи ставаме двама — промърмори Дан.
	— Трима — поправи го Ейми. Тя стрелна плахо с поглед брат си и добави: — Не смятахме, че можем да ти се доверим, чичо Алистър.
	Кореецът кимна.
	— Посветил съм се на това отново да спечеля доверието ви. А то е крехко нещо — трудно се гради, лесно се губи. Няма как да се спазариш за него. Само ако го даваш безвъзмездно, можеш да очакваш в замяна същото. — Той премести очи от Ейми към Дан. — Някой трябва да направи първата крачка, ако искаме да разсеем недоверието. И аз я правя с удоволствие. Напълно го заслужавате. — Той се извърна със сериозно лице към екрана на компютъра си. — Хидейоши май е страдал от мания за преследване и е обичал да крие разни неща — продължи Алистър, като премести мишката на компютъра върху биографичния текст. — Да вземем например Голямото издирване на мечове от 1588 година, когато той принуждава всички селяни и земеделци да предадат мечовете си. Хидейоши твърди, че иска да ги претопи за голяма статуя на Буда. Но това е лъжа.
	— А каква е истината?… — попита Ейми.
	Алистър сви рамене.
	— Една от големите загадки. Освен това взима мерки, за да попречи на земеделците и на селяните да се издигнат до прослойката на воините. Явно се е страхувал.
	— Но нали и _той_ е бил беден, а после се е издигнал — учуди се момичето.
	— Мисли като воин, сестро-сан — намеси се Дан. — Страхувал се е _именно защото_ и той в началото е бил беден и после се е издигнал. Смятал е, че някой може също да се издигне и да го изрита по задника на нинджа.
	Алистър кимна.
	— Вероятно е подозирал, че в провинцията живеят и други издънки на клана Томас или още по-лошо, на клана Екатерина. Дори тогава двата клана са воювали. Дали се е опитвал да скрие мечовете от хората на Екатерина, да не би те да се вдигнат срещу него? Не знаем. Де да знаехме къде е скрил мечовете! Тогава „къде“ може би щеше да ни отведе и при „защо“. — Кореецът отново сви рамене и се извърна с лице към тях. — Е, казах ви всичко, каквото знам.
	Дан погледна сестра си. Сега топката беше в тяхното поле.
	_Той ни разкри тайните си_, казваха очите на Ейми. _Задължени сме му._
	_Преглеждаше си имейлите_, възрази пак само с поглед Дан. _Виж, ТОВА не ни показа._
	_То е друго_, изтъкна сестра му. _Алистър ни е нужен._
	_Ако изключим факта, че има пари и знае японски, каква полза от него?_
	_Ако изключим факта, че в долния край лявото ти ухо е с красива форма, каква полза от теб?_
	Дан я изгледа лошо.
	_Ти си по-голямата, ти кажи._
	Ейми се обърна към Алистър.
	— Ние смятаме… ние намерихме някои от мечовете — каза тя. — Във Венеция.
	— Мечовете на Хидейоши… в Италия? — изуми се Алистър.
	Дан въздъхна и изпелтечи:
	— Бяха в къщата на онзи италианец — Фиделио Рако.
	— Рако… — повтори чичото. — Човек от клана Джанъс. Въпреки това ключът сочи към бастион на клана Томас. Странно! Тук, в Япония, се носят слухове, че има тайни скривалища на Хидейоши, но че те се пазят от неговите потомци, мнозина от които се числят към якуза*.
	[* Японската мафия (яп.). — Б.пр.]
	Дан се усмихна. Сега вече се раздърдори:
	— Леле… върхът! — възкликна той. — Победих ги на четвърто ниво… май на „Нинджа Гайтен“. Тези са си направо луди. Режат ти ръцете и ти ги поднасят за обяд.
	— Изгарям от нетърпение да ги срещна — вметна Ейми.
	— Опитахме се да донесем мечовете тук — продължи брат й. — В моя багаж са. По един от тях имаше някакви знаци. Решихме, че са важни… и може би съдържат информация за следващия ключ към загадката.
	Алистър ги зяпна от учудване.
	— Има ли начин да си ги върнем?
	— Е, може би няма да ни се налага. — Момчето кимна към екрана. — По тази татуировка се виждат същите знаци.
	Дан никога не беше виждал Алистър да се движи толкова бързо. Той се надвеси над рамото му и присви очи срещу екрана.
	— Сигурен ли си, че същото го пишеше и върху меча?
	— Аха — потвърди момчето. — Е, не точно същото. Имаше още йероглифи. Тук ги няма.
	Ейми поклати глава.
	— Откъде си толкова сигурен? Не знаеш и дума японски.
	— Да, да — рече брат й. — И не разчитам нотите. Но я да видим, кой _запомни цяла песен на Моцарт и намери последния ключ към загадката_? Чакай, чакай, нека се опитам да си спомня. О! Знам — аз!
	— Сигурен ли си, Дан, че липсват йероглифи? — повтори въпроса и Алистър. — Защото написаното тук е доста безобидно — заклинание за късмет, почести, победи и така нататък.
	— Повече от сигурен. В началото на всеки ред имаше някакви странни на вид букви. Сякаш от друг език. Може би санскрийски.
	— Санскрит, глупчо такъв — поправи го сестра му и седна пред своя лаптоп. — Предполагам, че не помниш съвсем всичко. — Тя се извърна към корееца, който пишеше трескаво на клавиатурата. — Какво знаеш за онези от якуза, чичо Алистър?
	Стори й се, че той потрепери.
	— Те са много зли и опасни — отвърна Алистър. — Повярвай ми, по-добре да не се изпречваме на пътя им.
	— Да не познаваш лично някои от тях? — притесни се Дан.
	— Те ме познават и ме презират — потвърди кореецът. — Аз съм от клана Екатерина. От много векове клановете Томас и Екатерина са заклети врагове. Отдавна се подозира, че в якуза притежават карта, по която можеш да стигнеш в тайна подземна крипта. Ако трябва да тълкувам това съобщение тук, май сме намерили нейно копие.
	Той натисна клавиша за принтиране. От библиотечния принтер бавно излезе карта, древно изображение, върху което бяха нарисувани преплетени като лабиринт проходи.
	— Жестоко! — възкликна Дан.
	— Още от самото начало ли _знаеше_ за нея? — попита Ейми.
	Алистър поклати глава. Отново пребледня и се свъси.
	— Отдавна издирвам едни… откраднати документи на клана Екатерина, които не са свързани с това. Един от колегите ми е успял да открие тайно скривалище. Докато бяхме в Залцбург, получих имейл от него с няколко прикачени файла, включително тази карта.
	Той им показа принтираната карта, над която пишеше: С НЕИЗВЕСТНО ЗНАЧЕНИЕ.
	— Я чакай… Документи на клана Екатерина? _Колеги?_ Какво още криеш от нас? Как можеш да…
	Ейми млъкна насред изречението. Курсорът върху монитора на Дан се движеше от средата на екрана към левия ъгъл.
	— Дан! — извика тя. — Престани, чу ли!
	— Какво да престана? — попита брат й.
	— Знаем, че ти е скучно в библиотеките, но не можеш ли поне веднъж да подходиш сериозно? — отвърна момичето. — Играеш си, нали? Скрил си нещо в джоба си и то праща сигнал на компютъра. Защо иначе _курсорът ще се движи_?
	Сега той беше върху иконката за връщане и върху екрана бързо се появяваха всички електронни страници, които Дан беше отварял: татуировки, информация за Хидейоши и издирването на мечовете, страниците на три момичета от шести клас във фейсбука…
	— Ей! — извика Дан.
	— Някой следи какво си набирал на клавиатурата — досети се Алистър и бързо вдигна лаптопа. — Свързал се е от разстояние с компютъра и шпионира какво си гледал днес.
	Той бързо изключи отзад захранването и екранът угасна. Чу се плътен сигнал и по елсиди панела замигаха японски йероглифи, които подозрително приличаха на разновидност на предупреждението ИЗВЪНРЕДЕН СЛУЧАЙ.
	— Как са успели? — попита Ейми.
	Дан взе лаптопа и погледна айпи картата.
	— Включило се е безжично устройство, използващо 802.11g — каза той. — Значи е съвсем наблизо. И аз не знам, но сигурно на трийсетина метра — или на петдесет, ако е с бустър или нещо такова.
	Алистър се отправи към прозореца.
	— А това означава, че е или в сградата, или в някоя от онези коли там.
	По-добре да беше казал „някоя от онези стотици коли“, ако имаше предвид автомобилите, спрели при тротоара и на съседния паркинг и движещи се плътно един след друг по пътя.
	Чук-чук-чук-чук!
	И тримата подскочиха от чукането по вратата.
	— Всичко наред ли е тук? — извика тънко притеснено гласче.
	Май беше госпожа Накамура, но защо ли говореше така…
	Алистър отиде при вратата.
	— Тя сигурно знае как да го засече.
	— Недей! — извика Ейми.
	— Госпожо Накамура — подхвана кореецът, като дръпна ръкохватката, — в библиотеката ви очевидно е проникнал…
	Вратата се отвори рязко и Алистър се озова пред широка гръд в сива фланелка най-големия размер.
	— И без номера, Шъруд — предупреди Айзенхауър Холт с усмивка, толкова широка, че достигаше почти до косата му, подстригана по войнишки на канадска ливада. — А сега всички: строй се и ходом марш!


>	Глава 6

	Зззззз…
	Телефонът на Ейми вибрираше.
	Тя се огледа. Айзенхауър Холт спореше от седалката до шофьора във вана с жена си Мери-Тод, която шофираше. На седалката зад тях единайсетгодишните Мадисън и Рейгън Холт се състезаваха коя ще достигне с топчета от сополи косата на по-големия им брат Хамилтън. Питбулът им Арнолд лаеше настървено и ловеше с огромна паст направо във въздуха малките снаряди.
	— Престанете, той ще вземе да ме убие! — извика Хам.
	— Точно това е целта — отвърна Мадисън и изръкопляска.
	— Шъруд се казва _гората_, скъпи — настоя Мери-Тод в разговора с мъжа си. — А детективът се казва _Шерлок_.
	— Ще проверим! — заяви Айзенхауър. — Нека ти напомня, Мери-Тод, че в „Уест Пойнт“ коефициентът ми на интелигентност си беше близо цели сто точки. Добре де, осемдесет и девет, но дори не се бях готвил!
	— Сто точки се смята за _нормално_, захарчето ми — отговори жена му.
	— Нормалното е враг на творчеството — изграчи Айзенхауър. — А човек с името Холт никога не е нормален, както пролича и от изобретателността, с която заловихме малките Кахил.
	Зззззз…
	Ейми бръкна в левия джоб на панталона си и извади телефона, като се постара никой да не забележи. Отдясно плътно до нея седеше Алистър, който едва сдържаше гнева си. Той от своя страна седеше плътно до Дан, който явно нехаеше и четеше туристическите брошури, оставени от семейство Холт по пода на вана.
	Ейми стрелна с очи екрана на телефона:
C>
	ГОМЕС, НЕЛИ
C$
	Тя понечи да извика, но все пак замълча и погледна изпитателно Алистър и Дан, а после им показа ниско долу екранчето.
	Нели беше жива!
	— Урааа! — викна Дан.
	— Малкият Кахил е съгласен с мен — ухили се Айзенхауър и се извърна към задните седалки на вана. — Умно момче си. Далеч ще стигнеш. Например с нас… като пленник! Ха-ха!
	Всички от семейство Холт прихнаха, с изключение на Арнолд, който явно се обърка, задето летящите малки лакомства внезапно са изчезнали.
	— Лошото е, че не беше достатъчно умен да забележиш, че следим всяка ваша крачка, разработили сме специална хакерска технология, запазена марка на Холт — продължи Айзенхауър. — Първо проникнахме в проследяващото устройство, прикачено към вашия котарак, докато не установихме, че котаракът всъщност е чичо ви!
	Мадисън и Рейгън го погледнаха смаяни.
	— След това го проследихме до летището, където заповядах да се опитаме да приложим най-великото си техническо изобретение, с което да проникнем в компютърната програма за билетите — уточни Айзенхауър.
	— Тогава обаче аз му напомних, че е достатъчно и да караме след лимузината му — намеси се Мери-Тод.
	— Когато отидохме на другото летище ли? — попита с пискливо гласче Мадисън. — И ви видяхме да се качвате на самолета? Просто попитахме онзи летец, Фабио — беше много готин — къде отивате — ухили се тя. — И той ни каза.
	— Джаф — обади се Арнолд.
	— Така успяхме да уредим да заминем за Япония — продължи Айзенхауър, — където ви изпреварихме на летището — изчакахме ви и започнахме да следим всяко ваше движение до последния ни страхотен удар — хакнахме се в лаптопа ви и взехме оттам цялата информация! И сега, когато ви държа тримата в плен, си давам сметка каква е целта на живота ми. Не само да се добера пръв до трийсет и деветте ключа към загадката. Но и да поставя името „Холт“ там, където му е мястото: върху герба на клана Томас… върху герба. Историята вече няма да смята всички от семейство Холт за глупаци. Ние вече няма да сме черните овци, петното върху долните гащи на рода, миризливата бележка под черта в легендата за клана Томас. И вие ще ни помогнете да осъществим целта, за която сме предопределени, като ни отведете при онова, което разкрихте при проучването: следващия ключ към загадката, който е в токийските подземия!
	— Сам ли се досети? — попита Ейми, като едва се сдържаше да не издаде облекчението, обзело я при мисълта, че с Нели всичко е наред.
	— На около петдесет и три процента — отвърна Айзенхауър.
	— По-скоро на четирийсет и седем — поправи го жена му.
	— Знаех си аз, че май греша — съгласи се той.
	— Ей, татко! Не ти, а аз се заех с техническите подробности — проплака Рейгън.
	— _Какъв_ татко? — скастри я баща й.
	— Тъй вярно, татко, сър де — рече момичето.
	— Спорът ви е точно толкова безсмислен, колкото и разговорът ви — обади се Алистър и в гласа му прозвуча едва потискано раздразнение. — И да сте хакнали системата, не сте научили нищо. Откраднал си ми картата, празнодумец такъв.
	— Чичо Алистър! — възкликна Ейми.
	Никога не го беше виждала в този вид.
	— Кой мяука там отзад? — подсмихна се Айзенхауър. — Котаракът от клана Екатерина ли?
	— Джаф! — излая и Арнолд и внезапно заточи лиги.
	Алистър се засмя предизвикателно.
	— Защо, негодници, решихте, че наистина сте в състояние да разчетете правилно картата? Тя е на японски.
	— Ха! Ние от семейство Холт не си губим времето! — ревна Айзенхауър. — Чух през вратата на библиотеката как си говорите за древна подземна крипта. Започваме от… района на подземната крипта. Пълен напред вляво!
	Ванът се люшна и зави наляво.
	Дан вдигна очи от картата на токийското метро. Лицето му грееше, както когато той е разчел някой код или е открил измама в компютърната игра „Уоркрафт“.
	— Крипта ли? Според мен е по-добре да погледнем в метрото.
	Микробусът се люшна надясно.
	— Пишка ми се — оповести Мадисън.
	Микробусът поднесе и спря в страничната лента.
	— Някой ще вземе ли решение? — попита Мери-Тод.
	Докато семейство Холт спореха, Алистър пошушна на Дан:
	— Метрото ли, момчето ми? Я разкажи защо?
	— Първо, запомних картата ти — подхвана прекалено въодушевено Дан.
	— Шшшт! — изсъска сестра му.
	— Тайните проходи и метрото — продължи невъзмутимо Дан. — Те съвпадат — почти точно! Предполагам, че метрото е прокарано по вече съществуващите тунели!
	Всички от семейство Холт изведнъж млъкнаха.
	— _Дан…_ — спря го пак Ейми. — Казваш го на _тях_.
	Дан вдигна изумен очи.
	— Казвах го на чичо Алистър.
	— Но ниеее те чухме — изтананика заядливо Рейгън и се изплези. — Пък и ако не ни беше казал, щеше да си труп.
	— Джаф — намеси се Арнолд и оголи лъскави от слюнката предни зъби.
	Дан пребледня. Погледна гузно Ейми и Алистър, който изведнъж се беше намръщил.
	— Хм… лошото е, че всъщност не съвпадат. Значи съм грешал. Защото, хм, има голяма разлика. Върху старата карта в средата има нещо като кръстовище с голямо помещение. А върху картата на метрото линиите се движат успоредно една на друга. Схващаш ли?… Явно мястото не е там…
	— Тайната, изглежда, е точно там, където е разликата между двете карти — ревна Айзенхауър.
	— Както винаги блестящ! — похвали го жена му.
	Ейми простена. Колкото повече оглупяваше Дан, толкова повече поумняваше Айзенхауър Холт.
	— Жестоко — ухили се Хамилтън.
	Не щеш ли, Айзенхауър се извърна рязко, с присвити очи към тях.
	— Ей, да не се опитвате да ни заложите капан? Не сме чак толкова тъпи, колкото изглеждаме. Или колкото… както и да е.
	— Ами… — Дан премести безпомощно поглед от сестра си към Алистър. — От двете страни има спирки на метрото. Според мен по-близо се пада спирката в северния край — „Йоцуя“.
	— Значи ще отидем на спирката в южния край — разпореди се Айзенхауър.
	Микробусът отново се понесе с клатушкане по пътя.
	— Сега вече наистина ми се пишка много — обади се Мадисън.

	* * *

	Без да казват нищо, изчакаха влакът да потегли от метростанция „Нагатачо“. На перона останаха само те. Според разписанието, което Алистър беше взел от един служител, следващият влак щеше да дойде в шест без двайсет. Той си погледна часовника.
	После извърна очи към релсите — към _черните тесни_ релси, водещи към тунела от двете страни, в който беше тъмно като в рог.
	— Сега е пет и седемнайсет — съобщи с треперлив глас Алистър. — Разполагаме точно с двайсет и три минути.
	Айзенхауър се приближи до края на перона.
	— Строй се, бойци! — нареди той.
	— Аз искам първа — заяви Мадисън.
	— Трябваше да я чакаме, докато беше в тоалетната — започна да недоволства Рейгън. — Не може ли аз да съм първа? Моля те!
	— Наближава рожденият ден на мама — намеси се и Хамилтън.
	— Джаф — обади се Арнолд и след като скочи от перона, подгони един черен от саждите плъх, който се шмугна през релсите.
	— Всеки от семейство Холт да слезе самостоятелно — викна Айзенхауър, после извади от джоба си зелени градинарски ръкавици, надяна ги и слезе от перона. — Внимавайте да не докоснете четвъртата релса!
	— _Третата_, кифличке — поправи го Мери-Тод.
	Мадисън и Рейгън също го последваха, а Алистър хвана за ръце Дан и Ейми и се отдръпна бавно назад. Опитваше се да избяга. Но Мери-Тод и Хамилтън му препречиха с кръстосани ръце пътя.
	— О, без тия — смотолеви Хамилтън.
	— Е, все пак опита, чичо — прошепна Дан.
	Беше пет и деветнайсет. Оставаха двайсет и една минути.
	Дан въздъхна и слезе на коловоза, следван от сестра си, Алистър и останалите от семейство Холт. Между релсите имаше черна като мастило ивица. Покрай тях се понесе опаковка от дъвка. Тунелът отпред се губеше в мрака.
	Дан се почувства замаян. На тях двамата с Ейми не им вървеше много в подземията. В съзнанието му изникнаха образи. _Все бягаме и бягаме… от Джона Уизард в подземния музей във Венеция… от Иън и Натали Кабра в парижките катакомби… от един влак… от един спомен…_ Още усещаше как Ейми го издърпва от приближаващия се влак в парижкото метро, а раницата му изчезва под тоновете шеметно носеща се стомана и от гърлото му се изтръгва вик. На всеки друг избелялата моментална снимка, която Дан носеше в раницата си — на усмихнати мъж и жена — щеше да се стори размазана и безинтересна. За него обаче тя беше важна като живота. Той я беше гледал всеки ден и я помнеше до най-малките подробности. Това беше единственият спомен, единственият съхранил се образ на майка му и баща му, които Дан почти беше забравил. А сега него вече го нямаше, беше на цял континент разстояние.
	— Раз, два, три, четири… — провикна се Айзенхауър.
	Ейми издърпа брат си напред и той се отърси от спомена.
	Жвак-жвак-жвак-жвак, прокънтяха стъпките му.
	— _Кал?_ — изписка той.
	— По-добре не питай — отвърна Ейми.
	Дори в почти пълния мрак Дан видя, че сестра му е пребледняла като платно.
	Продължиха бавно нататък, като вървяха по средата на линията, за да не стъпят на третата релса, докато накрая не изчезна и мъждивата светлина на станцията отзад.
	— Рапортувай кой докъде е стигнал! — извика Айзенхауър.
	Дан насочи с разтреперани ръце джобното електрическо фенерче към картата на метрото. Отпред едва-едва се виждаше светлината на следващата станция. Бяха минали средата.
	— Ако се вярва на картата, би трябвало всеки момент да стигнем до кръстовището. То би трябвало да се пада вляво.
	— Свободно! — каза Айзенхауър. — Всички да проверят скрити пътища за изтегляне!
	Ейми се пресегна вляво и опипа покритата със сажди повърхност.
	— Тук няма нищо, освен стена.
	— Продължавайте да търсите — разпореди Айзенхауър.
	Дан натискаше и удряше трескаво, но стената не поддаваше. Плътен бетон. Той си погледна часовника, който вече светеше все по-слабо в тъмното. Пет и трийсет.
	— Идеята не беше от най-умните — заяви той и гласът му проехтя глухо в тунела. — Вижте, имаме десет минути. Тръгнахме от станцията преди единайсет минути. Разполагаме с достатъчно време да се върнем, докато…
	— Бойната задача се отменя — ревна Айзенхауър. — Кръгом наляво! И… раз, два, три, четири!
	Дан се затича и за малко да се спъне в сестра си.
	— Ау! — извика тя. — Дан!
	— Извинявай! — рече той. — Ще се видим на перона…
	— Дан, кракът ми се заклещи!
	Той се завъртя рязко и насочи фенерчето към силуета на сестра си, която беше приклекнала. Беше се намръщила, а лявото й ходило се беше заклещило под една от релсите.
	— Аз ще я спася! — извика Хамилтън.
	— Не, аз! — изписка Рейгън. — Все не ми се пада на мен да спасявам първа!
	— Чакайте аз! — изкрещя баща им.
	— Джаф — излая Арнолд.
	Дан си проправи път през тълпата, като я разбута с лакът в опит да отиде при сестра си, която пищеше колкото й глас държи:
	— _Само ми затискате крака още повече!_
	Косата отзад на тила на Дан се понадигна. От юг по тунела задуха леко, но постоянно. Момчето забеляза, че Ейми го гледа с широко отворени очи.
	— Дан! Точни ли са разписанията на влаковете?
	— Не знам — отвърна той.
	— Нали усещаш как въздухът се изтласква напред, когато влакът влиза в т-тунела?
	Бъъъъъъъъъъз!
	Дан се извърна към звука. Към тях от далечината се носеха два фара, които приличаха на очи на влечуго, пронизали мрака, и които бързо ставаха все по-големи.
	— Холт, изнасяйте се на бегом! — заповяда Айзенхауър.
	Членовете на семейство Холт се обърнаха като един и хукнаха презглава към следващата станция, за да се спасят от приближаващия влак.
	— _Не ни оставяйте!_ — извика Ейми.
	Дан продължаваше да дърпа отчаяно. Кракът на сестра му беше заклещен. Не помръдваше.
	— Ооох!
	— Ще… го… извадя — каза момчето през зъби.
	После коленичи в поточето ледена вода между релсите, които вече потреперваха от вибрациите.
	— _Бягай, Дан!_
	— Чакай… знам как…
	Връзките. Дан пъхна пръсти между връзките на маратоните и ги дръпна с все сила.
	Бяха завързани на възел. Мокри и затегнати. Ходилото на сестра му сякаш се беше залепило за обувката. Стига Дан да успееше да я изхлузи, да използва това, че е мокра…
	Тунелът се изпълни със стърженето на спирачки. Вятърът забрули момчето със страшна сила и запрати в очите му прах и боклуци. Заслепи го. Тялото му казваше да се махне. Незабавно.
	— _Бягай!_
	— _Престани, Ейми, не мога да те оставя…_
	Тя го беше спасила. Той можеше да спаси нея. Трябваше да го направи.
	_Дърпай!_
	Вятърът беше силен. Шумът притисна ушите му, сякаш беше твърд предмет. Дан затегли отново, загъна се, задърпа, заблъска.
	Сега вече Ейми се съпротивляваше, изтласкваше го — опитваше се да го спаси. Момчето усещаше по врата си студения й дъх, жилите по врата й се бяха издули.
	Даде си сметка, че сестра му крещи нещо, но не чуваше и дума.
	Иууууууууу!
	Вцепенен, Дан се извърна към ослепителната светлина на приближаващите се фарове.


>	Глава 7

	— Оооооох!
	Ейми не усети нищо. Не чу вятъра. Нито металния писък на спирачките и свирката на локомотива, заглушила всички звуци.
	Сигурно беше стиснала очи, защото и не видя нищо.
	Затова пък почувства как тялото й се понася нагоре и назад. Тя летеше.
	После си удари рамото в твърдия студен бетон.
	Когато отвори очи, всичко наоколо тънеше в мрак и беше притихнало.
	— С-с-сигурно… съм мъртва? — чу момичето собствения си глас, странно писклив и висок.
	Дълго не чу нищо друго. После:
	— Здрасти, Мъртвата. Аз съм, Дан.
	Отекна „дрррррас“ на запалена клечка кибрит и в треперливата светлина изникнаха две лица.
	Ейми седна. Усети, че глезенът я боли и обувката й я няма.
	— Чичо Алистър! Дан!
	Косата на брат й беше щръкнала нагоре, лицето му беше начернено от прахта, а очите му бяха с размерите на топки за тенис.
	— Той го направи. Чичо Алистър. Спаси ни живота. Пресегна се. От стената. Как?… — Дан отиде бавно при нея, наведе се ниско и зяпна изумен крака на сестра си. — Тук си е. Той не го е ампутирал, когато…
	При тези думи нозете му се подкосиха и той се свлече на пода.
	— Дан! — извика Ейми.
	Пресегна се да го сграбчи за ръката и усети остра болка в глезена си.
	— Всичко е наред — увери я брат й и седна. — Нищо ми няма. Не викай „Бърза помощ“. Косата ми побеляла ли е? Както по филмите, когато хората са много, ама много уплашени?
	— Сега вече и двамата сте в безопасност — каза Алистър и раздвижи клечката кибрит — в светлината й изникнаха очертанията на голямо помещение. — Косата ти, Дан, не е бяла… и ти се оказа прав за скривалището. Намира се, горе-долу, там, където предполагаше. Върху нещо като електрическо табло беше оставен малък знак, дребен на вид символ. Щом натиснах таблото, и се отвори врата. Просто ви вкарах вътре.
	Ейми докуцука на здравия си крак при него и го прегърна.
	— Благодаря ти — рече му тя.
	Усети как той трепва. За миг изпадна в ужас, че е направила нещо много нередно. Явно Алистър не си падаше по прегръдките. Но и той я прегърна плахо.
	— Дължах ти го — пророни той тихо.
	— И не само това — намеси се Дан.
	Алистър кимна.
	— Дотук, предполагам, не съм се представял особено добре в ситуации, когато животът ви е бил застрашен.
	— Е, сега изми срама — рече Ейми и зарови глава в коприненото сако на корееца, което още миришеше на лосион за след бръснене.
	Алистър се дръпна полека и погледна угрижено надолу.
	— Как е кракът ти?
	— Като заклещен под релса и после издърпан от обувката — намръщи се Ейми. — Мога да го движа, но май съм си навехнала глезена.
	— Едва ли ще можеш да танцуваш — каза Дан, явно още замаян.
	Ейми му се усмихна — и през ум не й беше минавало, че ще доживее да се зарадва на тъпите му шеги. Усети как й домилява за него.
	— О, не, познавам този поглед… само без прегръдки! — дръпна се Дан.
	После включи вдървено електрическото фенерче и задвижи бавно лъча из помещението, докато не освети купчина стари реликви, нахвърляни небрежно по пода и покрити с дебел пласт сивкавобяла прах: дрехи, странни потъмнели метални предмети, метална кутия, сфера, обемист цилиндър. Всички се приближиха и Алистър отбеляза:
	— Е, якуза може и да контролира някаква подземна мрежа, но както личи, тук от векове не е влизал никой.
	— Ей, какво казва Джар Джар Бинкс, когато срещне човек от японската мафия?
	Ейми простена.
	— Възстановяваш се доста бързо.
	— Я чакай… — Известно време Алистър само мълчеше и се подсмихваше. — Какво спомена? _Якуза_ ли?
	Усмивката на Дан помръкна.
	— Откъде знаеш? Току-що си го измислих.
	— Каламбурите са признак на дълбоко заложена интелигентност — отвърна кореецът и си сложи белите ръкавици. Наведе се към купчината най-различни вещи и издърпа внимателно дреха, която още малко, и щеше да се разпадне. — Това тук десетилетия наред е стояло затрупано под металните прашинки и е трудно да се каже колко старо е.
	— Ей, я вижте! — извика Дан.
	Той започна да разгъва един свитък, който беше издърпал иззад един скрин.
	— Внимателно! — предупреди го Ейми.
	Сега вече свитъкът се виждаше целият — беше почернял по краищата, но се четеше и върху него имаше три реда стилизирани японски йероглифи.
	— Какво пише тук? — попита момчето.
	Алистър се взря по-отблизо.
	— Според мен е хайку. Чакай да хвана ритъма… „За да намериш новия дом на съкровището на Хидейоши, приложи геометрията.“
	— Съкровище ли? — повтори Ейми. — И мечовете ли са от него?
	— Богати сме — възкликна Дан. — Ехе, знаех си аз! Добре, геометрията. Ей сега ще се досетя. Изчакайте малко, дайте ми минута…
	— Би могло да е всичко… — каза Ейми, докато се оглеждаше.
	— Намираме се в голямо помещение — заяви брат й. — Вероятно обемът на паралелепипед?
	— Моля? — не разбра Алистър.
	— Триизмерен паралелограм, като помещението тук — обясни Дан.
	— И как _това_ ще реши проблема? — намеси се и Ейми. — Все едно да се опитваш да намериш хипотенуза в купа сено.
	— Шегуваш ли се? — попита брат й. — Защото, ако е шега, ми дай знак. Например чукни се два пъти по главата, за да знам кога да се смея.
	Момчето пусна с едната ръка свитъка. Той се нави с рязък звук, който отекна в тишината.
	В мъртвешката тишина.
	Ейми се огледа притеснена.
	— Хм, не трябваше ли вече да е минал друг влак?
	Дан бръкна в джобовете си.
	— Не мога да проверя. Май съм изпуснал разписанието върху релсите.
	— Логично е вече да е минал друг влак — уточни сестра му. — Ако не в тази, то в другата посока. Те вървят доста начесто, нали? Защо е толкова тихо?
	Алистър изправи гръб.
	— Така си е. Явно са изключили електрозахранването. Което означава, че…
	През стените се просмукаха далечни гласове. Чуваха се от север, от посоката, обратна на тази, откъдето бяха дошли те.
	— Кой ли е? — попита Дан. — Полиция?
	Изведнъж лицето на Алистър се смръщи и сякаш се състари.
	— Не — отговори той с треперещ глас. — _Якуза._
	— Ами сега? — възкликна Дан.
	— Те не могат да ни намерят, нали? — рече Ейми. — Значи оставаме тук, така ли?
	Алистър ги хвана за ръцете и ги бутна към вратата.
	— Все някога ще пресекат релсите и ще видят изгубената обувка, изпуснатото разписание и петната по прахта върху таблото на стената. Трябва да се махаме оттук.
	— Куб! — извика Ейми, после най-неочаквано се отскубна и изтича при купчината. — Вижте! Сфера! Цилиндър! Пара… паранезнамкаквоси! Това са геометрични фигури, нали, Дан? _Тук са, точно пред нас!_
	Брат й вече беше грабнал сферата и я пъхаше в раницата.
	— Вземете ги всичките!
	— Побързайте! — подкани Алистър.
	Взе в едната си ръка малък куб, а в другата — триъгълна призма. Ейми пък вдигна дългия цилиндър и се насочи към вратата.
	След миг отново бяха на релсите. Алистър бутна дебелата врата зад тях и я затвори. Там, където преди се беше издигала потъмнялата от саждите плътна стена, сега се виждаха едва забележимите очертания на врата, която е отваряна наскоро.
	Влакът, който за малко да ги бутне, беше спрял по-нататък, последните вагони дори не бяха достигнали до перона на следващата станция.
	Ейми издърпа изпод релсата обувката си и я надяна. Препъна се, глезенът я болеше. Но при мисълта да спре, тя направо се вцепеняваше от ужас. Затича се, стиснала зъби. Всички побягнаха по релсите, в посоката, откъдето бяха дошли. Не след дълго пред тях изникна и станцията, но по релсите се виждаха запалени електрически фенери с лъчи, които се движеха като светулки.
	Тримата спряха и накъсаното им дишане отекна в тунела.
	— Полиция — прошепна Алистър. — Не бива да допускаме да ни открият. Ще ни задържат.
	Светлините се приближаваха, гласовете ставаха по-силни. От другата — тяхната — страна на релсите онези от якуза май също се бяха раздвижили.
	— Ами якуза? — попита Дан.
	— Мафиотите ще ни убият — отговори Алистър.
	— Няма да им се дам току-така — заяви Дан и се отправи към полицаите.
	— Недей! — сграбчи го Ейми за ръката.
	— А _ти_ къде предлагаш да отидем? — тросна се брат й.
	Ейми вдигна очи. Точно над главата й се виждаше долното стъпало на стълба.
	— Трябва да вземем предметите — каза Алистър.
	Той съблече бързо коприненото си сако, опъна го, сложи отгоре предметите и после събра краищата на сакото. Дан извади от раницата си въже и го завърза на възел, така че стана хубав вързоп.
	Сгърчена от болка, Ейми вече се катереше по стъпалата. Дан стисна между зъбите си другия край на въжето, хвана се за стълбата и се изтегли.
	Долу Алистър се взираше в мрака, както се държеше с едната ръка за стъпалото, а в другата стискаше бастуна.
	— Идвай! — извика през зъби Дан.
	— Ти _върви_! — изкрещя кореецът.
	По коловоза прокънтяха стъпки. От мрака изникна мъж с черно от саждите лице, върху което в светлината се белееха само зъбите и очите… после обаче Дан забеляза, че в дясната му ръка проблясва кинжал.
	Алистър се раздвижи. Вече беше стъпил на второто стъпало, когато прокънтя гърлен вик:
	— Еееееееей!
	Дан погледна надолу и видя как острието на мафиота разсича въздуха… точно при краката на чичо Алистър.


>	Глава 8

	— _Внимавай!_ — изписка Ейми.
	— Ооооох! — простена Алистър и се издърпа нагоре.
	Тряяяяс!
	Дан усети как стълбата се разтресе. Вкопчи се в нея и загледа изумителната сцена долу.
	С точно рязко движение на бастуна си Алистър беше избил острието от ръката на своя нападател. После, докато връщаше бастуна в първоначалното му положение, удари с все сила мафиота от якуза отстрани по главата и го запрати върху коловоза.
	— Махай се оттук, Дан! — заповяда кореецът, като изкрещя нагоре.
	— Как си се научил да го правиш? — попита момчето.
	— Моите изненади край нямат… а сега _изчезвай_ оттук! — отвърна Алистър.
	Ейми беше успяла да измести встрани решетката в горния край на стълбата. Дан излезе пълзешком на улицата, като изтегли след себе си и предметите. След миг и Алистър се издърпа със силно сумтене на тротоара. Една майка, която буташе пред себе си бебешка количка, ги заобиколи. Дан побърза да върне решетката върху отвора и го беше наместил отгоре на три четвърти, когато Алистър го дръпна рязко.
	— Нямаме време за това — каза той и го затегли към улицата.
	— Чакай — спря го Дан. — Ами Ейми?
	Тя се опитваше да ги настигне, куцукайки към тях по тротоара.
	Чегърт… Чегъъъъърт!
	От отвора се бяха показали нацапани със сажди пръсти, които отместваха решетката.
	— Извинявайте — рече Алистър и се спусна към отвора.
	Замахна като професионален голф играч с бастуна и го стовари върху пръстите. С все сила.
	— Ооооох! — екна писък от болка.
	Дан чу как на земята под стълбата с трясък се свличат няколко тела.
	Алистър приклекна с гръб към Ейми.
	— Качвай се.
	Момичето се метна на гърба му, а той я прихвана под коленете и закуцука след Дан през улицата. От залязващото слънце сенките им се бяха издължили и сега те приличаха на някакъв обезформен звяр.
	Би-биииип!
	Един автомобил зави рязко, за да не ги блъсне, а шофьорът се разкрещя след тях.
	— Предметите… — извика през зъби Алистър. — Хвърли ги в пресечката тук. После ще се върнем да ги приберем.
	Дан видя между сградите тъмна тясна пролука и хвърли в нея стегнатото на вързоп сако на Алистър. Затичаха се към ъгъла, после нагоре по хълма, между ниски тухлени сгради, от чиито приземни прозорци излизаха валма пара с дъх на соев сос и пържени скариди. Алистър се стрелна право към билото на възвишението и мина през отворената входна врата в задния край на голяма безлюдна детска площадка.
	— Къде отиваме? — извика Дан.
	— Имам приятели — отвърна кореецът. — Единственото, което остава да направим, е да спрем такси…
	На мига, сякаш по поръчка, по улицата се понесе едно такси. Алистър пусна с едната ръка Ейми, после замаха трескаво и изкрещя нещо на японски.
	Но щом свърна към него, таксито с ревящ двигател набра скорост.
	— _Пази се!_ — изписка Дан.
	Алистър отскочи встрани. Ейми политна към асфалта точно когато таксито се качи на бордюра и профуча на два-три сантиметъра от тях. После спря със скърцащи спирачки и се завъртя в обратната посока.
	И четирите врати се отвориха едновременно.
	— Якуза! — ревна Алистър.
	Сега дори Ейми забърза. Дан изтича след нея и чу писък.
	— _Наведи се, Ейми!_
	Въздухът беше разсечен от сребърен метален диск с назъбени краища. Той изсвистя над главата на момчето точно когато то скочи и сграбчи сестра си през кръста.
	Ейми изкрещя и двамата отново се свлякоха на земята.
	— Какво беше това? — попита тя.
	— _Шурикен_ — извика брат й. — Метателна звезда, каквито използват нинджите.
	— Насам! — изкрещя Алистър.
	Дан усети как старецът го стиска за китката и го дърпа нагоре. След миг те вече тичаха по големия метален тунел на детската площадка.
	Дрън! Дрън! Дрън-дрън-дрън-дрън-дрън!
	Дан трепкаше всеки път, когато поредната метателна звезда се удряше отвън по тунела, на сантиметри от главите им.
	Излязоха от другата страна на тунела, при катерушки от дебело дърво. Алистър тичаше, превит надве, снишил глава и пъхнал бастуна под мишница. Около раменете им като градушка се посипаха трески.
	Зад тях кънтяха нареждания на японски. Затръшваха се врати на автомобили. Скърцаха гуми. Дан, Ейми и Алистър изтичаха от площадката и след като прекрачиха ниската ограда, излязоха на моравата в някакъв заден двор.
	— Ооооооох! — извика Ейми — кракът й се беше закачил на напречните дъски на оградата.
	— Продължавай! — отвърна Алистър.
	Дан забеляза, че вече не летят метателни звезди. Мафиотите от якуза нямаше да ги хвърлят в жилищен квартал, нали така?
	Изскочиха на друга пресечка, от двете страни имаше магазини. Дан чу вдясно надут до дупка двигател.
	— Наляво!
	Стръмната улица водеше към голям открит пазар. Продавачите вече прибираха стоката и чистеха сергиите. Дан се досети, че те с Ейми и Алистър могат да се скрият сред тях и ще бъдат в безопасност. Ако тръгнеха да ги гонят и там, хората от якуза щяха да създадат голяма суматоха.
	Фиууууу!
	Дан спря като закован. Пред тях по улицата със запалени фарове зави червено порше. То препречи пътя към пазара. Дан се сниши, за миг заслепен от фаровете.
	Сграбчи сестра си и побягна по улицата.
	— Скачай… скачай!
	Те се приземиха на тротоара и се стрелнаха покрай една метална пощенска кутия точно когато наоколо екнаха странни шумове. Бъз! Бъз-бъз!
	От поршето горе на хълма към таксито на якуза, което се беше насочило към тях, проехтяха изстрели.
	Тряс!
	Единият фар на таксито се пръсна.
	Бъз-бъз!
	Предното стъкло на таксито също беше улучено. Автомобилът започна да поднася наляво и да се върти. Гумите му се качиха на бордюра, а широкият ляв калник на таксито се устреми шеметно към Дан, Ейми и Алистър.
	Ейми се разпищя. Или може би се разпищя самият Дан. И той не знаеше. Само усети, че лети във въздуха. Удари си главата отстрани в сградата точно когато покрай него блесна парче жълт метал, огромно и назъбено.
	С трясък, от който можеше да ти призлее, таксито се блъсна в огледалната витрина на една затворена цветарница.
	То спря с гуми във въздуха върху легло от разкъсани букети и натрошено стъкло. От смачкания автомобил със залитане излязоха двама замаяни мъже — трябваше да минат няколко секунди, докато се окопитят. Дан, Ейми и Алистър се бяха притаили в здрача, но мъжете хукнаха нагоре по хълма, като от време на време поглеждаха уплашени и зашеметени през рамо.
	— Какво се случи? — попита Ейми.
	— Присъствахме на битка между нинджи — отвърна изумен брат й. — За пръв път в не виртуалния ми живот. И ми беше страшно неприятно.
	От долу екна врява — хората на пазара тръгнаха да се изкачват по хълма, за да се присъединят към другите любопитни, стекли се от всички посоки.
	Дан се изправи бавно. Поршето беше отчасти закрито от пощенската кутия, но момчето пак виждаше лъскавите джанти и тъмните стъкла.
	— Ако не ни бяха спасили кожите…
	— Внимавай — предупреди Алистър.
	Най-неочаквано Дан чу, че вратите се отварят рязко.
	Застина на място.
	— Мъъър? — долетя пискливо гласче.
	Сърцето на Дан трепна — той усети по глезена си мека като коприна козинка — и погледна надолу към котарака порода египетска мау, съвсем същия като Саладин с тази разлика, че козината му беше леко сплъстена.
	— Ох… — усмихна се тъжно Ейми.
	— Прилича на знаете кого — отбеляза брат й.
	Котаракът тръгна бавно към Ейми, която протегна ръце.
	— Тук породата е много разпространена — обясни разсеяно Алистър, който не сваляше очи от поршето. — Има ли… живи там?
	В отговор иззад пощенската кутия се показа сянка. Дан затаи дъх.
	— Другия път си пазете билетите, бе хора — каза Нели Гомес.


>	Глава 9

	Дан я зяпна, без да обръща внимание на сестра си, която, смаяна, отвори и затвори уста, все едно имитираше шаран.
	— Мъъър! — обади се Саладин.
	— Жестоооко!
	На Дан му беше все едно кой ще чуе вика му. Той грабна котарака и прегърна Нели.
	Ейми изглеждаше, като че току-що е видяла призрак. Но на Дан Нели му се струваше съвсем истинска. Е, малко настръхнала и войнствена. След миг Ейми също се хвърли да я прегръща. И, разбира се, се разрида. При което Нели също ревна. И това за малко да провали всичко. Дори Алистър се просълзи леко.
	Саладин се покатери в ръцете на Ейми и тя се усмихна невярващо.
	— Но как успяхте да…
	— Да ви намерим ли? — засмя се Нели. — По новините говореха само за това: че метрото е затворено, че по релсите има хора… И аз — хоп — веднага включих. Няма кой друг да е, освен Ейми и Дан!
	— А откъде я взе тая страхотна кола? — допълни Дан.
	— И откъде се разнесоха изстрелите? — попита Ейми.
	— Къде е сакът? — извика Дан.
	— Как се изплъзна на Иън и Натали Кабра? — добави и Алистър.
	— Ау, ау, ау — засмя се Нели. — Трябва ми помощ.
	От автомобила зад нея изникнаха два сумрачни силуета.
	— Не ни се е изплъзнала — заяви Иън Кабра.
	— Няма такофа нещо — изфъфли Натали.
	Дан усети как кръвта му се смръзва. Ейми го стисна за ръката.
	— Току-що оцеляхме в нападение на нинджите — напомни й брат й. — Не забравяй, те са двама, а ние — четирима.
	— Мъъър — обади се Саладин.
	— Извинявай, петима — прошепна момчето.
	— Ап-чих — кихна Натали. — Мражя котараци.
	— _Нападай!_ — ревна Дан.
	Иън му се ухили търпеливо… и размаха електрошокова палка.
	— Наведи се, Дан — изпищя Ейми.
	— Питахте за изстрелите — продължи Иън. — Ето го отговора. Спасихте се от якуза, защото използвах това оръжие. И защото настоях да наемем бърза и точна кола, а не бежовия шевролет кобалт, на който държеше бавачката ви.
	— В шлучай че не ражбирате, тъпанари такива, ние ви шпашихме — изпелтечи Натали. — Ап-чих!
	— Но… защо? — учуди се Дан. — Вие ни мразите.
	— Така ши е — потвърди Натали и въздъхна уморено.
	— Ей, Нат! Я си глътни лекарството против алергия, не искам да ме обливаш със слюнка в колата — каза Нели и като се усмихна на Дан и Ейми, отвори вратата откъм шофьорското място. — Качвайте се всички.
	— Ама… — подхвана Ейми и погледна с нежелание към Иън и Натали Кабра.
	— Да се махаме оттук, докато ония от якуза не са се върнали — подкани Нели. — Ще ви обясня всичко. Ох. И сме сместили саковете ви в багажника.
	Ура, помисли си Дан. Това означаваше, че мечовете са у тях. Той се качи заедно с Ейми и Иън на тапицираната с мека кожа задна седалка, а останалите се сместиха отпред.
	— Леле, жестока е — възкликна момчето. — Можем ли да я задържим?
	— Оставихме при метростанцията едни… връхни дрехи — рече предпазливо Алистър. — Искаш ли да ти обясня как да отидем до там, Нели?
	— Стегнете коланите! — заповяда тя.
	Включи двигателя, отдалечи се от тротоара и в последния момент мина на жълто. Алистър посочи надясно, докато Нели разказваше:
	— И така, последни новини. Щом видях в самолета Пойндекстър и Мортиша, направо си глътнах езика. Казах си, какво е станало с децата ми? Реших, че тия тук са ви изяли. После те ми обясниха какво се е случило. Почнаха да ми се фукат. На четиринайсет и единайсет години са, а говорят, сякаш са избягали от игра за ключове към загадка. „Подправихме билетите, ти какво си мислиш!“ Опитаха се, моля ви се, да ме заплашват, аз, естествено, не им се дадох и си рекох наум: „Ами да, ей сега ще ми сипят в колата отрова“, после обаче си помислих: „Е, чак пък отрова, не са такива гадняри“. Да де, ама след това я видях, че наистина го прави, и то на някакви си _пет сантиметра от мен_, представяте ли си? И като се ядосах… уж ще пия колата, но после — лис! — и им я плиснах в лицата. Тъкмо да им кажа: „Много смешно, а?“, и те взеха да ми се гърчат и да се надпреварват да си докопат ръчния багаж… Викат ми: „Имаме някаква гадост по лицата“. А аз им разправям: „Я да вземете да пораснете!“. Взех им ръчния багаж и седнах върху него. Хм. Не беше най-умното нещо, което можех да направя.
	— Отровата беше концентрат — обясни Иън. — В количествата, които Натали използва, вероятно щеше да ни осакати, може би и да ни ослепи.
	Ейми присви очи, обърна му отвратена гръб и почти затисна Дан до вратата на автомобила.
	— И сте смятали да дадете на Нели да го изпие? — възкликна тя.
	— Искахме само да я обезвредим за известно време — започна да се оправдава Иън. — Само една капка. Но самолетът се разклати и Натали изсипа повече. Още преди да сме успели да предупредим бавачката ви с обицата върху носа, тя я лисна върху нас. Все пак, добре че ни разреши да вземем от ръчния багаж противоотровата.
	— Много мило от нейна страна — отбеляза Ейми.
	— Накарах ги да ми дадат доброволно всичките си пари в брой — обясни Нели.
	— Нарича се изнудване — промърмори Натали.
	Нели зави рязко надясно и на Дан му се стори, че докато е жив, ще носи върху себе си отпечатъка на Ейми. Видя с крайчеца на окото как сестра му докосва случайно с ръка Иън. Тя нададе вик и я отдръпна.
	— Мъъър — измърка Саладин, после изви гръб и изсъска срещу Иън.
	— Ей, я по-полека — дръпна се момчето от котарака, — причината да сме тук е, че бихме искали да ви предложим временен съюз. Както обяснихме и на тази свиня, вашата гувернантка, носим нещо, от което имате нужда.
	— Например два самолетни билета ли? — попита Дан. — Късно е вече. А ние ще сключим съюз по-скоро с кофа слуз, отколкото с човек на име Кабра — ако изобщо ги различим де.
	— Добре тогава — заяви другото момче. — Ще използваме старинния предмет, за да намерим сами ключа към загадката…
	Алистър се извърна рязко към него.
	— Старинен предмет ли?
	— Колко освежаващо, един непредубеден човек — подсмихна се хитро Иън. — Както знаете добре, господин Ох, хората от клана Лусиан събират от години предмети, които да ги насочват. Същото важи и за клана Екатерина. Както и за… ей, Даниъл, ти от кой клан си?
	— Кахил — тросна се той. Беше му неприятно, че само те с Ейми не знаят от кой клан са. — И си луд, ако си въобразяваш, че ще се съюзим с вас.
	— Те ни спасиха живота, Дан — напомни сестра му.
	— Освен това се опитаха да ни убият — възрази момчето. — В прохода в Залцбург, по каналите на Венеция…
	— Ето, виждате, че нещата се променят — обади се бодро-бодро Натали.
	— Навремето нашият… предмет е принадлежал на японски воин — обясни Иън. — И той е от изключително значение за намирането на следващия ключ към загадката. За съжаление нито аз, нито Натали знаем японски. И тук на сцената се появявате вие, господин Ох. — Той се надвеси, за да се доближи до предната седалка. — Вие ще ни кажете какво знаете. А ние пък ще ви дадем каквото имаме. Ще се съюзим.
	— Само за този ключ към загадката — побърза да добави Натали. — После ви отпращаме. Трябва да мислим и за доброто си име.
	— Спри тук — каза Алистър на Нели.
	Скръъъъц. Гумите на поршето изскърцаха и то закова на безлюден ъгъл.
	— Как да сме сигурни, че можем да ви се доверим? — попита Алистър.
	— Ние в-в-вече знаем, че н-н-не можем да им имаме доверие — изпелтечи Ейми.
	Иън се ухили и бръкна в джоба си. Извади велурена торбичка с герба на семейство Кабра и я сложи върху лявата длан на момичето.
	— Твоя е, Ейми Кахил. А сега… как да сме сигурни, че ние можем да се доверим на вас?

	* * *

	Монета.
	Някаква тъпа златна монета със символ отгоре — ето как Иън и Натали Кабра купуваха доверието им. Алистър прочете японските йероглифи отзад и заяви, че монетата вероятно е принадлежала на Хидейоши — _вероятно_. Дан не можеше да си намери място. За него да се съюзи с Иън и Натали Кабра, беше все едно като да целуне сестра си. Е, сигурно не чак толкова гадно.
	{img:kradetsyt_na_mechove_moneta.png}
	— Монетата е много красива — прошепна Ейми, докато завиваха към пресечката, където Дан беше хвърлил предметите.
	Точно отпред чичо Алистър разказваше на Иън и на Натали какво се е случило в метрото.
	— Това е жетон за електронна игра! — изсъска Дан.
	— Чичо Алистър е на друго мнение — прошепна сестра му. — Той е нумизмат.
	— Съблича се пред всички ли? — учуди се Дан.
	— Нумизмат е човек, който _събира монети_! Освен това чувствам, че Иън казва истината.
	— Защото те докосна по ръката и ти направо се разтопи.
	— Шшшт! — спря го Ейми, тъй като Иън погледна към тях.
	Предзалезното небе вече беше мораво, когато стигнаха при пресечката срещу спирката на метрото. Коприненото сако още си беше в ъгъла и приличаше на изхвърлена стара торба. Макар че вече се мръкваше, Дан разчете познатото изражение върху лицето на сестра си.
	_Извинявай, че те злепоставих пред приятеля ти_, помисли си той.
	Алистър приклекна, за да вдигне съда с формата на куб.
	— Побързай — подкани той.
	Дан въздъхна и волю-неволю, се опита да отвърти ръждивия капак на съда във вид на цилиндър. До него Алистър метна отвратен куба.
	— Тук има само гущери.
	Точно когато се пресегна да вземе някой от другите съдове, отсреща на улицата спря дълга черна кола. От седалката зад волана слезе мъж в черна униформа, който притича да отвори другата врата.
	Дан се прокрадна в здрача и загледа. От автомобила слезе слаб като вейка възрастен азиатец. Сребристобялата му коса се вееше над раменете, той беше облечен в изискан тъмен костюм с копринена кърпичка в горния джоб на сакото. Докато вървеше по тротоара, мъжът извади мобилния си телефон и след като приклекна при отвора на метрото, надникна вътре.
	Дан потупа Ейми по рамото.
	Чу как чичо Алистър ахва и изрича тихо нещо, което прозвуча като „бай“.
	— Бай ли? — повтори момчето, след като Алистър го дръпна внезапно по-нататък, за да не се виждат в здрача.
	— Кой беше това? — попита Дан. — Царят на якуза ли?
	— Трябва… — Гласът на Алистър сякаш застина на гърлото му. — Трябва да побързаме. И да отворим всички съдове. Веднага.
	Дан промърмори и накрая успя да издърпа капака на цилиндъра, откъдето се посипа порой нитове, гайки, бурми и болтове.
	— Страхотно… — От правоъгълната кутия в ръцете на Иън изпадаха инструменти. — Обожавам чуковете.
	Алистър въздъхна отчаяно.
	— Помещението, в което бяхме, явно е склад към метрото, който още преди години, по време на строежа му, е бил запечатан и забравен.
	— Но нима строителите на метрото оставят тайнствени стихове хайку? — учуди се Ейми и се опита плахо да отвори тубата във вид на триъгълна призма.
	— Може би това всъщност са песни — усмихна се уморено брат й. — Те по цял ден са прокарвали релси…
	— Ей, вижте!
	Ейми отиде при светлината на уличната лампа и извади от тубата дълъг свитък. Другите се струпаха около нея и Дан насочи електрическото фенерче към текста в средата. Беше написан с тъмни красиви йероглифи и около него имаше избелял, явно недовършен пейзаж на издадена скала и хълмове.
	Алистър започна да превежда:
	— „На мястото на окончателното завоевание, между три рога, се намира богатството на народа. И ще получиш достъп, ако обединиш стихиите, за да ти се разкрие върховното.“
	— Ясно като васаби* — отбеляза Дан.
	[* Вид хрян, използван в японската кухня. — Б.пр.]
	— А тези букви точно отдолу — намеси се Ейми. — Приличат на… _английски_.
	Дан грабна от раницата си фенерчето и го насочи към няколкото най-обикновени букви, написани с дебел молив в долния край на свитъка:
C>
	{img:kradetsyt_na_mechove_nadpis.png}
C$
	— Тоота? Тута? — повтори Иън. — Дали не е транскрипция на френската дума toute*?
	[* Цяла (фр.). — Б.пр.]
	— Браво на теб, Иън, браво — каза Дан. — Френска дума върху японски свитък.
	— Окончателното завоевание… — пророни Алистър. — Готово! Това е ключът към загадката. Знам къде е!
	— Къде? — попитаха в един глас Ейми и Дан.
	За пръв път от сутринта върху лицето на Алистър се мерна усмивка.
	— На мястото, където Хидейоши се впуска в последния си военен поход и претърпява най-унизителното поражение!
	— Точно така — рече Иън, който явно не беше особено убеден. — Разбира се. И… къде е то?…
	— Отиваме при мен, у дома — отговори с блеснали очи Алистър. — В Корея.


>	Глава 10

	_Бае._
	Името, навремето заемало толкова важно място в живота на Алистър, сега го изпълваше с гняв.
	Чичо му Бае беше само на хвърлей от него. От другата страна на улицата!
	_Но моментът не беше подходящ_, напомни си той. Налагаше се да почака. И да премисли всичко.
	Извърна се на седалката, за да провери как са спътниците му в самолета. Иън и Натали Кабра се бяха захласнали по стар епизод на „Ориндж Каунти“, който гледаха върху персоналните екрани по облегалките на седалките отпред, а Ейми и Дан Кахил решаваха кръстословицата в дипляната на въздухоплавателната компания.
	Алистър разгъна тихо разпечатката, която беше направил в библиотеката. През живота си беше изхарчил цяло състояние за частни детективи, за да издирят човека, който му беше отнел всичко. Сега вече знаеше кой е той. Беше починал от старост — радващ се на уважение човек на преклонна възраст, който беше натрупал тайно като наемен убиец цяло състояние и който пазеше в личните си сейфове описанието на всяко извършено от него убийство. Явно беше запазил всичко.
	Алистър сложи разгънатата разпечатка върху масичката отпред. Прочете я с разтреперани пръсти може би за стотен път:
C>
	{img:kradetsyt_na_mechove_pismo.png}
C$
	Алистър си наложи да го прочете и да не се поддава на отвращението и гнева си.
	_Пет хиляди долара._
	Животът на баща му срещу пет хиляди долара.
	В съзнанието на Алистър се бяха врязали подробностите на онова, което се е разиграло в Ню Йорк. Той и досега носеше у себе си пожълтелите изрезки от вестници, където се разказваше за убийството: „Ню Йорк, 12 май 1948 г. Корейският индустриалец Гордън Ох е бил убит на кръстовището на Мадисън авеню и 45 улица, докато е отивал на театър“.
	Ето какво пишеше във всички вестници: въоръжен крадец проникнал с взлом в „Брукс Брадърс“, но се включила алармата, затова той хукнал да бяга по улицата и се опитал да се качи на автомобил, спрял на светофара — лимузината, която бащата на Алистър бил наел. Господин Ох се опитал да обезвреди крадеца. Борил се мъжки, но загинал трагично. Въоръженият крадец се измъкнал и така и не бил открит.
	Бащата на Алистър имал нещастието да се озове на неподходящо място в неподходящо време. Ставало дума за злополука.
	Така поне се твърдеше в официалното съобщение.
	Като малък Алистър и не подозираше, че в цялата история има нещо гнило. Някои злополуки бяха предварително подготвени, а убийствата се извършваха от наемници. Алистър открай време се страхуваше от чичо си Бае Ох, брат близнак на баща му. Бае се оказал лентяй, безделник и сребролюбец, вечно пренебрегван в полза на главата в клана Екатерина и постоянно засенчван от силния и обичан Гордън. Когато пораснал, не се свенял да прибягва до нечестни средства и в бизнес делата си бил точно толкова безпощаден, както хората от семейство Кабра.
	Ламтял за слава и богатство… и за трийсет и деветте ключа към тайната. Ако някой се изпречел на пътя му, го унищожавал. Пък било това и родният му брат.
	Нехаел, че Гордън има на другия край на света съпруга, която понесла смъртта на мъжа си много тежко и се наложило да я настанят в болница. И четиригодишен син, чието сърце било сломено в онзи ден.
	Момче, разплакано и самотно, принудено да расте при мъж със сърце от стъкло, който цял живот го пренебрегвал и му се присмивал.
	Чичо му Бае Ох. Човекът, поръчал убийството.
	Алистър погледна Ейми и Дан Кахил. Те умуваха над кръстословицата, спореха и се шегуваха: момчето предложи да напишат някаква безсмислена дума, няколко безсмислени думи и двамата прихнаха. Дори сега звучаха така, както преди единайсет години, когато бяха току-що родено пеленаче и тригодишно момиченце. По онова време Алистър беше дал обещание на Хоуп и Артър. Обещание, което беше почти невъзможно да изпълни.
	Децата нямаше как да помнят, разбира се. Но Алистър помнеше. Майка им и баща им бяха загинали по същата причина, заради която беше осиротял и Алистър. Заради трийсет и деветте ключа към тайната.
	Той въздъхна. Ейми и Дан поне си имаха един друг.
	А Алистър можеше да се надява само на едно — да си отмъсти.
	Той сгъна с разтреперани пръсти листа и го прибра в джоба си. Знаеше, че по време на полета няма да мигне.


>	Глава 11

	Говореше се, че Алистър Ох беше разорен. Беше се провалил с бизнеса си. Но още щом видя къщата му в едно село край Сеул, Южна Корея, Ейми започна да си измисля пълнежи със сирене за бурито.
	— Леле! Цял дворец! — изпелтечи Нели, когато след краткото пътуване от летището лимузината спря пред снежнобяла сграда, грейнала в горния край на полегата тучна морава.
	Пътеката отпред с оранжеви и жълти хризантеми отстрани водеше към горичка от черешови дървета и кучешки дрян, чиито листа се поклащаха от ветреца. Човек изпитваше желанието да се усмихва само защото се намира тук, сред такава гледка.
	— Къде е къщата? — попита Натали, докато слизаха от автомобила.
	— Voila — посочи Алистър.
	Ейми цял ден си мислеше, че той изглежда уморен.
	— Там зад басейна ли? — попита Натали.
	Иън я сръга в ребрата.
	— Домът ми е едно от малкото неща, с които се гордея от времето, когато бях магнат на буритото — отвърна Алистър, докато вървеше по алеята. От двете му страни крачеха Иън и Натали Кабра и шофьорът, който носеше багажа на Дан и Ейми. — Същото важи и за моя шофьор господин Чън. И за иконома ми Харолд. Малкият ни сплотен екип. Преди години действах с по-голям замах.
	— Е, както дошло, така и отишло… не че подобно чувство ми е познато де — вметна Иън. — Корнизите по прозорците на къщата наистина са много красиви.
	— Благодаря, внесени са от Южна Америка — поясни Алистър.
	Дан и Ейми вървяха след другите.
	— _Корнизите по прозорците ли?_ — прошепна Дан, като се приближи към сестра си. — Кое нормално четиринайсетгодишно момче обсъжда корнизи на прозорци?
	Сестра му сви рамене.
	— Провери ли сака? — прошепна тя.
	— Да — отвърна момчето. — Руф и Рем са си още там.
	Ейми си събу обувките и стъпи върху меката, току-що подравнена трева. По носа я погъделичка прохладен ветрец и тя се засмя, като размаха ръце и заподскача на здравия си крак по моравата.
	— О, страхотно, намирам се в Южна Корея и сестра ми се е превърнала в Джули Андрюс* — подметна Дан.
	[* Джули Андрюс (р. 1935 г.), английска актриса и певица, участвала главно в мюзикли на Бродуей. — Б.пр.]
	Ау! Ейми отпусна ръце. Всички я бяха зяпнали. Почувства се както по времето, когато ходеше на балет. Тромава, с некоординирани движения и грозна. Заби поглед в детелините, сякаш, ако ги гледаше достатъчно дълго, щеше да се скрие сред тях.
	— Това, което правеше сестра ти, всъщност се нарича „да дадеш воля на радостта си“ — отбеляза Иън. — Не е зле да се поучиш от нея, Даниъл. Действа освежително.
	— Освежително ли? — повтори другото момче. — _Ейми!_
	Тя му се изплези. Иън й се усмихваше, от което я присви под лъжичката, но Ейми успя да отвърне на усмивката му. Колкото да подразни Дан.
	Докато изкачваха хълма, тя вървеше няколко крачки след Иън и накрая видя къщата на Алистър. Беше с голяма тераса с изглед към басейн и широка морава. В единия край на моравата имаше поточе, което криволичеше сред алпинеум с езерце със златни рибки. От другата страна пък се виждаше жив плет, който сякаш нямаше край.
	— Дължа тези неща на буритото. „Изкушение непреодолимо“ — поясни Алистър и показа с широко движение всичко наоколо. — Главно с телешко месо.
	— Спокойно е — кимна Натали. — Наистина е изумително какво може да направи човек и върху малка площ.
	— Доколкото знам, моята къща изобщо не може да се мери с имението на Кабра — отбеляза Алистър.
	— Детството ни там не беше никак приятно — заяви Иън. — Не минаваше година някой от двамата да не се изгуби в огромния парк — пращаха пуделите да ни търсят.
	— _Кои?_ — възкликна Дан.
	— Според някои сме расли като затворници — въздъхна тъжно Натали, — но ние не познавахме нищо друго.
	От къщата излезе Нели. След нея вървеше униформен иконом с шест бутилки безалкохолни напитки, които остави на масата с шест дървени стола.
	— Благодаря ти, Харолд — каза Алистър, а икономът кимна и се върна в къщата. — Ако Тойотоми Хидейоши беше постигнал своето, тези земи щяха да бъдат японски. Той е възнамерявал да превземе цяла Източна Азия и не е познавал поражение. Според някои е смятал да вдигне тук, в Корея, най-величествения дворец, където да се роди престолонаследникът му. Искал е да построи и големи подземия и скривалища. Хидейоши е сред най-прочутите колекционери в историята…
	— Пък аз се чудех защо ми е симпатичен — прекъсна го Дан.
	— Според родовото предание е включил в колекцията си и най-ценната вещ — продължи Алистър. — Един от ключовете към тайната на рода Кахил, който ние ще потърсим пет века по-късно. — Той въздъхна. — Никой от клана Екатерина така и не е успял да го открие. Никой не е подозирал, че ключът към загадката е в Корея. Но стига да успеем да разчетем пергамента, той ще ни отведе при него.
	— Човече, аз съм с две ръце „за“ — обади се Дан. — Кога започваме?
	— За съжаление не съм в състояние да предприема каквото и да било след тежкия полет, по време на който не съм мигнал — каза с прозявка Алистър. — Нали ще бъдете така добри да разрешите на стареца да подремне половин час в собственото си легло? През това време Харолд ще ви даде да хапнете. Много ви моля, стойте тук и не се разхождайте.
	— Разбира се — обеща Ейми.
	Алистър им махна и влезе в къщата.
	— Храна, напитки, списания, телевизия, ТиВо, интернет, джобни компютри? — попита икономът.
	— „Уоркрафт“? — побърза да попита Дан.
	— На втория етаж вдясно — усмихна се Харолд.
	Момчето забърза натам, Натали се разположи на шезлонг с корейското издание на „Пийпъл“, а Нели включи айпода.
	— Какво е това там? — попита Иън, съзерцавайки двора.
	— К-к-кое? — рече Ейми.
	Той посочи гъстия жив плет — на едно място имаше тясна пролука.
	— Лабиринт от жив плет ли? Ела, хайде да го разгледаме.
	— М-м-мисля да остана тук.
	— Защо? — учуди се Иън. — Какво ще правим тук?
	Ейми си помисли, че Иън я гледа странно. Усмихваше се така, сякаш тя току-що е отказала мелба или печалба от лотарията. И на него и през ум не му е минавало, че някой може да му каже „не“.
	— А-алистър ни предупреди да не се разхождаме — обясни момичето и бръкна в джобовете си.
	— Пък аз си мислех — Иън наклони предизвикателно глава, — че си храбра пътешественица и изследователка.
	— О, я с-с-стига… — каза Ейми в опит да бъде язвителна, но усети как настръхва цялата.
	— Е, както искаш — сви рамене момчето.
	Докато то се отдалечаваше, Ейми понечи да го последва, но после се спря.
	_Какво правя?_, помисли си тя.
	Иън беше негодник. По-голям негодник и от най-големия негодник. Ново определение за „негодник“. Ейми не беше длъжна да ходи с него.
	Тя стисна монетата, която Иън й беше дал. Извади я от джоба си и я хвърли във въздуха.
	— Ако се падне ези, ще дойда с теб, ако се падне тура, ще остана тук.
	Монетата падна със странния символ нагоре. Но дали беше ези, или тура?
	Иън въздъхна разочарован.
	— Е, аз губя…
	След като проблясващата му на слънцето коса се скри зад живия плет, Ейми се обърна и тръгна унило към къщата.

	* * *

	— Оооооох!
	Щом чу писъка, Алистър изскочи бос от стаята си. Подмина тичешком Ейми, на която й поднасяха в кухнята портокалов сок.
	Тя също изхвърча навън заедно с Харолд и Дан, които я следваха по петите.
	Чу в далечината, откъм живия плет, силно ръмжене и шум. Иън изскочи от отвора и макар че едната му обувка липсваше, хукна презглава.
	— Помоооощ!
	Гонеше го огромно псе, кръстоска между питбул, датски дог и може би черна мечка.
	— Ама че… — подхвана Алистър. — _Спри! Седни!_
	— Не мога да седна. Псето ме ухапа отзад — изписка Иън.
	— _Наистина ли?_ — ухили се Нели.
	Алистър закуцука през моравата, като се заканваше с пръст на звяра, който наведе засрамено глава и изскимтя.
	— Така ли ме посрещаш, лошо куче такова! — скара му се Алистър. — Ама че работа! Лоооша, _лоша_ Бъфи!
	— Бъфи ли? — повтори Дан.
	Грррр.
	— Шшшшт, чувствителна е, когато чуе името си — обясни кореецът.
	— Ще ви съдя — закани се Иън. — Ще ви съдя и вас, и кучето. И държавата Южна Корея. И… и…
	— И архитекта, оформил ландшафта? — подсказа му Натали.
	— И архитекта, оформил ландшафта! — викна Иън.
	— Всъщност Бъфи е голяма душичка — рече Алистър и огледа подозрително Иън, — освен ако не я стреснеш.
	— Джаф! Джаф! — излая Бъфи и запрати наляво и надясно порой от слюнка.
	— Мнооого е сладичка — намеси се и Нели.
	— Това тук е _ръчно шита персийска коприна!_ — Иън се обърна, при което се видяха скъсаните му отзад панталони и отдолу боксерките: розови доларови знаци на бял фон, после пак застана бързо с лице към останалите. — Уф, карай.
	— Върхъъът! — викна Нели.
	— Млъквай — тросна се Натали, въпреки че и тя едва се сдържаше да не прихне.
	— Лично аз не виждам нищо смешно — извика Иън с очи, зачервени от гняв и притеснение. — Вие също няма да се смеете. Ще ви дам да се разберете, Алистър. Ще ви накарам да паднете на колене…
	— Млади момко — прекъсна го рязко кореецът, — прекалено стар и мъдър съм, за да се хващам на заплахите на някакво си четиринайсетгодишно хлапе, което с глупавите си постъпки ме буди от толкова нужния сън. Какво търсеше из живия ми плет, нали ти казах да не ходиш там?
	— Че на кого би му хрумнало да слага куче пазач насред лабиринт от жив плет! — не му остана длъжен Иън. — Какво има там, Алистър? Какво криете?
	Кореецът се прокашля. Извади от джоба си гребенче и се среса, сякаш отиваше на делова среща.
	— Както личи, се налага да го направим сега — заяви той. — Сигурно искаш да се преоблечеш, господин Кабра. — Алистър се провикна през рамо: — Харолд, промий, ако обичаш, раните на младежа.
	Иън пребледня.
	— Сам ще го направя — отсече той и се отправи към къщата.
	Нели се излегна отново на шезлонга с лице, намазано с плажно масло.
	— Събудете ме, щом всичко приключи.

	* * *

	Докато вървяха през лабиринта от жив плет, Ейми забеляза обидата в очите на Иън. Сега той беше облечен в един от униформените панталони на Харолд, който му беше два-три размера по-голям.
	— Сърби ме — промърмори Иън.
	— Не носиш ли в багажа си още един панталон? — попита Дан. — Срамота!
	Той се изкиска и хукна напред. Иън се извърна към Ейми и се опита храбро да се усмихне.
	— Имах предвид, че ме сърби, където ме е ухапало кучето. А не от панталона.
	Тя закрачи до него.
	— Той… той… трябваше да…
	Колкото повече се стараеше, толкова по-ужасно се получаваше. Думите бяха като топки за волейбол, заседнали на гърлото й.
	— Алистър трябваше да ме предупреди ли? — довърши вместо нея Иън. — Благодаря. И аз съм на съвсем същото мнение.
	— Аха — потвърди Ейми.
	_Май се разприказвах_, помисли си тя. Стисна нефритената огърлица и започна да подръпва яростно верижката.
	— Но ти ме предупреди — промълви тихо Иън. — Трябваше да те послушам.
	— Ами, хм… — подхвана Ейми — стори й се, че най-неочаквано температурата е скочила с десет градуса.
	— Е, нищо де. Сигурно ще ме боли само когато седя — засмя се Иън.
	Ейми закрачи до него — следеше как той стъпва по тревата и броеше колко крачки прави тя на една негова. Иън вървеше бързо.
	След малко настигнаха останалите. Алистър беше спрял при живия плет и търсеше нещо вътре в него.
	Дан погледна изпитателно сестра си.
	_Това пък какво беше?_, сякаш казваше лицето му.
	После се извърна с укор към Иън. Но още преди да е погледнал отново Ейми, тя му обърна гръб.
	И без това знаеше какво се върти в главата му. Никак не обичаше брат й да е прав.
	Алистър отмести малко от плета и отдолу се показа врата с кръгъл отвор от ковано желязо. Иън и Натали Кабра, Ейми и брат й и Бъфи се струпаха около него — всички зяпнаха изумени, само Бъфи започна да точи лиги.
	Върху кованото желязо беше написано числото 5005. Под него имаше тежко резе и кръгъл циферблат с изсечените върху него цифри от 1 до 30, като на заключалка, която се отваря с код.
	— Това, деца мои — заяви гордо-гордо Алистър, — е свинско на скара.
	Дан долепи пръсти върху отвора.
	— Дълго е стояло на слънце.
	— Имах предвид, че си го купих с парите от буритото със свинско на скара — уточни кореецът. — В кода има четири числа и цялата необходима информация е пред вас. Имате право на три опита. Мога да ви дам един жокер — но така оставате само с два опита.
	Дан сбърчи чело. Ейми усети, че брат й мисли съсредоточено.
	Тя си пое дълбоко въздух. В числото 5005 имаше нещо.
	— Палиндром — съобщи Иън, — еднакво е, ако се прочете отпред назад и отзад напред. Това сигурно значи нещо.
	— Ако го обърнем, получаваме две, нула, нула, две — започна да налучква и Натали.
	Дан въздъхна шумно.
	— Това, че си богат, не означава непременно и че си умен. Очевидно е, човече.
	— Моля? — каза Иън.
	— Недей да се впускаш в излишни догадки… чичо Алистър каза, че пред нас е всичко, което трябва да знаем.
	Той завъртя цифрите 5, 0, 0 и 5 и дръпна резето.
	То не помръдна.
	— Първи опит — съобщи Алистър.
	Иън погледна Дан.
	— Може би не е чак толкова зле да помислиш малко.
	— Според мен ни трябва жокерът — намеси се Натали.
	— Добре тогава — рече Алистър. — Ето ви една главоблъсканица: защо работници в разцвета на силите си да се умножават, щом работата, към която се числят, просто не се дели?
	Въпросът увисна във въздуха. Ейми започна да мисли напрегнато.
	— В разцвета на силите си… — повтори Дан — лицето му приличаше на вглъбена, съсредоточена маска. — Добре де, кога някой е в своя разцвет? Когато е, да речем, на двайсет и една години ли? Може би първото число е двайсет и едно!
	Той посегна към циферблата, а Алистър го предупреди:
	— Не забравяй, остава ви само един опит. Ако не успееш, не мога да те пусна вътре.
	Ръката на момчето застина.
	— Хайде бе, хора, помогнете ми. Двайсет и едно и…
	— Работници? — попита Иън. — Опасявам се, че ние в семейство Кабра нямаме преки наблюдения.
	— Работниците излизат в дванайсет — за обяд? — предположи Дан. — И в пет, за да се приберат по домовете си. Какво получаваме… двайсет и едно, дванайсет и пет ли?
	— Не! — каза припряно Ейми.
	Тя не беше съвсем сигурна, но жокерът приличаше много на една от игрословиците и анаграмите в неделния брой на „Ню Йорк Таймс“, които Дан решаваше. Беше отчасти скрит в самите думи — човек просто трябваше да се досети как да го разчете.
	— Според мен не е това. Може ли да пробвам?
	Дан се намръщи срещу нея.
	— Ейми, не ти, а аз решавам непрекъснато пъзели. Наясно съм с тях.
	Ейми посърна. Брат й може би виждаше нещо друго. Винаги виждаше неща, които тя изобщо не забелязваше. В решаването на главоблъсканици Дан беше истински гений. Беше разчел древен код върху купчина черепи в канализацията на Париж. Беше разнищил и загадката, скрита в нотните листове с музиката на Моцарт. Но сега беше разсеян. Гледаше Иън така, сякаш му идеше да го убие с оптични лъчове като в „Междузвездни войни“. Не мислеше.
	— Аз… аз съм почти сигурна, че знам отговора — заяви Ейми.
	Алистър грейна в усмивка. Показа с ръка циферблата.
	— Заповядай.
	Ейми извърна очи от брат си, който я гледаше невярващо.
	— Ами помислете малко върху изречението „Работата, към която се числят, просто не се дели“. „Числят се“ идва от думата „число“. До нея имаме „просто“ и се получава…
	— Просто число, което не се дели на друго, освен на самото себе си! — оповести Натали.
	— Ами работниците? — каза Ейми и се пресегна към резето. — Те са в разцвета си…
	— Разцвет… умножават? — повтори Дан.
	— И така, ако умножим едно по друго някои прости числа, трябва да получим пет хиляди и пет… — промърмори Иън. — Звучи малко изсмукано от пръстите, а?
	— Мразя го това смятане — заяви сестра му.
	Ръката на Ейми трепереше, докато тя въртеше предпазливо циферблата…
	5, 7, 11, 13.
	Щрак. Тя дръпна резето и отвори вратата.
	— Добре дошли в светилището на Ох — обяви Алистър.


>	Глава 12

	_Помещението е малко, но грозно_, помисли Иън.
	Той се усмихна. Стара семейна шега на Кабра.
	Дан Кахил оглеждаше стаята с дървена ламперия по стените и миризма на мухъл и като че всеки момент щеше да се разплаче.
	— И ти си сложил един звяр стръвник и човекоядец да пази това тук? — извика той. — Някаква си _библиотека_?
	Ейми се взираше със страхопочитание в светилището.
	— Каква… красота!
	Момичето беше скромно и сериозно. Колко странно. Иън виждаше изключително рядко тези качества у другите — особено докато издирваха трийсет и деветте ключа. Той, разбира се, беше възпитан да избягва на всяка цена подобно поведение и никога да не общува с хора, които се държат така. Те бяха отблъскващи, или както се изразяваше баща им, така се държаха само несретниците, които винаги губят. А в семейство Кабра не познаваха загубата.
	Въпреки това Иън намираше Ейми за много очарователна. Как само се радваше, докато тичаше по мъничката морава на Алистър, с какво страхопочитание гледаше тази дупка тук — на Иън му се струваше невъзможно човек да бъде щастлив от толкова малко. И това му вдъхваше странно усещане, което той не беше изпитвал никога през живота си. Нещо като стомашно разстройство, но малко по-приятно.
	_Е, карай. Ще приемем, че за всичко са виновни скъсаните панталони_, отсъди той. Унижението размекваше душата.
	Иън погледна отрупаните с какво ли не лавици, покритата с мухъл дъбова ламперия по стените, креслото с напукана кожена тапицерия, отвратителната флуоресцентна лампа, мишите изпражнения по ъглите, очуканите корнизи и картините, сякаш купени на разпродажба на вещи втора употреба за далтонисти. _Красота ли?_
	— Книги — простена Дан. — Телепортирай ме, Скоти*!
	[* Реплика от научнофантастичния сериал „Стар Трек“. — Б.пр.]
	Както никога, Иън беше по-скоро съгласен с него.
	— Редки книги — обясни Алистър и направи широк жест към четири остъклени лавици, — да не говорим пък, че тук се пази една от най-богатите световни колекции с тайни материали за рода Кахил. Това е отколешна моя страст и почти всички предмети са уникати. Тук има най-голяма надежда да разчетем пергамента!
	Иън понечи да седне, но се сети, че сигурно няма да му е много удобно. Не му беше приятно да стои и прав — панталонът от полиестер жулеше като шкурка краката му. Изживяването ставаше направо непоносимо заради хленча на Дан.
	По-добре да избягва брата. Сестрата поне беше интересна. Иън се запита дали това, че й липсва цинизъм, не е заразително.
	Какъв ужас. И все пак…
	— Дали да не направим отбори? — предложи Иън. — Нещо като състезание. Ние с Ейми ще прегледаме материалите по двете горни лавици, а Натали и Дан ще се заемат с двете долни.
	— Чудесно — одобри Алистър. — Съгласна ли си, Ейми?
	— Хм… — промърмори тя и извърна очи. — Хм…
	_Жалко_, помисли си Иън. Толкова много жени реагираха така на него. Това наистина ограничаваше разговора.
	— Никога досега не съм била в без-Кабра екип — каза Натали и се усмихна на собственото си остроумие. — Но защо да не опитам!
	Дан се взираше съсредоточено в скъп, но не особено сполучлив портрет на семейство, което беше добре познато на Иън. Косата на мъжа висеше на сплъстени бели кичури, веждите му бяха рунтави, а очите — диви. Жената беше с волево лице, както е волеви един кон: с дълга брадичка и големи уши. Около тях се рееха какви ли не странни на вид символи.
	— Кое е щастливото семейство? — попита Дан.
	— А, да, преславните Гидиън и Оливия, основоположниците на рода Кахил, рисувани в началото на шестнайсети век — обясни Иън. — Вашите предци.
	— Кабра са внесли по-качествена кръв в рода — отбеляза Натали.
	— Готови ли сте? — Алистър разгъна пергамента върху масата, после грабна от лавицата една книга. — Ще помогна на по-младия отбор, на Натали и Дан. Готови… старт!
	Иън прокара пръсти по редицата книги, някои с написани на ръка заглавия върху гръбчетата: „Historicus Cahilliensis. Екатерина. Т. 1 и 2“, „Архитектурата в клана Екатерина“, „Преглед на свързаната с рода Кахил литература от XVIII в.“. Някои приличаха на брошури, на страници, откъснати от бележник на спирала. Щеше да бъде трудно тук да намерят нещо, което да им върши работа.
	Ейми издърпа дебела книга със заглавието „Произход на рода Кахил. Компендиум на съвременните изследвания“.
	— От нас се очаква да намерим ключа към загадката, а не да изучаваме историята — тросна се Дан.
	— Но ние знаем съвсем малко за рода Кахил — възрази сестра му.
	Натали вдигна очи от книгата, която разглеждаше.
	— Направо не проумявам защо майка ви и баща ви не са ви казали от кой клан сте. Ние знаехме цялата история още преди да сме проходили.
	Иън забеляза, че лицето на Ейми помръква. Усети как сърцето му трепва. Даде си сметка, че е почувствал състрадание, нещо, което често го обземаше към банкера от семейство Кабра, когато новините от фондовия пазар не бяха добри. Това чувство обаче беше някак си малко по-… по-живо.
	Той изрита сестра си.
	— Натали, забрави ли какво е… милост?
	Известно време тя го гледа недоумяващо, после схвана.

	* * *

	— „Родът Кахил води началото си от Дъблин от първите години на шестнайсети век, от блестящия и ексцентричен Гидиън Кахил и жена му Оливия“ — прочете Ейми.
	Алистър кимна насърчително. Племенницата му беше толкова развълнувана, че едва изричаше думите.
	— „Някои твърдят, че Кахил наистина е направил откритие, променило хода на историята — продължи момичето. — Но така и не е изяснено какво точно е естеството на това откритие. През 1507 година в къщата на Кахил внезапно избухва пожар. Спасяват се всички без един. Решил на всяка цена да спаси делото на своя живот, Гидиън е открит изпепелен при бюрото си.“
	— Защо в рода Кахил постоянно избухват пожари? — прошепна Дан.
	Алистър усети как му се свива сърцето. Децата бяха преживели толкова много трагедии: пожара, приклещил в капан родителите им, втория пожар, изпепелил къщата на Грейс. Хрумна му, че именно заради това самият той никога не е искал да има деца.
	Рискуваш да ги обикнеш. А такива чувства бяха опасни в търсенето на трийсет и деветте ключа.
	— „Според източници от онова време преди смъртта си Гидиън е изучавал тайните на алхимията — опита неблагородни метали да бъдат превърнати в злато — продължи Ейми. — Издирвал е вещество, наричано философски камък. Лошото е било, че такова вещество все още не е съществувало. Смятало се е, че именно то е ключът към най-важния отговор. Камъкът, познат и като алкахест, е бил _по-съвършен_ от златото и е достатъчно мощен, за да превърне в злато други вещества.“
	— Благодаря, Госпожо Фрицъл* — каза Дан и продължи да чете трескаво купчината брошури. — Карай нататък, но се постарай да четеш наум.
	[* Учителката в поредицата книги „Вълшебният ученически автобус“, която по-късно е екранизирана. — Б.пр.]
	— _Толкова ли не виждате всички?_ — изуми се Ейми и скочи от стола. — Готово!
	— Кое е готово? — попита брат й.
	Ейми го сграбчи и го обърна кръгом, както беше правила, когато той бе на три години.
	— Гидиън е _направил_ „откритието, което е променило хода на историята“! Разгадал е тайната на философския камък. А ние _разгадахме тайната на трийсет и деветте ключа_!
	— Моля? — каза Иън. — Разчела си кода върху пергамента? Открила си ключа?
	— Не… нещо по-голямо от ключа — отвърна момичето.
	Натали се свлече ядосано на един от столовете.
	— Загубихме ли? Не обичам да участвам в отбори.
	Алистър надзърна през рамото на Ейми, като изтика встрани Иън и Натали Кабра, които упорито му пречеха. Ейми отгърна една страница със скица на алхимични символи:
	{img:kradetsyt_na_mechove_skitsa.png}
	Ейми извади от джоба си монетата.
	— Върху тази монета е изобразен символът на философския камък! — възкликна тя.
	— Страхотно — рече Дан. — И какво от това?
	— Толкова ли не схващате? — повтори Ейми. — Върху тази страница е тайната на всичко — до какво всъщност водят трийсет и деветте ключа!
	— Значи… щом ги съберем всичките… — подхвана брат й и върху лицето му бавно се плъзна усмивка.
	— Ще притежаваме тайната на алхимията — философския камък! — Ейми прибра монетата в джоба си и погледна книгата. — Ще установим и как във всичко това се вписва монетата. Но слушайте… „След пожара от 1507 година Томас и Кейт бягат от Ирландия и отиват в Англия, където пренасят тайно и някои неща от делото на Гидиън: дали са обет да го продължат. Томас се жени, създава семейство, но започва да пренебрегва сестра си и онова, което правят. Ядосана, тя бяга и взима със себе си нещо толкова важно, че Томас зарязва всичко и тръгва да я гони. Търси я в Париж, Венеция и Кайро и накрая се отказва. Привлечен от грубата самурайска култура, се установява в Япония, където живее съвсем скромно. Когато пораства, най-малкият му син Хийошимару се преименува в Тойотоми Хидейоши.“
	— Плешивия плъх е бил син на Томас, на _родоначалника_ Томас ли? — попита Дан. — Това е многообещаващо.
	Алистър хвърли предпазлив поглед към Иън и Натали Кабра. Забеляза ехидните им свъсени лица, нетърпението, задето Дан и Ейми научават неща, които другите отбори знаят отдавна. Долови, че двамата правят всичко възможно да изчакат Дан и Ейми да разберат някои неща. В края на краищата те се бяха показали като много добри в откриването на нови ключове към загадката, убягвали на останалите.
	И тук бяха попаднали на някаква следа.
	— Не можем ли да прескочим уводната част, да си вземем двестате долара* и да преминем към онова, което все още не знаем? — прозина се Натали.
	[* „Да прескочим уводната част, да си вземем двестате долара“ — заглавие на парче на пънк групата „Ритард оу Бот“. — Б.пр.]
	— Размърдай се, Натали, и да продължим да търсим — подкани Дан. — Още сме на… цели трийсет и девет ключа разстояние от тайната на алхимията.
	Той се завъртя, върна на лавицата една книга и се пресегна да свали друга. На пода падна опърпан стар том, който едва се крепеше на ръба на лавицата.
	Алистър трепна.
	— По-внимателно, някои от тези книги са безценни! — предупреди той, после се наведе да вдигне книгата, която почти се разпадаше, и огледа написаните на ръка японски йероглифи върху корицата. — Отпреди пет века е. Намерена е от вражески пълководец. Това е единственото нещо, открито в палатката на Хидейоши по време на нападение…
	— Какво пише? — попита Дан.
	Алистър намести очилата си.
	— На корицата пише: „Хидейоши, девет“ — това вероятно е скицник или книжка за оцветяване от детството му.
	— Чакайте, защо изобщо пише „Хидейоши“? — учуди се Ейми. — Нали като малък той се е казвал другояче?
	Очите на Алистър се разшириха.
	— Ами да — Хийошимару! Браво на теб. Ако книжката наистина е от неговото детство, отгоре щеше да бъде написано това име.
	Ейми взе внимателно книгата. Започна да я разлиства: пейзажи, батални сцени, чудовища, а другите се струпаха около нея. Алистър забеляза, че малкият Кабра я докосва леко по рамото.
	— Т-т-това тук е много хубаво, за да е рисувано от деветгодишно дете…
	Племенницата му отвори с разтреперани пръсти книгата на страница, където имаше странни звезди и произволно прокарани черти, които явно бяха нанесени в по-ново време.
	— Това може да е рисувано и от дете — обади се Натали.
	— Хидейоши… девет… — каза Дан. — Ей, девета страница!
	Най-неочаквано, без да изрича и дума, Ейми се пресегна и откъсна листа от книгата.
	Алистър едва не получи инфаркт.
	— Ейми! — викна той. — Това е антика!
	Момичето се наведе бързо над масата и наложи откъснатата страница върху пергамента.
	Пасваха си чудесно. Повечето черти образуваха подробен пейзаж на скалист район. Други черти обаче, по-бледи и малки, като че ли се съединяваха в корейски букви.
	И Алистър проумя какво всъщност прави момичето, колкото и налудничаво да му се струваше то.
	— Трите рога… — произнесе той.
	— Моля? — обади се Дан.
	— Ха-ха! — Кореецът прегърна племенницата си. Тя наистина беше изумително дете. — Благодарение на Ейми знам къде се намира това. И утре сутринта първото, което ще направим, е да отидем там.


>	Глава 13

	Закусиха яйца и сутринта, докато пътуваха с подскачащата кола, на Дан никак не му се мислеше за името „Пухансан“. Но още по изгрев-слънце те се бяха отправили именно натам.
	Щом наближиха Сеул, пред тях изникна висока тривърха планина.
	— Трите рога — трябваше да се досетя още от самото начало — каза Алистър. — Това е Самгаксан, трите върха. Объркването идва от това, че сега планината е известна като Пухансан.
	— Гъл-гъл-гъл — промълви Дан и след като затвори очи, потъна отново в седалката и в огромния суичър с надпис „Харвард“ отпред, който Алистър му беше дал.
	Ейми погледна през прозореца на автомобила. Беше мрачно и облачно, планината изглеждаше почти отвесна. Носеха в раниците обяд, но си личеше, че походът ще продължи не само един ден.
	— И трябва да се изкачим на планината ли? — попита Нели. — Аз съм с маратонки „Ванс“.
	— Планините са непоклатими — рече Натали и махна една прашинка от обшитите си със скъпоценни камъчета розови кецове „Прада“, които беше дала на Харолд да почисти. — Такива трябва да бъдем и ние.
	— Планината е висока едва седемстотин-осемстотин метра, но според мен не е нужно да я изкачваме — уточни Алистър, като гледаше древния пергамент и наложения върху него лист хартия. — По старинната рисунка криволичи плътна черта и лично аз съм на мнение, че това е прочутата крепостна стена. Тя минава през няколко долини и низини.
	— А това какво е? — посочи Дан странен начупен символ.
	— Хм, буквата M — отвърна Нели. — Или, ако я погледнем от другата страна, буквата W. Отстрани прилича на S…
	— Може да са палми — предположи Дан. — Както във филма „Този луд, луд, луд, луд свят“. Знаете ли го? Не? Героите там трябва да намерят скрити пари и единствената следа, с която разполагат, е, че те са под едно голямо преобърнато М. И никой не знае какво означава то, но после, към края на филма, се появява горичка от четири палми, които се издигат във формата на… е досещате се нататък! Класика!
	Ейми, Алистър, Натали, Иън и Нели го погледнаха неразбиращо.
	— В корейския няма преобърнато М — заяви Алистър. — И в Корея не растат палми. Може би става въпрос за кленове…
	— Мъъър — измърка Саладин и отърка муцунка в коленете на Дан.
	— После ще ти доразкажа филма — пошушна той на котарака.
	Шофьорът на корееца ги остави на паркинга пред Националния парк Пухансан. Цяла тълпа туристи се беше струпала пред огромната карта с маршрутите, с която Алистър внимателно сравни пергамента и наложения върху него лист хартия. Той проследи с пръст тъмната криволичеща черта, като от време на време спираше на някоя от черните точки.
	— Предполагам, че са дребни храмове. Да приемем, че голямото Х е нашето скрито съкровище…
	— Пада се между два от храмовете — отбеляза Натали. — Но кои от всичките?
	Алистър сви замислен рамене.
	— Много са. И са на голямо разстояние един от друг. Сигурно ще ни отнеме няколко дни.
	— В такъв случай да вървим! — предложи Дан.
	— Някой трябва да остане тук, при Саладин и господин Чън — вметна Нели, като погледна подозрително планината. — Добре де, убедихте ме, ще остана аз.
	Останалите поеха по отъпкана пътека.
	— Хидейоши е превзел земите на почти цяла днешна Южна Корея — обясни Алистър, — включително Сеул, който по онова време се е казвал Хансеонг. Но войниците не са се предали без бой и дори са вдигнали тази крепост, за да спрат нашествениците.
	— Защо Хидейоши ще заравя съкровището си точно тук? — попита Ейми.
	Алистър вдигна рамене.
	— Вероятно за да използва защитната стена. Предполагал е, че тези земи ще останат негови.
	— Прекалената самоувереност си е истинско проклятие — отбеляза Иън.
	— Точно ти би трябвало да си наясно с това — подметна Дан.
	Нагоре пътеката стана по-стръмна и имаше все по-малко туристи. Приближаха ли някой храм, Алистър проверяваше пергамента и наложения върху него лист и поклащаше глава.
	Гърбът му вече беше мокър от потта и той едва си поемаше дъх, когато накрая седна на една издадена скала.
	— Време за обяд — оповести кореецът и подаде на Ейми пергамента заедно с листа. — Прибери ги в раницата си, скъпа.
	— За обяд ли? Току-що сме тръгнали да се изкачваме — възрази Иън и се покатери върху стената, а широките панталони на Харолд се издуха от вятъра.
	Натали побърза да седне до Алистър.
	— Случайно да носите прошуто с бизонска моцарела и сушени на слънце домати върху пълнозърнеста фокача с песто?
	— Фъстъчено масло и банани върху бял хляб? — предложи й Дан.
	Алистър се оглеждаше съсредоточено.
	— Опасявам се, че може би сме подминали мястото. Не е изключено през вековете стената да е преместена. И вече да не изглежда по същия начин.
	Докато затваряше ципа на раницата си, Ейми усети, че нещо я удря по темето — парче мъх, което отскочи и се приземи в краката й.
	— Ей!
	Иън се засмя и избърса пръстта по ръцете си.
	_Виж го ти него, смее се!_ Да не говорим пък, че я зяпа. Във втренчения му поглед се долавяше подигравка. Съвсем в стила на Кабра Иън явно се канеше да се заяде с Ейми. Пред всички. Тя едва се сдържа да не се разплаче — идеше й да избяга или да се свие на кълбо.
	— И ти го удари с мъха! — изсъска Дан. — Силно!
	Иън сви на фуния длани пред устата си.
	— Ще приемеш ли едно предизвикателство, Ейми? Да се надбягваме до върха на следващата голяма скала? Ще ти дам малко преднина — или тичаш бавно?
	— Не тича бавно! — не му остана длъжен Дан. — Е, всъщност не е от най-пъргавите.
	Ейми се изправи. Беше едно да я унизява Кабра и съвсем друго — да й се присмива наглото й братче.
	Тя погледна голямата скала. Това си беше безумие. Иън й залагаше капан, искаше да я злепостави още повече. Освен ако не…
	Я! Друга пътека през храстите. По-пряка.
	Момичето се втурна по нея.
	— Ейми, остави си раницата! — провикна се Дан. — И не забравяй да кръстиш на мен първородното си дете!
	Тя не му обърна внимание. Болката в глезена й беше убийствена, но Ейми нямаше да допусне Иън да я победи. Той също тичаше, като се препъваше отгоре върху крепостната стена, после скочи от нея. Хукна на зигзаг през една горичка, като се превиваше от смях и се носеше право към Ейми. Тя смъкна рязко раницата и го удари с нея по ръката.
	Гадняр такъв!
	— Ау! — викна Иън. — Това е шита по поръчка риза на „Армани“!
	Раницата отхвърча на земята и от нея изпаднаха страницата и прихванатия с кламер към нея свитък на Алистър.
	— Това вече си е мое, аз си го намерих! — изкрещя Иън, после грабна пергамента и скочи на една издадена скала.
	— Ах, измамник такъв! — вбеси се Ейми.
	Нямаше да му се размине току-така. Тя се покатери на скалата — внимаваше да върви в крачка с Иън и така стигна върха. Там той се обърна задъхан към нея.
	— Като за човек с името Кахил не е никак зле — ухили се момчето.
	— Ах, т-т-ти… — Както винаги, думите заседнаха на гърлото й. Иън я гледаше с очи, в които танцуваше смях, и тя изпита такъв вцепеняващ гняв и омраза, та имаше чувството, че всеки момент ще избухне. — Н-н-не можеш да…
	В този миг обаче се случи нещо невероятно странно. Може би Иън беше извърнал глава или веждата му беше мръднала, самата Ейми не знаеше точно. Ала изпита усещането, че някой внезапно е извърнал рисунка под различен ъгъл и онова, което допреди малко й се е струвало бурно море, се е превърнало в ярък букет — зрителна измама, доказваща, че всичко е въпрос на гледна точка. В очите на Иън изобщо нямаше присмех. Те я приканваха, молеха я и тя да се засмее заедно с него. Най-неочаквано яростта й се изпари и се разнесе като облак.
	— Ти… също си от рода Кахил — отвърна Ейми.
	— Едно на нула за теб.
	Той не отмести поглед и на милиметър.
	Този път Ейми не извърна очи. Продължи да гледа втренчено Иън. Вече не изпитваше чувството, че трябва да се извинява, да напада или да бяга. Нямаше нищо против Иън да я гледа така цял ден.
	— Ей, Ейми! — извика Дан. — Този преход е от категорията „За деца с придружители“ и ние тук умираме от глад. Да не говорим пък, че Алистър си иска картата.
	Тя усети, че се изчервява. Извърна очи.
	— Ето ти я! — Иън й подаде свитъка.
	Откъснатият лист на Алистър, който беше прихванат с кламер за пергамента, висеше на една страна. Ейми го намести припряно, за да го наложи както преди и всичко да си съответства, чертите да се сливат…
	Погледът й се плъзна по пейзажа наоколо и после отново към пергамента.
	— О, господи… — пророни момичето.
	— Моля? — рече Иън.
	Ейми провери още веднъж. После трети път — да е сигурна. Но грешка нямаше — очертанията, които бяха забелязали върху картата. И които не знаеха как да разчетат.
	Не бяха палми. Не бяха и кленове.
	— Дан! — изпищя Ейми и скочи от скалата така, сякаш глезенът й изобщо не беше навехнат. — _Всички! Идвайте бързо!_
	Тя хукна към тях, но те вече тичаха към нея и я пресрещнаха по средата на пътя. Ейми хвана брат си за ръката и го затегли нагоре по пътеката, към стръмната скала.
	— Обичам те, Дан, ти си гений — каза му тя.
	— Да не би Иън да те е дрогирал? — недоумяваше брат й.
	— Погледни — рече Ейми и показа с ръка местността наоколо. — Какво виждаш?
	— Дървета. Скали. Изпражнения на елени — сви рамене Дан.
	— Издадената скала. На какво ти прилича? — притисна го Ейми.
	— На нещо като зигзаг ли? — намеси се Иън.
	Най-неочаквано Дан погледна като ударен от гръм.
	— Преобърнато М! — извика той. — Ейми, намерихме нашето преобърнато М!
	Алистър се усмихна.
	— Чудесно. Мястото върху картата е отбелязано с кръстче — и на него има скално образувание във вид на преобърнато М.
	Ейми взе пергамента с наложения върху него лист и се втурна по билото. Щом стигна ръба на издадената скала, се зае да изкоренява пълзящите растения и храстите.
	— Пръснете се — нареди Иън. — Търсете пещера. Скрит вход.
	Другите се запретнаха да търсят и да изтръгват растенията, да оглеждат скалата.
	— Вижте, вижте! — извика Натали.
	Ейми изтича при нея. Тя беше отместила гъст храст, зад който имаше изсечено върху скалата изображение на човек. Беше със слабо като на маймуна лице, с пронизващи очи и с процеп на мястото на устата.
	— Ехе! — възкликна тя.
	— Плешивия плъх — каза със страхопочитание Алистър и прокара пръсти по изображението. — Това е Хидейоши, нарисуван в стил, разпространен по онова време в Япония.
	— Страхотно — възкликна Иън и разтърка замислено брадичка.
	— Как ще влезем вътре? — попита Дан с лице, все така заровено в картата. — Сигурно сте забелязали… голямото старо преобърнато М е от _твърда_ скала. Тук би трябвало да има указания…
	Ейми и останалите се струпаха около Дан. Той посочи към долния край на пергамента с прикачения към него лист.
	— Буквите в края. Тоота. Какво означават?
	{img:kradetsyt_na_mechove_nadpis.png}
	— Хидейоши е син на Томас Кахил, той може би е научил сина си на английски — каза Алистър.
	— Това е „Тойота“ — обади се Ейми. — Буквите де. „Тойота“ без „й“.
	— Браво на теб, Ейми — рече с подигравателен тон брат й. — Третият ключ към нашата загадка е скрит в миниван „Тойота Сиена“.
	— Според мен пък тя намеква, че пергаментът може би е фалшификат — намеси се и Иън.
	— Благодаря ви, господин и госпожа Кабра — каза Дан и се взря отблизо в пергамента. — Но това тук не е фалшификат. Изобщо не е фалшификат.
	Той сложи внимателно картата върху земята и извади от джоба си сгъваемо швейцарско ножче с ножички. После започна с бързи движения да разкъсва пергамента на парчета.
	— Дан! — извика Алистър.
	— Какво правиш? — Сърцето на Ейми застина.
	Брат й отвори и сгъваемите ножички. След миг беше изрязал много точно всички букви. Сетне подреди внимателно тънките ронливи изрезки: голямото А вътре в голямото О, двете по-малки Т едно до друго, обърнати вътре в А, и накрая, в средата — по-малкото О:
	{img:kradetsyt_na_mechove_simvol.png}
	— Символът на философския камък — смая се Ейми.
	Момчето кимна.
	— „И ще получиш достъп, ако обединиш стихиите“… Току-що го направих.
	Той погледна грейнал сестра си. И тя веднага разбра какво му се върти в главата.
	Бръкна в джоба си и извади монетата, която Иън й беше дал. Върху нея се виждаше същият символ — философският камък.
	— А сега хайде да дадем на Плъха нещо за ядене — рече Ейми.
	Пъхна внимателно монетата в процепа, където би трябвало да е устата на Хидейоши.
	Откъм земята се раздаде тътен.


>	Глава 14

	Тряяяяс…
	Краката на Иън се подкосиха.
	Издадената скала се разтресе и запрати във въздуха цял облак сивкава прах, която бързо ги обгърна.
	Той затули очи и видя, че Ейми стои при изображението, което се движеше към нея. Тя беше стъписана, раницата беше на земята до краката й.
	— Назад! — изкрещя Иън.
	Той издърпа Ейми и я изтласка на земята, като падна върху нея. По гърба му се посипаха камъчета, които се заплетоха в косата му и западаха като бурни аплодисменти по земята.
	Втората му мисъл беше, че ще си съсипе ризата. И това беше най-стъписващото — че първо не е помислил за ризата. Или за монетата. Или за себе си.
	А за Ейми.
	Но това не влизаше в плана. Ейми присъстваше тук със строго определена цел. Тя беше част от тактиката, трамплин. Тя беше…
	— Прелестна — изрече на глас Иън.
	Ейми го гледаше вцепенена, по клепачите й имаше прах. Иън я хвана за ръката, стисната в юмрук.
	— Н-н-не се налага да го правиш — прошепна момичето.
	— Какво да правя? — попита Иън.
	— Да си язвителен. Да казваш неща като „прелестна“. Спаси ми живота. Б-б-благодаря ти.
	— Мой дълг е — отвърна той.
	Наведе глава и я целуна по устните. Съвсем леко. Прахта във въздуха се слягаше бавно, шумът вече беше заглъхнал. Иън седна и пусна ръката на Ейми. Изсечената върху камъка фигурка стърчеше по диагонал на няколко сантиметра от скалата. Сега на нейно място зееше правоъгълен отвор.
	Отвътре ги лъхна парливата миризма на гнилоч.
	Пръв се изправи Алистър, който си изтупа внимателно изгладения туристически клин.
	— Скривалището на Хидейоши… — каза той със страхопочитание.
	Точно зад него Дан и Натали кашляха и се чистеха от прахта. Дан се опита да надзърне вътре и бързо се отдръпна.
	— Пфу, някой е забравил да си пусне водата.
	Алистър беше намерил раницата на Ейми и извади от нея два сгъваеми фенера на батерии.
	Иън помогна на Ейми да стане.
	— У теб ли е монетата? — попита я тихо. — После може би ще ни трябва, за да затворим дупката.
	— В дж-дж-джоба ми е — потупа се тя по панталона. — Прибрах я, когато тази чудесия тук з-з-започна да се отваря…
	Алистър й подаде един от фенерите.
	— Ние с теб, Ейми, ще вървим отпред.
	Докато влизаха разтреперани в пещерата, Натали изгледа брат си. Той й намигна и продължи нататък.
	Ох, каква неверница беше сестра му.

	* * *

	_Съсредоточи се._
	Единственото, което Ейми усещаше в момента, бяха устните й.
	Синкавата флуоресцентна светлина на фенера заподскача по назъбените скали в сводестата пещера и Ейми я блъсна амонячната миризма на животински изпражнения. Намираха се в пещера, където явно от цяла вечност не беше стъпвал човешки крак, и обувките й жвакаха по килим от нещо, което тя предпочиташе да не вижда. А единственото, което усещаше, беше лекият гъдел по устните си.
	Всичко се разиграваше едновременно. Монетата, скривалището…
	Какво още? Какво точно се беше случило преди миг?
	Иън вървеше тихо до нея. Ейми би трябвало да го мрази. Преди го мразеше. Но и да я убиеш, вече не помнеше защо. Въпреки страхотиите наоколо се чувстваше жива, будна и невероятно щастлива.
	— Благодаря ти — промълви момичето.
	— За какво? — попита Иън.
	— Че на онази уличка в Токио ми даде монетата — отвърна Ейми. — Ако не го беше направил, всичко това сигурно нямаше да се случи.
	Иън кимна.
	— Монетата е сред най-ценните вещи, които семейство Кабра притежава. Според твърденията тя води към един от ключовете на загадката на клана Томас, но майка ми и баща ми не вярват. Наложи се да я открадна от тях. — Той потрепери. — Изобщо не искам да се изпречвам пред баща ми, когато той разбере.
	Ейми бръкна в джоба си и му върна монетата.
	— Аз… не мога да я взема — рече момчето. — Обещах.
	— Монетата вече не ни трябва — каза Ейми.
	— Благодаря ти. — Иън взе монетата и я прибра в джоба си. Но гледаше някъде нагоре. — Ейми! Виждаш ли — там горе май се движи нещо!
	Тя люшна фенера нагоре, към сянка, която трепкаше и подскачаше, а после се вдигна на пищящ рояк.
	— _Наведи се!_ — извика Дан точно когато над тях като на талаз се стрелнаха прилепи.
	Те пищяха и размахваха криле, които докоснаха като дъжд с върховете си косата на приклекналата Ейми. После излязоха през тесния отвор като дим през комин.
	— Добре ли си? — попита Иън.
	Ейми кимна.
	— Мразя прилепи.
	Тя седна и разклати фенера така, че в дъгата му да попадне и лицето на Иън.
	Искаше й се да го зърне.
	Точно тогава Дан изкрещя отново.

	* * *

	— _Ейми, освети онова там горе!_
	Никога през живота си не беше виждал такова приказно нещо. По-приказно и от видеоигрите за конзола „Уий“, които за малко да спечели в шести клас на томболата и които щяха да му стигнат за цял живот.
	Алистър и Ейми се втурнаха напред, като осветиха с фенерите мамутска купчина предмети, струпани чак до тавана. Най-отгоре, там, където преди бяха прилепите, висяха цяла гора сталактити. Те обрамчваха камарата като преобърната ограда от остри пръчки и я задържаха да не падне.
	Там имаше цяла кула струпани кръстосани мечове. Ръкохватките им стърчаха: някои бяха украсени със скъпоценни камъни, други бяха очукани и потъмнели. Приличаха на ръце, които се пресягаха и те предизвикваха да ги дръпнеш — и при най-малкото движение обаче купчината сигурно щеше да рухне като къща от карти.
	— Голямото издирване на мечове от 1588 година — прошепна Алистър. — Ето къде се пазят те.
	Дан обаче подмина мечовете и продължи наляво. Там пещерата като че ли ставаше по-широка и по-дълбока, с купчини какви ли не предмети, които продължаваха сякаш безкрайно в далечината.
	Някои, изглежда, бяха изхвърлени там: корони и шлемове, доспехи, копия, щикове, седла, стремена. Сгънати мантии, които бяха обшити с проблясващи скъпоценни камъни, покрити с прах статуи, здраво пристегнати свитъци, наслагани в ракли.
	Но имаше един участък, който беше обособен от останалото пространство — нещо като светилище около странно триъгълно огледало с богато украсена рамка, окачено на стената.
	Около огледалото едно върху друго бяха наслагани купчини огромни ковчежета. Те бяха украсени със скъпоценни камъни и калиграфия и бяха заключени с грамадни катинари.
	Дан сграбчи един от покритите с ръжда катинари. Той се разпадна в ръцете му. Момчето вдигна капака и другите надзърнаха заедно с него вътре в ковчежето.
	— Както казват из американските провинции, бънджи! — възкликна ококорена Натали.
	— Според мен казват „бинго“ — поправи я Алистър. — Господи, тук явно са съкровищата на Хидейоши, онова, което войската му е плячкосвала, докато е превземала Япония и е тръгнала да завоюва и Корея.
	Дан се пресегна и бръкна в купчината златни монети. До него Ейми отвори друго ковчеже.
	— Чинии, пръчици за хранене, чаши, бокали, подноси — всички от чисто злато!
	— Статуи на Буда! — Възкликна Иън, докато надничаше в трето ковчеже. — Цяла колекция миниатюрни златни статуи на Буда.
	— Хидейоши се е прекланял пред златото — промълви Алистър. — Според преданието дори е гълтал всяка вечер по няколко капки течно злато — по онова време се е смятало, че то има вълшебни свойства…
	— Богати сме — обяви Иън. — Отново.
	Дан се усмихна.
	_Ще получиш достъп, ако обединиш стихиите, за да ти се разкрие върховното._
	— Не само богати — поправи го той и въздъхна изумен. — Открихме следващия ключ към тайната на Кахил!


>	Глава 15

	Алистър нямаше нищо против да остарява. Но виж, не му харесваше, че единайсетгодишният му племенник е по-досетлив от него.
	_Злато._
	Момчето, разбира се, беше право. Златото беше „върховната стихия“ в алхимията. Ключ за входа беше именно алхимичният символ „обединените стихии“. Беше сигурно, че го е измислил Хидейоши. Щом е бил син на Томас Кахил, значи е изучавал и алхимията!
	Алистър се прокле наум. Как не се беше досетил още от самото начало! Щеше да си спести всички главоболия и опасности. А сега излагаше излишно на риск живота на своите племенници.
	Това неминуемо трябваше да се случи.
	Алистър неминуемо щеше да открие ключа, за който вече знаеше.
	Той направи опит да се усмихне. За Ейми и Дан Кахил всичко това беше ново. За разлика от тях Алистър беше издирвал цял живот този ключ. Сега двамата танцуваха заедно с Иън и Натали Кабра и изпълняваха движения, които наричаха „хип-хоп“ — кореецът пробва да се присъедини към тях, но го заболяха хълбоците.
	Алистър държеше под око малкия Кабра. Той и сестра му безспорно знаеха за този ключ към загадката. Кланът Лусиан събираше ключове точно толкова дълго, както и клана Екатерина. Иън и Натали Кабра може би бяха по-добри актьори от него.
	— Браво! — провикна се Иън и вдигна Ейми във въздуха. — Знаех си, че сътрудничеството между клановете ще донесе добри плодове.
	Докато той я сваляше, момичето допря леко лице до неговото.
	Алистър усети как кръвта му се смразява. Гамбитът с Иън и Натали Кабра се оказа печеливш. Без монетата на Иън едва ли щяха да намерят пещерата.
	Но Алистър си беше представял съюза по друг начин.
	— А сега… предлагам да си тръгваме — каза той. — Докато вечеряме, можем да обсъдим какво да правим от тук нататък.
	— Не бързайте толкова — спря го Иън. Той се отдалечи от Ейми — беше насочил цялото си внимание към огледалото. — Поправете ме, ако греша. Имам чувството, че всеки път, когато откривате ключ към загадката, се натъквате и на следа към следващия ключ.
	— Точно така, евромомче — каза Дан. — Но не се напъвай излишно. Обзалагам се, че следващият ключ не е покрита с прах скала.
	Иън се беше вторачил в огледалото.
	— Какво според вас означават тези букви?
	Алистър отиде при него и насочи светлината към триъгълната рамка на огледалото. По двете й страни имаше странни символи.
	{img:kradetsyt_na_mechove_ramka.png}
	— Мисля, че са гръцки — предположи Натали.
	— Хора, _знам_ какви са тия букви! — възкликна Дан. — Те са от надписа върху меча, който намерихме във Венеция. Помниш ли, чичо Алистър, когато разглеждахме татуировките, ти казах, че някои букви липсват. Ето ги!
	— Според мен не е на никакъв език — обясни Алистър, който знаеше тринайсет езика. — Може би е някакво тайно послание?
	Натали започна да се реши с четка със златна дръжка пред огледалото.
	— Огледалце, огледалце, я кажи, кой е най-богат, най-умен и красив…
	— Престани, Натали! — спря я Дан.
	Тя се изчерви.
	— Благодаря ти, понякога и самата аз се изумявам…
	— Не! Думи върху огледало… огледално писмо!
	Дан побърза да извади автоматичен молив и екземпляра с меки корици на „Класически кинокомедии на всички времена“. Откъсна отзад един празен лист, обърна книгата настрани — за опора, и започна да преписва върху хартията буквите. После ги вдигна пред огледалото.
	Пак нямаше никакъв смисъл.
	Ейми понаклони глава.
	— Буквите са симетрични — каза тя. — Горната част на всяка е огледално отражение на долната. Може би всяка буква е огледална полубуква. Ако видиш само половината буква, ще разбереш ли какво е?
	— По-голяма глупост не бях чувал, направо си е изсмукано от пръстите — заяви Дан.
	Ейми грабна листа хартия и започна да трие половината от всяка буква:
	{img:kradetsyt_na_mechove_nadpis_1.png}
	После се зае бавно да запълва буквите една по една:
	{img:kradetsyt_na_mechove_nadpis_2.png}
	— „Ахсткаел“ — прочете тя. — Това не е ли шведска верига за здравословни храни?
	— Значи следващият ключ към загадката е в Швеция? — попита въодушевена Натали. — Трябва да си купя ново кожено палто.
	Дан се почука по брадичката.
	— Хм, буквите английски ли са, хора? Не е ли по-уместно да се опитваме да съставим японски йероглифи? Или корейски?
	— Хидейоши е син на Томас Кахил — напомни Алистър. — Логично е вкъщи да са говорели на английски. Хидейоши сигурно го е знаел отлично. И тъй като по онова време Изтокът още не се е бил отворил към Запада, думите с английски букви са представлявали код, който никой не е могъл да разчете.
	Дан отново започна да пише трескаво и да реди и пренарежда буквите във всички възможни комбинации.
	{img:kradetsyt_na_mechove_nadpis_3.png}
	— Lake Tash! Нали? — извика Натали.
	Дан кимна.
	— Езерото Таш — каза той съвсем тихо. — Намира се в Киргизстан…
	— Значи следващият ключ към загадката е в _Киргизстан_? — ахна Натали.
	— Блестящо — усмихна се Иън. — Е, беше приятно да работим с вас. Опасявам се, че този път ще имаме значителна преднина.
	— Ама… Ама… — изпелтечи Ейми.
	Алистър забеляза, че племенницата му помръква. Тя щеше да настоява да запазят съюза — което щеше да бъде истинско бедствие.
	— Ще уредя незабавно да ни откарат в Сеул — побърза да каже той и извади от джоба си мобилния телефон. — Там ще…
	— О, тук едва ли има връзка — рече Иън и се отправи към изхода, следван по петите от сестра си.
	При отвора на пещерата Натали се ухили с ръце в джобовете.
	— Всъщност едва ли ще има връзка през следващите… петстотин години.
	Тя извади дясната си ръка, в която стискаше арбалета с упойващи стрели.
	Алистър се опита да застане пред племенницата и племенника си, но Ейми го изтласка.
	— Натали!… — подхвана тя.
	— Ей, хора, изобщо не е смешно — намеси се и Дан.
	Той тръгна към тях, но Натали насочи арбалета към лицето му.
	— Дан! — изписка Ейми и го издърпа назад.
	Иън я погледна. За миг й се стори, че е забелязала как върху лицето му се мярва нещо. Съмнение? Някакъв знак, че това е голяма садистична шега? Но то изчезна точно толкова бързо, както и се беше появило. Иън погледна надолу и извади от джоба си монетата със символа на философския камък.
	— Как я е взел? — изпелтечи Дан, втренчен в сестра си.
	— Аз такова… — Ейми не намираше сили да изрече думите. — Той…
	— Семейна антика — каза Иън. После излезе с гръб през отвора и пъхна монетата в устата на Плешивия плъх. — Щом спечелим надпреварата за наследството на Кахил и получим власт, каквато ни се полага по право, може би ще се върнем и ще ви посетим. Ако все още сте в състояние да ни приемете де. Междувременно, приятели, ви препоръчвам да пестите батериите. И кислорода.
	Пещерата се разтресе. Вратата се затвори бавно.
	Последното, което Алистър видя, преди тя да се захлопне, беше отстъпващият връх на арбалета на Натали Кабра.


>	Глава 16

	_Малоумничка._
	_Тъпанарка._
	_Глупачка._
	Ейми не можеше да откъсне очи от вратата, от мястото, където Иън Кабра беше стоял и където сега нямаше никаква светлинка.
	Всичко беше една голяма шега. Той я беше въртял на малкия си пръст и после я беше изиграл.
	Как беше възможно да се случи такова нещо? Как беше възможно някой да постъпи така?
	По бузите й на вадички се стичаха сълзи, които капеха на земята с тих звук като от крилете на мушица.
	Отзад Алистър и Дан изобщо не й обръщаха внимание и обсъждаха стратегията — опитваха се да измислят как да се измъкнат. Как да не умрат.
	_Късно е_, помисли си Ейми. Вече знаеше какво изпитваш, докато умираш.
	В съзнанието й бавно се просмукаха гласовете им.
	— Ще потърся друг изход — каза Алистър. — Ейми, вие с Дан опипайте скалата, може би някъде ще поддаде. Щом тук живеят прилепи, значи отнякъде влиза въздух, има дупка.
	Тя кимна сковано.
	Докато стъпките на Алистър се отдалечаваха, Дан приклекна до сестра си.
	— Ей. И на мен ми иде да го удуша.
	— Аз съм виновна — отвърна тя. — П-п-повярвах му. Сама се напъхах в капана, който ми беше заложил…
	Дан й помогна да се изправи и завъртя светлината, за да огледа скалата сантиметър по сантиметър. Беше тъмно като в рог и след няколко минути Ейми вече усети, че не й достига въздух.
	Някъде отдалеч проехтя гласът на Алистър.
	— Няма друг изход. Току-що проверих цялото преобърнато М. Много по-дълго е, отколкото смятах. Запечатани сме отвсякъде.
	_Гроб_, помисли си Ейми. _Той ни погреба живи._
	Тя усети върху рамото си ръка.
	— Ужасно съжалявам, скъпа ми племеннице — промълви Алистър. — Ако бях видял, че си падаш по момчето, щях да направя нещо. Но не забелязах, жалко.
	Ейми въздъхна.
	— Как допуснах да ме изиграе? Как изобщо ми хрумна, че някой може наистина да…
	Думите заседнаха в пресъхналата й уста.
	— Едва ли ще ви олекне — продължи Алистър, — но повярвайте, знам какво е да те предадат.
	Ейми се взря в лицето му, което почти не се виждаше.
	— Наистина ли?
	Алистър явно понечи да каже нещо, но после се спря.
	— Мисли само за това, Ейми: майка ви и баща ви ви обичаха. Личеше по очите им, дори когато вие не бяхте наблизо. Мислете за тях и те ще бъдат с вас.
	— Ти… ти познаваше ли ги? — попита Ейми.
	— Оооох! Ужас! — изкрещя Дан от друга част на пещерата. — Май настъпих един прилеп! Не можете ли да си продължите разговора малко по-късно… ако има „по-късно“ де. Ако не умрем и не се превърнем в пир за прилепите.
	Алистър изтича при него, оставяйки Ейми с куп въпроси.
	— Никога, никога не се предавай, Дан — насърчи го той. — Всяка трудност не е нищо друго, освен решение, което чака да бъде намерено. Ще се измъкнем оттук, ще видиш… и моята прогноза е, че ще изпреварим Иън и Натали Кабра на езерото Таш…
	— Човече, няма да ходим на никакво езеро Таш — възрази Дан. — Аз си го измислих.
	Алистър го зяпна изумен.
	— Но… но анаграмата… — обади се и Ейми.
	Дан въздъхна и освети с фенера листа хартия, където беше написал думите, за да намери решението.
	— Веднага видях истинския отговор, но им нямах доверие. Подхвърлих им нещо колкото да ги проверя. Истинският отговор е… много лесен…
	Той започна да пише бързо върху листа друга дума, но Ейми гледаше не него, а странните отражения, които светлината на фенера хвърляше върху огледалото отзад.
	— Чакайте! — извика тя. — Де се е чуло и видяло _триъгълно огледало_!
	— Може би така го е направил дизайнерът — предположи Дан.
	— Или някой алхимик — добави сестра му. — Помисли, Дан. Алхимията се състои от _символи_. Планетите, стихиите, всичко си има свой причудлив знак.
	— И какво е представлявал триъгълникът? — попита момчето.
	Ейми се опита да си представи изображението върху листа.
	— Въздух? Злато?
	— Чакай… чакай… сетих се… — каза Дан. — Вода! Точно така. Не. Ако триъгълникът е насочен _надолу_, той олицетворява водата… но с върха нагоре е огън!
	Дан обърна фенера назад, по посока на огледалото, и го вдигна високо над главата си.
	Точно над огледалото Ейми забеляза няколко мазни на вид, дълги като върви предмета, до които не можеше да стигне. Присви я стомах. Приличаха на миши опашки.
	— Живи ли са?
	Внезапно Дан погледна към земята. Наведе се и загреба с пръсти нещо.
	— Дървени въглища — установи той. — Явно се просмукват отгоре.
	Алистър вдигна поглед.
	— Какво има там?
	Ейми едва се сдържа да не повърне и също погледна нагоре. За нейно облекчение увисналите опашки бяха прекалено дълги, за да са онова, което си мислеше тя. Приличаха на върви, които продължаваха в голяма пукнатина в скалата.
	Ейми долови и много характерна миризма.
	— О, боже… — възкликна момичето. — На какво ви мирише?
	— На изпражнения на прилепи — отвърна Дан.
	— На развалени яйца — предположи Алистър.
	— И какво мирише на развалени яйца? — попита Ейми.
	— Кокошките ли? — каза брат й.
	— Сярата! — отговори момичето.
	Дан се усмихна.
	— Точно така… научих го миналата година в лабораторията по химия. Пъхнах епруветката в кутията за закуска на Манди Рипкин. И махнах корковата тапа. Когато тя си отвори кутията…
	— Дървени въглища… сяра — повтори Ейми, като се опитваше да си спомни какво точно е чела в часа по химия. — Ако ги смесиш с още нещо, се получава… какво ли се получаваше?…
	— Вкусно барбекю? — попита Дан.
	Най-неочаквано Ейми си спомни.
	— Не барбекю, глупчо такъв — каза тя, загледана нагоре, към вървите. — Барут.
	— Ха, мислиш, че там, горе, има _барут_ ли? — изуми се брат й.
	— През шестнайсети век наистина е имало барут — обясни Алистър. — Той е изобретен в Китай доста векове по-рано и се разпространява из целия Изток.
	— Според мен, Дан, тези върви не висят току-така — рече Ейми. — Това са фитили!
	— Блестящо, момичето ми, ти си гений! — похвали я възрастният кореец. — Значи огледалото има две цели. Сочи нагоре, за да погледнем натам, и е символът на огъня. Точно в стила на Хидейоши, хитрия воин — в случай на саботаж е предвидил начин да се измъкнеш от скривалището.
	— Дан, онзи кибрит от хотел „Благодаря ви много“ още ли е у теб? — попита Ейми.
	— Ама че си загубена, не можем да вдигнем пещерата във въздуха — отговори брат й. — Ще загинем.
	— Барутът не е динамит — рече Алистър. — И нека ви напомня, заобиколени сме главно от шисти.
	— И какво означава това? — попита момчето.
	— Гранитните шисти са изключително твърди — продължи Алистър. — Днес, за да вдигнеш във въздуха скала, ти трябва много по-голяма взривна сила, отколкото притежава барутът. И да избухне взрив, ще се отвори само малка дупка. Всъщност е напълно възможно взривът да не е достатъчно силен. Тъй като сме заобиколени от шисти, сме в пълна безопасност.
	Алистър се опитваше да ги успокои, но Ейми долови, че гласът му трепери. Тя погледна брат си. От сянката на фенера върху лицето му той приличаше на старец. Но колкото и изкривено да беше то в мъждивата светлина, Ейми пак разчете какво му се върти в ума.
	_Вярваш ли му?_, питаше лицето на Дан.
	_Не съм съвсем сигурна_, помисли си тя.
	_Аз също. Нищо чудно в миг да останем смазани под тонове гранит_, каза си наум момчето.
	_Или?…_
	Дан извърна поглед.
	_Или ще умрем бавно и мъчително от глад_, рече си той, но не искаше Ейми да го вижда. Тя обаче го долови.
	И според нея беше ясно какво трябва да предпочетат.
	— Това май е единственият ни шанс да се измъкнем оттук и да му го върнем тъпкано на Иън Кабра — каза Дан.
	Ейми се усмихна и преглътна страха, който я пронизваше от глава до пети.
	— Хайде тогава — подкани тя.
	— Ти си по-висок — извърна се към Алистър Дан и му подаде кибрита.
	Старецът запали една клечка и я вдигна. Пламъкът близна долния край на вървите, припламна, обхвана ги, но накрая угасна.
	— Фитилите са стари — обясни Алистър и хвърли на земята угасналата клечка. Той отвори кутийката и видя, че вътре са останали само три клечки. — Къде са другите?
	— Ами… — изпелтечи смутен Дан.
	Ейми се намръщи — сети се колко много клечки е прахосал той на площада пред хотела в Токио.
	Алистър си пое дълбоко въздух.
	— Добре. Молете се.
	Вдигна втора клечка кибрит. И този път пламъкът обхвана долния край на увисналите върви.
	Фъсссссс!
	— Ехе! — извика Дан, след като Алистър запали втори, сетне и трети фитил.
	Пламъците се устремиха нагоре към скалата.
	— Бързо! — извика Алистър и сграбчи Дан и Ейми.
	Те побягнаха в пещерата и се скриха зад долния ъгъл на преобърнатото М.
	Бум!
	Бум! Бууум!
	Тряяяяс!
	Скалата се взриви и в пещерата като градушка се посипаха отломъци, които забарабаниха по златните предмети и натрошиха ковчежетата със съкровища. Огледалото се разклати и накрая падна и се счупи на земята.
	В горния край на скалата зейна дупчица, през която блесна светлина.
	— Успяхме! — извика Дан.
	И тримата се завтекоха натам, като се препъваха в скалите, отломъците и натрошеното стъкло.
	Тряяяяяс!
	От горе се посипаха още камъни. Ейми и Алистър прикриха главите си с ръце и отскочиха встрани.
	— Скалата се пропуква — изкрещя Дан и довлече под дупката един от дървените сандъци. — Побързайте!
	Алистър се покатери върху сандъка, после се пресегна към Ейми и я вдигна над главата си. Беше изненадващо силен.
	Тя протегна ръце нагоре, но пръстите й не стигнаха дупката.
	— Едно… две… три… але, хоп! — изтласка я Алистър.
	Готово.
	— Хванах се! — извика тя.
	Впи пръсти в натрошената скала. Алистър я хвана за подметките и я бутна нагоре, при което Ейми се изтегли.
	— Уф — простена тя, когато я блъсна свежият, пълен с кислород въздух.
	Вкопчи се в корен, проникнал дълбоко в камъка. Докато се качваше, си удари лакътя в скалата.
	После излезе на слънце. При славната миризма на тревата и пръста.
	Закрепи се на повърхността и протегна ръка надолу.
	— Хващай се!
	— Хайде… изтегляй се — промърмори отдолу Алистър.
	Ейми обви пръсти около китките на брат си и задърпа. Дан беше тежък и тя успя да го изтегли само до кръста, но това беше достатъчно. Дан се пусна и се промуши през дупката.
	Ейми побърза да се надвеси пак и се провикна:
	— Чичо Алистър! Можеш ли да сложиш отгоре още сандъци? Трябва да се качиш по-нависоко!
	— Опитвам се! — изкрещя в отговор той.
	Тряяяяс!
	Цялата скала се разтресе. Малко от нея точно отляво на Ейми се откърти и се свлече с трясък надолу по пукнатината.
	— Чичо Алистър! — извика през дупката Дан. — Добре ли си?
	Той долепи ухо до дупката. Ейми чу, че Алистър говори нещо, но гласът му беше удавен от тътена.
	Дан се пресегна през дупката и изпищя:
	— _Хвани се! Скочи!_
	Отговор обаче не последва.
	Дан и Ейми започнаха да крещят в един глас името му. Но дупката, която беше широка само около половин метър, започна да се пропуква. Цялата скала под двамата бързо се трошеше. Те отскочиха встрани и накрая се проснаха на земята.
	Скалата във формата на преобърнатата буква М се пръсна на талаз, от ляво на дясно, а Ейми и Дан се хвърлиха настрани, приземиха се на колене и прикриха главите си.
	От скалата се вдигна огромен облак прах, от който небето почерня. Ейми и Дан загледаха вцепенени назъбената купчина камъни, която беше останала.
	Накрая Ейми усети, че от устата й излизат думи, сякаш имаха своя воля.
	— Какво ти каза?
	— Каза ми, че не са шисти — прошепна Дан.


>	Глава 17

	Ейми изтича зад едно дърво по-нататък и Дан разбра, че тя повръща. И това изобщо не му се стори възмутително, понеже той правеше същото.
	Алистър беше загинал — само на сантиметри от тях. Точно отдолу. Беше им дал доверието, парите, съветите, утехата си. И накрая — живота си.
	Те не можеха да повярват. Имаха чувството, че е зад някой храст, че се изтупва от прахта и тръгва към тях с клин, който, странно, още си е изгладен. _Е, голямо приключение, а?_
	Но Дан не виждаше друго, освен прах. Прах, туристи, купчини натрошена скала и мигащите буркани на полицейските автомобили.
	И смътното усещане, че вече го е изживявал и преди. Че в целия му живот няма друго, освен загуби. Че се е зарекъл никога да не припарва до възрастни, защото ще ги загуби и ще го боли.
	А ето че се беше случило отново.
	Дан усети като в просъница как сестра му го прегръща. Един полицай им говореше с акцент на английски, но Дан не схващаше смисъла.
	— Той се казва… — отвърна Ейми. — Казваше се Алистър Ох.
	— Възраст? — попита ченгето.
	От устата на Дан излязоха думите „шейсет и четири“. И момчето не знаеше защо, но му хрумна, че Алистър никога няма да навърши шейсет и пет години. И че някой ден той, Дан, ще бъде по-стар, отколкото някога е бил Алистър.
	— Как беше облечен? — продължи с въпросите полицаят, което при дадените обстоятелства прозвуча страшно тъпо.
	— Копринено сако… Наистина хубава риза — отговори Дан. — Хм, вечно ходеше и с бели ръкавици. И носеше шапка, кръгла такава…
	— Бо… — подхвана Ейми. — Бо…
	— Бомбе — промълви Дан.
	Полицаят си записваше, но Дан знаеше, че той няма как да гледа на това като на спасителна операция. Просто щяха да извадят трупа. При такъв взрив не можеше да има оцелели.
	Полицаят промърмори няколко съболезнователни думи и си тръгна, а Ейми погледна над отломъците.
	— Дан!… — каза тя. — Виж…
	Далеч вдясно току-що се беше появила малка група. Хората в нея не приличаха на останалите туристи и посетители в парка. Повечето бяха облечени в тъмносини костюми и бяха с тъмни очила и черни обувки, а на ушите бяха със слушалки, прикачени към нагънати кабели.
	В средата вървеше слаб възрастен мъж, наметнат с манто, с копринено шалче, пъхнато в скъпата на вид риза, и с тъмна мека шапка, килната леко на една страна. Той стъпваше напето, като се подпираше на украсен със скъпоценни камъни бастун.
	— Това е онзи… — рече Дан. — Мъжът, когото видяхме при метрото в Токио.
	— Какво търси тук? — изуми се сестра му.
	Дан зяпна от учудване, когато зърна зад стареца един човек, когото те с Ейми познаваха още по-добре. Бяха го видели в деня, в който пожарът беше изпепелил къщата на Грейс. Бяха го видели и в Париж, и в Залцбург. Той не беше казал и дума, но кой знае как, винаги се появяваше.
	На Дан не му се наложи да го посочва на Ейми. Тя също го беше видяла.
	— Мъжът в черно… — промълви момичето и се отдръпна.
	Двамата с Дан се снишиха и се промъкнаха зад един храст.
	— Чуваш ли какво му казва старецът? — попита Ейми.
	Дан се изправи. Нахлупи си качулката и се приближи още повече, като се постара да застане сред набъбващата тълпа зяпачи. Всички говореха едновременно, но когато се приближи до стареца, Дан видя, че той си кима с полицая, който току-що ги беше разпитвал.
	Виж, на Мъжа в черно не му се говореше. Той тръгна бавно, с гръб към Дан, към рухналата скала.
	Дан дочу част от разговора между стареца и ченгето, те обаче приказваха на корейски. Не казаха много, а старецът изглеждаше ядосан и припрян. Накрая, след като кимна още няколко пъти, полицаят си тръгна.
	Старецът махна рязко, за да покаже на своите хора да останат там, и догони тайнствения непознат в черно.
	Двамата застанаха мълчаливо с лице към натрошената скала. Дан погледна назад към Ейми, която му ръкомахаше ужасена да се връща.
	Но мъжете бяха с гръб към него, затова той се приближи още малко.
	Когато старецът заговори, при това на английски, думите му се чуваха ясно.
	— Племенникът ми е бил там — обясни той.
	Мъжът в черно извърна глава и размърда леко устни в нещо като сянка на реакция… но какво ли изпитваше? Дали състрадание? Или тържество? Беше невъзможно да се разбере.
	Двамата явно спореха, Дан обаче не можеше да чуе за какво.
	После старецът се обърна и забърза към кохортата си. Не направи знак на никого, но хората му веднага тръгнаха с него. Цялата група се отдалечи по посока на входа на парка.
	Щом се върна крадешком при Ейми, Дан забеляза, че Мъжът в черно се приближава към развалините. Той повървя известно време сред отломъците, после спря и се наведе. Явно беше намерил нещо, както си помисли Дан, вероятно някоя от реликвите на Хидейоши. Не след дълго, щом разчистеха камъните, всички щяха да разберат за съкровището. Сигурно щяха да се хвърлят да плячкосват и да се карат кое на кого е. Все обичайните неща, които винаги виждаш по новините, когато става въпрос за много пари.
	Но поне засега всичко се свеждаше до голяма купчина камъни. И онова, което Мъжът в черно извади от отломъците, изобщо не принадлежеше на Хидейоши.
	Щом Дан видя какво е взел той, на гърлото му заседна вик.
	Беше бомбе, смачкано и обезформено.

	* * *

	— О, господи, мислех, че сте загинали бе, хора! — изписка Нели. — Чух какво се е случило. Изглеждате ужасно!
	Както стискаше Саладин, тя се втурна към Ейми и Дан, когато те излязоха унило на паркинга пред Националния парк Пухансан. Полицията я разпитваше заедно с господин Чън.
	На Ейми й домъчня за шофьора. Той не изглеждаше никак добре.
	Нели прегърна въодушевено с една ръка Дан и сестра му и продължи да стиска котарака, който нададе приглушено недоволно „Мъъър“.
	Притеснена, Ейми прокара пръсти по сребърната козина на Саладин.
	— Измъкнахме се. Дълго е за обясняване, но Алистър…
	Тя не успя да довърши изречението. Зад нея Дан избърса една сълза.
	— Да, чух — рече Нели. Тя сложи състрадателно ръка върху рамото на момчето. — Хайде да се прибираме, приятелче.
	Докато се връщаха с автомобила в къщата на Алистър, Ейми разказа на Нели какво се е разиграло, не пропусна да спомене и бомбето. Нели я слушаше и кимаше, после, до края на пътуването и двете мълчаха. Дан все се опитваше да каже нещо, но всичко му се струваше ужасно глупаво. „Той беше страхотен човек. Наистина държеше на рода Кахил. Ще ни липсва.“
	Даде си сметка, че всъщност не познава чичо Алистър. Старецът знаеше хиляди пъти повече за тях, отколкото те за него. Беше ги предал, но накрая им беше спасил живота.
	Из кучия дрян край къщата на корееца пееха птици, хоризонтът беше осеян с пухкави бели облачета. Сякаш не се беше случило нищо. Икономът на Алистър — Харолд — ги посрещна на вратата с покрусено изопнато лице.
	— Моите съболезнования — каза Ейми.
	Тримата с Дан и Нели се събуха и отидоха уморено в кухнята, където Харолд им беше приготвил сандвичи. Нели започна да яде, но Дан избута встрани своя. Бръкна в джоба си и извади намачкан лист хартия и голям златен дублон.
	— Тази монета е последното нещо, което той ми даде…
	— Какво има върху листа? — попита Ейми.
	Дан го изглади — на него беше разчел последната главоблъсканица.
	{img:kradetsyt_na_mechove_nadpis_4.png}
	— Това ли е ключът към загадката? — полюбопитства сестра му. — Не езерото Таш, а _Алкахест_?
	Брат й кимна.
	— Да. Думата за философски камък.
	— Алхимична дума — рече Ейми. — Как камъкът може да е ключ към загадката, щом не съществува?
	Момчето сви рамене и метна дублона във въздуха.
	— Откъде да знам? Хидейоши е бил луднал по алхимията.
	Монетата падна върху дланта му и върху нея се видя египетска богиня и тайнствен надпис.
	Ейми я зяпна изумена.
	— Чакай! О, господи! Я ми дай химикалката.
	Тя я грабна от Дан и написа върху листа хартия, под неговата колонка, една дума:
	{img:kradetsyt_na_mechove_nadpis_5.png}
	— Какво е това? — попита Нели.
	Ейми само дето не скочи през масата към Дан.
	— Миналата година учихме за Египет! „Ал“ означава „на“. „Сакхет“* е древноегипетска богиня.
	[* На български богинята е позната с името Сехмет. — Б.пр.]
	Нели понаведе глава.
	— Виж ти!
	— Надписът върху огледалото… — каза едва чуто Дан. Не можеше да не признае, че макар и смотанячка, сестра му понякога е много умна. — Хидейоши е насочвал към следващия ключ към тайната…
	— Имаме ли достатъчно пари за Египет, Нели? — изпелтечи Ейми.
	— Е, Иън и Натали Кабра може и да са ви преметнали, но не дойдоха да си приберат парите, които ми дадоха — отвърна тя. — Мен ако питате, дайте да яхваме камилата и да потегляме!
	В стаята се възцари неловко мълчание.
	Дан сви рамене.
	— Не… не си представям как ще го направим. След всичко, което се случи…
	— Не е нужно да мислим сега за това — успокои го Нели. — Вижте какво, ако не сте гладни, идете поне да си вземете по един душ. Воните на развалени яйца. И двамата. Ти, Дан, се изкъпи в банята на Алистър, а Ейми може да използва банята за гости.
	Дан не можеше да не признае, че няма да е никак зле да се изкъпе. Взе салфетката и отиде в спалнята на Алистър.
	Египет можеше да почака. Малко.
	В стаята ухаеше приятно — на старческата миризма на Алистър, на одеколон и чисто пране. Беше и много подредено, което не беше изненадващо: по тоалетката бяха наслагани снимки, върху нощното шкафче на спретната купчинка бяха оставени книги с твърди корици, възглавниците бяха наместени под ъгъл… имаше и няколко небрежни щриха, например чифт ръкавици, метнати в другия край на леглото…
	Чифт _мръсни_ бели ръкавици.
	Дан се върна от банята и взе ръкавиците. По тях имаше пръст, следи от трева и от още нещо…
	От дървени въглища.
	— Ейми!… — извика той. — _Ейми, идвай бързо тук!_
	В гърдите му се надигна радостен възглас, който обаче заседна на гърлото му — радостта му беше изместена от една мисъл, заради която му причерня пред очите.
	Чичо Алистър беше жив.
	И отново ги беше изиграл.


>	Епилог

	Старецът затвори вратата на кабинета си и се отпусна върху коженото кресло. Завъртя го към прозореца и вдигна крака върху перваза. Днес го боляха повече от обикновено. Беше на години, когато не обичаше дългите разходки.
	Отдолу долитаха приглушените звуци на уличното движение, недоволните викове на мотоциклетистите, трескавите възгласи на продавачите по откритите сергии. Постоянно напомняне за истинския отчаян смисъл на живота: скорост, желания, притежание. Старецът беше уморен от всичко това. Но оставаше съвсем малко. Най-после пътят беше разчистен.
	Той включи стереоуредбата. „Смърт и преображение“ на Ричард Щраус. След случилото се днес такава музика бе странно уместна.
	Напрегнат ден. Онова, което старецът се виждаше принуден да прави, невинаги беше приятно.
	Е, както и да е. Първо смърт. А сега преображение.
	Той натисна копчето на интеркома.
	— Юн-хе, свържи ме, ако обичаш, с господин Макинтайър. Имам да му съобщавам новини.
	Изчака няколко секунди, но не получи отговор. Виж ти. Само преди малко, когато старецът беше влязъл, Юн-хе беше в предния кабинет. Никога не ставаше от бюрото си.
	— Юн-хе!… — опита той отново.
	Връзката изпука. Но старецът не получи отговора, който очакваше.
	— Здрасти, чичо — каза гърлен кадифен глас, от който в гръбнака като с нож го проряза страх. — Дано пътуването до парка е било приятно.
	Кокалестите пръсти на Бае Ох затрепериха.
	— Кой… _кой се обажда_?
	— Как кой, твоят наследник — отвърна гласът. — Какво, май ти развалих деня? А какъв прекрасен ден беше, а — да ме видиш как умирам и да си дадеш сметка, че си си спестил главоболията да ме убиваш ти.
	— Но… — изпелтечи Бае Ох. — Как си се спасил?…
	— Мнозина си задават същия въпрос. Но ти гарантирам, че щом приключа с теб, вече няма да се питат такива неща.
	Бае Ох може и да беше прехвърлил осемдесетте, но и досега имаше невероятни рефлекси. Скочи от креслото и отвори вратата на предния кабинет.
	В помещението нямаше никого.
	Откъм коридора в далечината се чуха стъпки, които заглъхнаха. Човекът си беше отишъл.
	Краката на Бае Ох се подкосиха. Той се подпря на ръба на бюрото и усети как сърцето му бие като обезумяло, а музиката отзад става все по-силна.
