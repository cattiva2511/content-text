P>
	Гневен бунт — не покорство
	буди в мене смъртта.
	О, нима друже, скоро
	ще те сграбчи пръстта?
	Чукът — няма отсрочка! —
	нощ и ден, ден и нощ
	слага точните точки
	на живота ни общ.
	С общи бръчки и бреме
	възрастта ни сроди.
	Да се готвим е време:
	ти и аз, аз и ти.
	Помня детското детство.
	Класна стая. Дъска.
	И градът ни — наследство
	доживот, досега.
	Мъртви хора — на талпи.
	Глад и мор, мор и глад.
	От кронщадските залпове
	разтрошени стъкла.
	Тъй дойде неусетно
	младостта ни — затвор.
	Зрялост — трийсет и седма:
	безчовечност, позор;
	необхватна, беззвучна,
	тя до днес във кръвта
	железата си сключва,
	пепели паметта.
	Кръв по раните стари
	плисна — нова война.
	С кикот, с вой се стовари,
	до полуда вилня.

	… О, чисти сълзи на раздялата
	през мътното пътно стъкло.
	О, мъртви ръце върху бялата
	земя, заледена от зло…

	„Замразеният ад“ —
	морга-град, Ленинград.

	Краят на върколака,
	плач безумен, стоглас…
	Ти за него не плака,
	също както и аз.
	С теб връстници сме, братя —
	ти и аз, аз и ти.
	Черноземът обятия
	пак за нас не пести —
	общността от повинни
	поголовно, до крак;
	общността от безлики
	(нито помен от тях)…
	Кой затритите вика?
	Те са прах, тлен и прах.

	Чукът удря. Гробари
	си подвикват без свян:

	„Хей, венците товарим!
	Още някой с цветя?…“
	Зейва гробът, поглъща
	и последния плам.
	Кой е в мъртвата къща —
	ти ли, аз ли? Не знам.

@@	Март–април 1984
@@	Переделкино — Москва
P$
