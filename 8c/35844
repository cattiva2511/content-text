P>
	Години дълги бях обречен жена презряна да обичам,
	да страдам зарад нея, гаври и унижения да понасям,
	да ра`ботя със дни и нощи, за да я храня и обличам,
	да правя глупости и грешки, да правя даже престъпления,
	при светлината на луната да върша също дребни кражби
	и да подправям документи, за да не се изложа само
	пред нейните очи чаровни.
	Във часове на сговор двама обичахме да ходим в парка
	и да се снимаме, когато кормуваме моторна лодка
	или отивахме на дансинг,
	където се въртяхме лудо в неукротим и страстен танец
	до утринните часове.
	Години дълги бях затворник на прелестта на таз изгора,
	която в моята кантора пред мен показваше се гола
	и се извиваше безсрамно във пози невъобразими,
	душата моя за да включи напълно в орбитата своя,
	най-вече с цел да ми отнеме дори последната стотинка.
	Тя бе ми забранила строго да виждам своето семейство.
	Приятелите ми отпъди с безсъвестните си памфлети,
	с които пълнеше редовно усойницата своя вестник.
	До лудост влюбена във мене, не даваше ми миг почивка,
	като ме караше припряно по устните да я целувам
	и незабавно да отвръщам на глупавите й въпроси,
	едни от тях за наш’та вечност и за живота ни отвъден,
	с които будеше в духа ми съмнения и смут плачевен,
	пищене тягостно в ушите, повдигания, дълъг шемет
	и знаеше да ги използва с присъщия и ум практичен,
	за да се облече тогава лукаво, без да губи време,
	и службата ми да напусне, оставила ме с нос оклюмал.
	Това жестоко нещо трая, кажи-речи го, пет години.
	Сегиз-тогиз щастливи двама живеехме във кръгла стая,
	която плащахме поравно в квартал до гробищата близо.
	(Бе нужно нощем да прекъснем нерядко своя меден месец,
	със плъховете да се борим — през дупки и пролуки влезли.)
	А носеше усойницата тефтерче мъничко за сметки,
	де вписваше и таз стотинка, измолена от мен назаем;
	не можех с четката й зъбна — подарък мой — да се измия,
	и обвиняваше ме люто, че младостта й съм погубил:
	със пламнал поглед ме зовеше да се явя пред съдията
	и да платя в срок минимален дълга, защото тез стотинки
	потребни й били да може да свърши своите науки.
	Принуден бях да си изляза и да живея с милостиня,
	да спя по пейките градински,
	където полицаи често намираха ме да умирам
	със първите листа на есента.
	Туй състояние на нещата не продължи за моя радост:
	веднъж, когато на площада застанал бях съвсем случайно
	пред камара* фотографична,
	[* камара — камера — Б.р.]
	закриха ми очите мигом едни прекрасни женски длани
	и глас един, от мен обичан, ме питаше гальовно кой е.
	Ти, мойта обич си — веднага отвърнах й аз най-спокойно,
	Мой ангеле — ми рече нервно, —
	сега отново позволи ми във коленете ти да седна!
	Тогаз можах да се досетя, че е дошла по плувки само.
	Бе паметна и кратка среща, макар изпълнена със дрязги:

	„Купих си хубава парцела,
	от кланицата недалече,
	там мисля да направя нещо
	високо като пирамида,
	в която ний ще доживеем
	последните си дни щастливо.
	Завърших моите науки,
	добих права на адвокатка,
	днес разполагам с доста капитал;
	ще почнем двамата, добави,
	една изгодна търговия,
	далече от света коварен
	ще построим гнездото свое.“

	„Стига глупости, отвърнах,
	на твойте планове не вярвам,
	мисли, че щом й падне случай,
	жена ми, истинската, може
	да ни остави мигом
	във най-ужасна немотия.
	Пораснаха децата вече,
	отдавна времето измина,
	безкрайно изтощен се чувствам,
	поне за миг ми дай почивка;
	донес ми мъничко вода, жена,
	и намери ми нещо да похапна,
	от немощ и от глад умирам аз,
	не мога повече да работя за тебе,
	всичко свърши между нас.“
P$
