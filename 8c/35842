P>
	Кълна се, че не помня името й даже,
	но ще умра, като й викам аз Мария
	не от прищявка проста на поет несретен,
	а за вида й на площад провинциален.
	Далечни времена! Аз бях едно плашило,
	тя — бледа и замислена девойка.
	Веднъж, по заник, връщайки се от Лицея,
	аз за смъртта й незаслужена научих
	и тази вест така ме развълнува,
	че неочаквана сълза пролях за нея.
	Една сълза. Да… Кой би ми повярвал!
	И при това съм аз човек на веселбите.
	Ако е нужно да повярвам във словата
	на хората, които за това ми съобщиха,
	ще трябва недвусмислено да вярвам,
	че е умряла с мойто име на устата,
	което ме учудва, тъй като за мене
	тя бе една приятелка и нищо друго.
	Аз имах с нея само прости връзки
	и отношения на любезност строга;
	разменяхме си някоя и друга дума
	и споменавахме понякога за автобуса.
	Във моето градче се запознах със нея
	(от него днес останало е само пепел),
	но в нея не видях аз друга участ
	от тази участ на мечтателна девойка.
	Дотолкова, че почнах да я назовавам
	със името небесно и свето` Мария,
	което всекиму показва ясно
	каква е точно същността на моя възглед.
	Възможно е да съм я някога целунал.
	Та кой приятелката си не е целувал!
	Но не забравяйте, че аз съм го направил,
	без да си давам сметка върху него.
	Аз няма да отричам, че харесвах
	безплътната й и неясна дружба,
	подобна на духа спокоен, който
	домашните цветя одушевява.
	Напразно ще се мъча аз да скрия
	очарованието на нейната усмивка
	и отрека влиянието благодатно,
	което будеше и камъните даже.
	Ще кажа още аз, че на нощта дълбока
	очите нейни бяха извор достоверен.
	Но въпреки това ще трябва всички
	да разберат, че аз не я обичах,
	освен със онова неясно чувство,
	което имаш към роднина болен.
	А при все това, при все това се случи
	така, че в тоя ден ме очарова
	нечуваният и особен начин,
	че е умряла с мойто име на устата,
	тя — многолистната невинна роза,
	един угаснал истински светилник.
	И прави, прави са добрите хора,
	които дните и нощите си прекарват,
	роптаейки, че този свят коварен
	от спънатото колело по-малко струва:
	за по-голяма почит е достоен гробът,
	и струват повече мухлясалите листи,
	тук няма правда, нищо тук не трае,
	дори цветът на малкото й огледало.

	Сега е пролет, грее ден лазурен
	и вярвам аз, че от поезия загивам.
	На моята мечтателна девойка
	и името дори не мога да си спомня.
	Знам само, че през тоя свят премина
	подобно гълъбица боязлива:
	забравил съм я, без да искам, бавно,
	тъй както се забравя всичко във живота.
P$
