P>
	Откривам с поглед и със слух
	следи от бури в дървесата,
	които бият по стъклата,
	и чувам как далечината
	шепти неща — но без приятел
	или сестра за тях съм глух.

	Там бурята лети, не спира
	през времето, през оня лес.
	Светът, без възраст във всемира,
	с пейзажа като стих в псалтира —
	мощ, вечност ми напомня днес.

	В бой с дребното сме все заети,
	а едрото се бори с нас.
	Щом буря ни строши ръцете,
	ще сме подобни на предмети,
	безименни, без собствен глас.

	Надвиваме неща дребнави
	и издребняваме сами,
	а вечните и величави
	не може никой да сломи.
	Такъв е ангелът, когото
	рисува Старият Завет:
	и дяволите да връхлитат,
	железни мускули да сплитат,
	ще свири той по тях, защото
	са инструмент за сърцевед.

	А който е сразен така,
	отказвайки се от борбата,
	той прав пристъпя по земята —
	велик чрез твърдата ръка,
	която го оформя само.
	Не иска слава на герой.
	Когато нещо по-голямо
	го порази — израства той.

@@	1901
P$
