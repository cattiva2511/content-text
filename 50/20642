>
#	Действащи лица

	__ЛУКУЛ__, римски пълководец
	__ВЕСТИТЕЛ В СЪДА НА МЪРТВИТЕ__
	__СЪДНИКЪТ НА МЪРТВИТЕ__

	__УЧИТЕЛ__, __КУРТИЗАНКА__, __ХЛЕБАР__, __РИБАРКА__, __СЕЛЯНИН__ — съдебни заседатели

	__ЦАР__, __ЦАРИЦА__, __ДВЕ ДЕВИЦИ__, __ДВАМА РОБИ__, __ДВАМА ЛЕГИОНЕРИ__, __ГОТВАЧЪТ НА ЛУКУЛ__, __МЪЖ С ЧЕРЕШОВО ДРЪВЧЕ__ — фигури от надгробен фриз

	__ГЛУХ ГЛАС__
	__СТАРИЦА__ (Тертулия)
	__ТРОЕН ГЛАС__
	__ДВЕ СЕНКИ__
	__ГЛАШАТАЙ__
	__ДВЕ МОМЧЕТА__
	__ДВАМА ТЪРГОВЦИ__
	__ДВЕ ЖЕНИ__
	__ДВАМА ПЛЕБЕИ__
	__КОЛАР__
	__ХОР НА ВОЙНИЦИТЕ__
	__ХОР НА РОБИТЕ__
	__ДЕТСКИ ХОР__


>	I
>	Траурното шествие

N	(Шум от голяма тълпа народ.)

	__ГЛАШАТАЙ__
	Слушайте, великият Лукул е мъртъв!
	Пълководецът ни, който Изтока завзе,
	срази седмина бляскави царе
	и напълни Рим с богатства!
	Пред смъртния му одър,
	понесен от войници,
	крачат със забулени лица
	най-знатните мъже в могъщия ни Рим, а отстрани
	пристъпят неговият философ, адвокатът му, любимият кон.

	__ПЕСЕН НА ВОЙНИЦИТЕ, НОСЕЩИ СМЪРТНИЯ ОДЪР__
	Дръжте го здраво, дръжте го крепко на своите плещи,
	да не се люшка пред толкова хиляди погледа!
	Днес господарят в земите на Изтока
	тръгва към сенките, тъй че внимавайте,
	не се препъвайте! Човекът от плът и метал,
	когото тук носите, света завладя.

	__ГЛАШАТАЙ__
	Зад него пък мъкнат огромния фриз,
	който делата му изобразява и гроба му ще украси.
	Още веднъж
	целият римски народ възхвалява живота му дивен,
	изпълнен с победи и завоевания,
	и си припомня предишния негов триумф.

	__ГЛАСОВЕ__
	Мислете за непобедимия, мислете за всемогъщия!
	Мислете за демона на двете Азии,
	любимец на Рим и на боговете,
	когато в колесница от злато
	премина през вечния град и ви докара
	чуждоземни царе и с тях чуждоземни животни:
	слон и камила, а също пантера!
	Препълнени бяха каретите с пленнички,
	обозни каруци подрънкваха от сечива,
	товари, картини, красиви съдини
	от слонова кост, цял Коринт
	бронзови статуи пореха ревящото море
	на римския народ! Спомнете си зрелището!
	Спомнете си монетите, хвърлени на вашите деца,
	а също виното, надениците,
	когато в златната си колесница
	премина през града,
	непобедимият, могъщият, демонът на двете Азии,
	любимецът на Рим и на боговете!

	__ПЕСЕН НА РОБИТЕ, МЪКНЕЩИ ФРИЗА__
	Внимавайте, не се препъвайте!
	Вие, които мъкнете фриза, изобразяващ триумфа,
	макар и потта да се стича в очите ви,
	не отпускайте длани от камъка! Та помислете,
	падне ли той, ще стане на прах!

	__МОМИЧЕ__
	Виж оня там с червения шлем! Не, не, високия,

	__ДРУГО МОМИЧЕ__
	Как гледа под вежди!

	__ПЪРВИ ТЪРГОВЕЦ__
	Тука са всички сенатори.

	__ВТОРИ ТЪРГОВЕЦ__
	И всички шивачи.

	__ПЪРВИ ТЪРГОВЕЦ__
	Е, стигна човекът до Индия чак.

	__ВТОРИ ТЪРГОВЕЦ__
	Но песента си изпял бе отдавна.
	За жалост тъй мисля.

	__ПЪРВИ ТЪРГОВЕЦ__
	Бе по-велик от Помпей.
	Рим бе загубен без него.
	Само какви победи!

	__ВТОРИ ТЪРГОВЕЦ__
	Най-често просто му вървеше.

	__ПЪРВА ЖЕНА__
	Моя свиден Рей,
	дето в Азия загина,
	няма да ми върнат с тоя панаир.

	__ПЪРВИ ТЪРГОВЕЦ__
	Покрай него
	не един натрупа състояние.

	__ВТОРА ЖЕНА__
	И моят братов син не се завърна.
	ПЪРВИ ТЪРГОВЕЦ
	Всеки знае Рим какво спечели с него.
	Да вземем само славата.

	__ПЪРВА ЖЕНА__
	Ако не лъжеха така,
	никой нямаше да се лови на въдицата им.

	__ПЪРВИ ТЪРГОВЕЦ__
	Героизмът
	вече намаля, за жалост.

	__ПЪРВИ ПЛЕБЕЙ__
	Кога ли
	ще престанат с тоз брътвеж за слава!

	__ВТОРИ ПЛЕБЕЙ__
	Три легиона в Кападокия
	изтребени до крак.

	__КОЛАР__
	Може ли
	оттука да се мине?

	__ВТОРА ЖЕНА__
	Не, тук е преградено.

	__ПЪРВИ ПЛЕБЕЙ__
	Когато пълководците ни закопават,
	волските каруци трябва
	път да дават.

	__ВТОРА ЖЕНА__
	А моя Пулхер пък замъкнаха на съд.
	За данъци.

	__ПЪРВИ ТЪРГОВЕЦ__
	Може да се каже,
	че без него днес не бихме властвали над Азия.

	__ПЪРВА ЖЕНА__
	Есетрата отново ли поскъпна?

	__ВТОРА ЖЕНА__
	И сиренето — също.

N	(Виковете на тълпата се усилват.)

	__ГЛАШАТАЙ__
	Сега
	шествието прекосява триумфалната арка,
	която градът ни издигна в прослава на своя велик син.
	Жените протягат към него децата си. Конници
	задържат тълпата от зрители.
	Улицата зад шествието осиротява.
	За сетен път
	великият Лукул е минал по нея.

N	(Шумът от тълпата затихва, а също маршовите стъпки на шествието.)


>	II
>	Бърз завършек и поврат към всекидневието

	__ГЛАШАТАЙ__
	Отмина шествието, ето
	улицата се изпълва пак с народ.
	Откъм задръстените и пресечки
	коларите подкарват волските каруци.
	А тълпата
	с глъч поема задълженията си.
	Дейният Рим
	се залавя отново за работа.


>	III
>	В христоматиите

	__ДЕТСКИ ХОР__
	В христоматиите
	четем имената на велики пълководци.
	Битките им знае наизуст,
	чутовния им живот разучава,
	който ревностно следва техния пример.
	А да следваме ревностно техния пример,
	над тълпата да се издигнем
	е наша задача. Градът ни
	жадува един ден да изпише и нашите имена
	върху паметните плочи на всички безсмъртни.
	Секст ще завземе Понт.
	А ти, Флак, ще покориш трите Галий.
	Ти пък, Квинтилиан, ще преминеш Алпите!


>	IV
>	Погребението

	__ГЛАШАТАЙ__
	Извън града, на Апиевия път,
	се издига малка постройка, съградена преди десетина години
	и предназначена да приюти след смъртта му
	великия мъж.
	Първо
	тук влиза отредът роби,
	който мъкне триумфалния фриз. След това
	малката, обвита в чимшир ротонда
	приема и него.

	__ГЛУХ ГЛАС__
	Спрете, войници!

	__ГЛАШАТАЙ__
	Чувате глас, който идва
	отвъд стената.
	Оттука нататък той ще повелява.

	__ГЛУХ ГЛАС__
	Оставете носилката! Зад тая стена
	никой не може да бъде носен. Зад тая стена
	всеки сам преминава.

	__ГЛАШАТАЙ__
	Войниците оставят носилката. Пълководецът
	застава прав, малко неуверен.
	Неговият философ понечва да го придружи,
	на езика му пари мъдра сентенция. Но…

	__ГЛУХ ГЛАС__
	Стой, философе! Зад тая стена
	никого не ще омаеш с приказки.

	__ГЛАШАТАЙ__
	Тъй казва гласът, който там повелява.
	Тогава излиза напред адвокатът
	да подаде възражение.

	__ГЛУХ ГЛАС__
	Отхвърля се!

	__ГЛАШАТАЙ__
	Тъй казва гласът, който там повелява.
	После нарежда на пълководеца:

	__ГЛУХ ГЛАС__
	Сега мини през вратата!

	__ГЛАШАТАЙ__
	И пълководецът тръгва към малкия вход,
	спира се и се озърта.
	Гледа с тревожни очи към войниците,
	гледа към робите, мъкнещи скулптурното изваяние,
	гледа чимшира, последната зеленина. И се бави.
	А гробницата е отворена и полъхва вятър отвън,
	откъм пътя.

N	(Долавя се поривът на вятъра.)

	__ГЛУХ ГЛАС__
	Шлема свали. Нашата порта е ниска.

	__ГЛАШАТАЙ__
	И пълководецът снема красивия шлем.
	И влиза приведен. Отдъхват войниците,
	с весела глъч изскачат от гробницата.


>	V
>	Раздяла с живите

	__ХОР НА БОЙНИЦИТЕ__
	Сервус, Лакал!
	Чуй, стари козеле, ние сме квит.
	Вън от таз костница вино ще леем.
	За твоята слава не ни е жал,
	нали трябва и да живеем!
	Кой идва с нас?
	До крайбрежния зид
	има пивница.
	Ти също беше къркач, ловя бас!
	Аз тръгвам с вас.
	А нямаш дори и наметка.
	Кой ще плати?
	Там дават по сметка.
	Носът му вече блести!
	Аз ще прескоча до оня говежди пазар.
	Отиваш при малката негърка? С тебе сме, хей!
	Ставаме трима, недей!
	Веднъж тъй изядох шамар.
	Тогава
	ще идем да видим как кучета се състезават.
	Не става,
	туй струва пари. Ала не и щом те познават.
	Хитрец, превъзходно!
	Тръгваме с тебе. Свободно!
	Напред, ходом марш!


>	VI
>	Посрещането

N	(Глухият глас е на пазача при входа в Царството на сенките. Нататък разказва той.)

	__ГЛУХ ГЛАС__
	Откак новодошлият е тук,
	той стои неподвижно до входа с шлема под мишница —
	същинска статуя на самия себе си.
	Другите новопристигнали мъртви
	на пейката сядат и чакат,
	както преди много пъти са чакали
	Щастието и Смъртта.
	В кръчмата — догдето получат своето вино,
	край извора — догдето любимата дойде,
	в гората сред битката — догдето получат заповед.
	Ала новодошлият,
	изглежда, не се е научил да чака.

	__ЛУКУЛ__
	Кълна се в Юпитер, какво
	означава това? Аз стоя тук и чакам!
	Най-големият град на Земята още отеква
	от скръбните вопли по мене, а тук
	няма никого, който да ме посрещне.
	Пред моята шатра
	седмина царе са ме чакали.
	Тук няма ли ред?
	Къде се е дянал поне готвачът ми Лаз?
	Човекът, който от нищо
	умееше да ми приготви малка вечеря!
	Ако например него ми бяха изпратили —
	понеже и той вече тук пребивава, —
	щях да се чувствам помежду свои. — О, Лаз!
	Твоето агнешко с дафинов лист и копър!
	Ами дивечът от Кападокия! Ах, омари от Понт!
	Ах, фригийски сладкиши с горчиви глогини!

N	(Тишина.)

	Нареждам да бъда отведен оттук!

N	(Тишина.)

	Трябва ли тук да стоя сред този народ?

N	(Тишина.)

	Ще се оплача! Двеста кораба,
	тежковъоръжени, пет легиона
	в атака се хвърляха, щом
	само си мръднех малкия пръст.
	Ще се оплача!

N	(Тишина.)

N	__ГЛУХ ГЛАС__
	Никакъв отговор. Ала от пейката с чакащи
	се обажда старица:

	__ГЛАС НА ЧАКАЩА СТАРИЦА__
	Седни, новодошлият!
	Изглежда, многото метал, дето си помъкнал,
	тежкият шлем, а и нагръдникът те уморяват.

N	(Лукул мълчи.)

	Не се инати! Ще трябва тука доста да почакаш,
	не може да останеш прав. А пък и аз съм преди тебе.
	Колко трае вътре един разпит, не мога да ти кажа!
	Но е ясно, че разследването правят най-подробно
	за всекиго: дали да го осъдят
	да иде в мрачния Хадес или
	да обитава Елисейските поля. Понякога
	разследването е съвсем за кратко:
	на съдиите им стига и едничък поглед.
	„Този — казват те —
	е водил праведен живот и е успял
	да бъде за хората полезен.“ Защото
	на ползата, принесена на някого,
	отдават тука най-голямото значение. „Хайде — казват му, —
	иди да си починеш.“ Наистина при други често
	трае разпитът по цели дни, особено за тези,
	които пратили са някого тук долу, в Царството на сенките,
	преди да е изтекъл срокът на живота му. Човекът,
	дето ей сега е вътре,
	едва ли ще остане дълго — скромен, незлобив хлебар.
	Ако пък питаш мене,
	малко съм угрижена, но се надявам,
	че сред заседателите вътре, както чувам,
	има скромни хорица, а те добре разбират
	колко труден е за нас животът през военно време.
	Съветвам те, новодошлия…

	__ТРОЕН ГЛАС__

N	(прекъсва я)

	Тертулия!

	__СТАРИЦА__
	Викат ме.
	Виж там, новодошлият, да се промъкнеш някак.

	__ГЛУХ ГЛАС__
	Новодошлият упорито бе застанал до вратата,
	но тежестта на почетните му отличия,
	собственото му крещене и доброжелателните думи на старицата
	са го променили. Той се пооглежда,
	за да види сам ли е наистина. И после
	все пак към пейката пристъпва.
	Ала преди да седне още,
	ще го извикат. За старицата е стигнал
	на съдиите един-едничък поглед.

	__ТРОЕН ГЛАС__
	Лакал!

	__ЛУКУЛ__
	Наричам се Лукул. Нима не знаете тук името ми?
	Произлизам от прославен род
	на държавници и пълководци. Само из предградията,
	доковете и войнишките таверни, в мръсните муцуни
	на простолюдието и на изметта
	името ми е Лакал.

	__ТРОЕН ГЛАС__
	Лакал!

	__ГЛУХ ГЛАС__
	И тъй, многократно извикан
	на презрения език от предградията,
	Лукул, пълководецът, който Изтока завзе,
	срази седмина бляскави царе
	и напълни град Рим с богатства,
	в този късен час, когато Рим над гробовете си вечеря,
	застава пред съда върховен в Царството на сенките.


>	VII
>	Избиране на застъпник

	__ВЕСТИТЕЛ В СЪДА НА МЪРТВИТЕ__
	Пред върховния съд в това Царство на сенките
	се явява пълководецът Лакал, нарекъл се Лукул.
	Председател тук е Съдникът на мъртвите,
	а следствието водят пет съдебни заседатели:
	бивш селянин,
	бивш роб, който някога е бил учител,
	бивша рибарка,
	бивш хлебар,
	бивша куртизанка.
	Седят те на издигнатия подиум,
	нямат ръце, за да взимат, нямат усти, за да ядат.
	Равнодушни към блясък са техните отдавна угаснали погледи.
	Неподкупни са те, предците на бъдещите поколения.
	Съдникът на мъртвите започва разпита.

	__СЪДНИКЪТ НА МЪРТВИТЕ__
	Сянко, ти трябва да бъдеш разпитана.
	Трябва отчет да дадеш за живота си помежду хората:
	полезна ли си била за тях или вредна,
	дали желаят да видят лика ти
	в Елисейските поля.
	Имаш нужда от застъпник.
	Ще си намериш ли застъпник в Елисейските поля?

	__ЛУКУЛ__
	Моля призован да бъде великият Александър Македонски,
	за да говори пред вас като вещо лице
	по дела като моите.

	__ТРОЕН ГЛАС__

N	(извиква в Елисейските поля)

	Александър Македонски!

N	(Тишина.)

	__ВЕСТИТЕЛ В СЪДА НА МЪРТВИТЕ__
	Призованият не се явява.

	__ТРОЕН ГЛАС__
	В Елисейските поля
	няма Александър Македонски.

	__СЪДНИКЪТ НА МЪРТВИТЕ__
	Сянко, твоето вещо лице е непознато в селенията на блажените.

	__ЛУКУЛ__
	Как? Онзи, който завоюва цяла Азия до Инд,
	незабравимият,
	който с мощ положи отпечатъка на своята обувка
	върху земното кълбо! Могъщият Александър…

	__СЪДНИКЪТ НА МЪРТВИТЕ__
	Тук е непознат.

N	(Тишина.)

	Нещастнико! Имената на великите
	тук долу вече не внушават страх.
	Тук
	те не могат вече никого да застрашат. Словата им
	се смятат за лъжи. Делата им
	не се записват. А славата им
	за нас е като дим, издаващ,
	че е вилнял пожар.
	Сянко, твоето държание показва,
	че големи начинания
	се свързват с името ти.
	Ала тези начинания тук са неизвестни.

	__ЛУКУЛ__
	Тогава моля
	да бъде внесен фризът към надгробния ми паметник,
	където е изобразено триумфалното ми шествие.
	Но как
	ще бъде внесен? Домъкнаха го роби. Сигурно
	на живите е забранено
	да пристъпват тук.

	__СЪДНИКЪТ НА МЪРТВИТЕ__
	Не и на робите. Тъй малко
	тях ги отличава от умрелите,
	та може да се каже —
	те едвам живеят. Пътят от света там горе
	дотука в Царството на сенките
	за тях е твърде кратък.
	Да бъде внесен фризът!


>	VIII
>	Донасяне на фриза

	__ГЛУХ ГЛАС__
	Все още робите му чакат
	в гробницата и не знаят
	къде да сложат фриза. Догдето един глас
	внезапно проговаря през стената.

	__ВЕСТИТЕЛ В СЪДА НА МЪРТВИТЕ__
	Елате!

	__ГЛУХ ГЛАС__
	И ето че сега,
	превърнати от таз едничка дума
	в сенки, те товара си понасят
	през обраслата с чимшир стена.

	__ХОР НА РОБИТЕ__
	От живота към смъртта
	товара мъкнем без упорство.
	Отдавна времето не ни принадлежи,
	не знаем накъде извежда пътят ни.
	И затова на този нов глас пак се подчиняваме,
	както и на стария. Защо да питаме?
	Нищо не оставяме зад себе си и нищо не очакваме.

	__ВЕСТИТЕЛ В СЪДА НА МЪРТВИТЕ__
	Така те преминават през стената,
	че когото нищо не задържа,
	не ще възпре и този зид.
	А след това товара си полагат
	пред съда върховен в Царството на сенките —
	ето фриза с триумфалното шествие.
	Съдебни заседатели, разгледайте го:
	виждате пленен цар с тъжен поглед,
	ваклоока царица с кръшни бедра,
	мъж с черешова фиданка как яде череша,
	двама роби носят златен бог, ужасно тлъст,
	две девици стискат плоча с имената на петдесет и седем града,
	умиращ легионер поздравява своя пълководец,
	готвач протяга риба.

	__СЪДНИКЪТ НА МЪРТВИТЕ__
	Това ли са свидетелите, сянко?

	__ЛУКУЛ__
	Да, това са. Ала как
	ще проговорят? Те са каменни и са безмълвни.

	__СЪДНИКЪТ НА МЪРТВИТЕ__
	Не и за нас. Те ще говорят.
	Желаете ли, каменни сенки,
	да дадете сега показания?

	__ХОР НА ФИГУРИТЕ ОТ ФРИЗА__
	Родени от камъка, ние сме тук
	за спомен на много безименни жертви —
	тук сме, за да говорим и да мълчим.
	Родени от камъка, ние представяме
	всички сразени, безгласни, забравени.
	Тук сме по заповед на пълководеца,
	пред вас ще мълчим и пред вас ще говорим.

	__СЪДНИКЪТ НА МЪРТВИТЕ__
	Сянко, свидетелите на твоето величие
	желаят да разказват.


>	IX
>	Разпитът

	__ВЕСТИТЕЛ В СЪДА НА МЪРТВИТЕ__
	И пълководецът пристъпва напред,
	посочва към царя.

	__ЛУКУЛ__
	Това е човек, когото аз победих.
	За дните между новолуние и пълнолуние
	разбих войските му с всички бойни колесници
	и тежковъоръжени конници.
	За тези броени дни
	царството му се разпадна като колиба, поразена от гръм.
	Щом се появих на границата му, той удари на бяг
	и за броените дни на войната едвам и двамата успяхме
	да достигнем другата граница на неговото царство.
	Тъй кратък бе походът, че свинският бут,
	който моят готвач бе сложил да се опушва за мен,
	още не беше готов, когато се върнах.
	А от седмината, които разбих, този е само единият.

	__СЪДНИКЪТ НА МЪРТВИТЕ__
	Вярно ли е туй, царю?

	__ЦАРЯТ__
	Вярно е.

	__СЪДНИКЪТ НА МЪРТВИТЕ__
	Вашите въпроси, съдебни заседатели?

	__ВЕСТИТЕЛ В СЪДА НА МЪРТВИТЕ__
	И сянката на роба, който някога е бил учител,
	мрачно се привежда и запитва:

	__УЧИТЕЛЯТ__
	Как стана всичко?

	__ЦАРЯТ__
	Както каза той — внезапно ни нападнаха.
	Селянинът, който там товареше сеното си,
	така си и остана с вилата в ръка,
	когато, още ненапълнена,
	колата му откараха.
	Не бе опечен още хлябът на хлебаря,
	когато чуждите ръце към него се протегнаха.
	Всичко онова, което каза той за поразената
	от гръм колиба, е вярно. Колибата
	е разрушена. Тук пред вас
	стои гърмът.

	__УЧИТЕЛЯТ__
	И от седмината ти си…

	__ЦАРЯТ__
	Едва единият.

	__ВЕСТИТЕЛ В СЪДА НА МЪРТВИТЕ__
	Заседателите в подземния съд
	ще имат предвид показанията на царя.

N	(Тишина.)

	А сянката на бившата куртизанка запитва:

	__КУРТИЗАНКАТА__
	Ами ти, царице, как дотука стигна?

	__ЦАРИЦАТА__
	Веднъж отидох заранта
	на Таврион да се изкъпя,
	но от маслиновия лес
	отряд мъже ме връхлетяха.
	И там ме победиха.

	Размахвах сюнгер вместо нож,
	скривалище ми бе водата
	и само бронята по тях
	ме пазеше, но не задълго.
	Бях бързо победена.

	В страха си див сама сгреших —
	завиках своите слугини.
	Слугините в страха си див
	завикаха от храсталака.
	Тъй всички ни сразиха.

	__КУРТИЗАНКАТА__
	А защо и ти вървиш сред шествието?

	__ЦАРИЦАТА__
	Ах, да потвърдя победата.

	__КУРТИЗАНКАТА__
	Победата? Над тебе?

	__ЦАРИЦАТА__
	И над красивия ни Таврион.

	__КУРТИЗАНКАТА__
	Какво нарича той триумф?

	__ЦАРИЦАТА__
	Това, че царят, моят мъж,
	не смогна с цялата войска
	имота си да защити
	от легионите на Рим.

	__ВЕСТИТЕЛ В СЪДА НА МЪРТВИТЕ__
	Заседателите в подземния съд
	ще имат предвид показанията на царицата.

N	(Тишина.)

	А Съдникът на мъртвите запитва
	пълководеца:

	__СЪДНИКЪТ НА МЪРТВИТЕ__
	Сянко, искаш ли да продължиш?

	__ЛУКУЛ__
	Да. Добре разбирам, че гласът
	на победените е благ. Обаче
	някога той беше по-суров. А този цар,
	който състрадание у вас събужда, бе особено жесток
	там горе. Данъци, налози той събираше
	не по-зле от мене. Градовете,
	които му изтръгнах, от това
	нищо не загубиха, но Рим
	чрез мен спечели петдесет и седем града.

	__ДВЕТЕ ДЕВИЦИ С ПЛОЧАТА__
	Ние бяхме градове с улици, хора и къщи.
	Нашите храмове и водопроводи
	личаха сред равнината, а днес
	имената ни само личат връз тази плоча.

	__ВЕСТИТЕЛ В СЪДА НА МЪРТВИТЕ__
	А сянката съдебен заседател, бивш хлебар,
	мрачно се привежда и запитва:

	__ХЛЕБАРЯТ__
	Защо тъй стана?

	__ДВЕТЕ ДЕВИЦИ__
	Веднъж по пладне там се вдигна глъч,
	по пътя се изля река от хора
	и потокът й отнесе
	нашите богатства. Вечерта
	само стълб от дим показвате, че тук
	някога се е издигал град.

	__ХЛЕБАРЯТ__
	Какво със себе си
	завлече този, който пратил бе реката
	и сега твърди, че дал на римляните петдесет и седем града?

	__ВЕСТИТЕЛ В СЪДА НА МЪРТВИТЕ__
	А робите, носещи златния бог,
	се разтреперват и крещят:

	__РОБИТЕ__
	Завлече нас!
	Щастливи някога, сега по-евтини от волове,
	мъкнем тази плячка — самите ние плячка.

	__ДЕВИЦИТЕ__
	Това са някогашните строители
	на тия петдесет и седем града, от които само
	името и пушек е останало.

	__ЛУКУЛ__
	Да, отвлякох ги. Те бяха
	двеста хиляди на брой.
	Някогашни врагове, сега те повече не са ми врагове.
	А с тях и този техен бог отвлякох,
	та светът да гледа с по-голяма почит
	нашите богове пред всички други.

	__РОБИТЕ__
	И богът бе приет радушно,
	защото е от злато и тежи два центнера.
	А също всеки тук от нас е оценен на късче злато
	с големина на нокът.

	__ВЕСТИТЕЛ В СЪДА НА МЪРТВИТЕ__
	А сянката съдебен заседател, бивш хлебар
	в Марсилия, града крайморски,
	благо се привежда и говори:

	__ХЛЕБАРЯТ__
	Значи, да запишем в твоя полза, сянко,
	просто тъй: „Донесе злато в Рим.“

	__ВЕСТИТЕЛ В СЪДА НА МЪРТВИТЕ__
	Заседателите в подземния съд
	ще имат предвид показанията на градовете.

N	(Тишина.)

	__СЪДНИКЪТ НА МЪРТВИТЕ__
	Подследственият ми изглежда уморен.
	Давам почивка.


>	X
>	Още веднъж Рим

	__ВЕСТИТЕЛ В СЪДА НА МЪРТВИТЕ__
	Съдът се оттегля.
	Подследственият сяда.
	Отметнал е глава назад и се опира
	в ъгъла до входа. Изтощен е, но дочува
	разговора зад вратата,
	където чакат нови сенки.

	__ЕДНА СЯНКА__
	Прегази ме волска каруца.

	__ЛУКУЛ__

N	(тихо)

	Волска каруца…

	__СЯНКАТА__
	Караше повторно пясък за един строеж.

	__ЛУКУЛ__

N	(тихо)

	Строеж… Пясък…

	__ДРУГА СЯНКА__
	Не е ли време май за ядене?

	__ЛУКУЛ__

N	(тихо)

	Ядене…

	__ПЪРВАТА СЯНКА__

	Изкарвах си за хляб и лук.
	Но стаята ми взеха.
	Безброят роби, дето мъкнат тук
	от всички земни краища,
	съсипа обущарския ми занаят.

	__ВТОРАТА СЯНКА__
	И аз бях роб. Е, може да се каже, че
	покрай несретниците, и щастливците си патят.

	__ЛУКУЛ__

N	(малко по-високо)

	Ей, вие, горе духа ли все още вятър?

	__ВТОРАТА СЯНКА__

	Чуй, някой пита нещо.

	__ПЪРВАТА СЯНКА__

N	(високо)

	Дали подухва горе вятър? Може би.
	Навярно сред градините.
	Из тесните задушни улички
	той не се усеща.


>	XI
>	Разпитът продължава

	__ВЕСТИТЕЛ В СЪДА НА МЪРТВИТЕ__
	Съдебните заседатели заемат местата си.
	Разпитът започва отново.
	А сянката на бившата рибарка казва:

	__РИБАРКАТА__
	Споменахте тук за злато.
	И аз живеех в Рим.
	Но късче злато не видях в дома си.
	Бих искала да знам къде ли е отишло?

	__ЛУКУЛ__
	Какъв въпрос!
	Нима потеглях с легионите си,
	за да плячкосам за една рибарка
	ново столче?

	__РИБАРКАТА__
	Макар и нищо да не носеше за рибния пазар,
	все пак ти нещо взимаше оттам:
	синовете ни.

	__ВЕСТИТЕЛ В СЪДА НА МЪРТВИТЕ__
	И съдебната заседателка
	се обръща към бойците от фриза.

	__РИБАРКАТА__
	Кажете, той какво направи с вас там, в двете Азии?

	__ПЪРВИ ЛЕГИОНЕР__
	Аз се измъкнах.

	__ВТОРИ ЛЕГИОНЕР__
	Аз бях ранен.

	__ПЪРВИ ЛЕГИОНЕР__
	Завлачих го със себе си.

	__ВТОРИ ЛЕГИОНЕР__
	Така и той загина.

	__РИБАРКАТА__
	А ти защо остави Рим?

	__ПЪРВИ ЛЕГИОНЕР__
	Гладувах.

	__РИБАРКАТА__
	И какво получи там?

	__ВТОРИ ЛЕГИОНЕР__
	Аз нищо не получих.

	__РИБАРКАТА__
	Ръка протягаш.
	Нима да поздравиш своя пълководец?

	__ВТОРИ ЛЕГИОНЕР__
	Да му покажа,
	че все тъй е празна.

	__ЛУКУЛ__
	Протестирам!
	След всеки поход
	легионерите възнаграждавах.

	__РИБАРКАТА__
	Но не и мъртвите.

	__ЛУКУЛ__
	Протестирам!
	Могат ли да съдят за войната хора,
	които от нея не разбират?

	__РИБАРКАТА__
	Аз разбирам! Синът ми
	падна във войната.
	Продавах риба на пазара там, при Форума.
	Един ден плъзна слух, че корабите
	на завърналите се от Азиатската война
	пристигнали. Оставих стоката и хукнах,
	дълги часове стоях край Тибър,
	където с лодки ги докарваха, а вечерта
	корабите бяха вече празни, ала моят син
	по талпите не мина на брега.
	И понеже беше ветровито на пристанището,
	през нощта ме втресе и в треската си дирех
	своя син, но колкото по-пламенно го търсех,
	толкова по-силно мръзнех. Сетне, вече мъртва,
	слязох тука, в Царството на сенките и пак го търсех.
	„Фабер — виках аз, защото тъй бе името му, —
	Фабер, синко Фабер,
	аз те носих под сърцето си и те отгледах,
	синко Фабер!“
	Тичах непрестанно между сенките
	и виках Фабер, докато един пазач при входа
	в лагера на падналите във войната
	ме хвана за ръкава и ми рече:
	„Старо, тука има много Фаберовци. Синове
	на много майки, чакащи ги жадно.
	Ала всички имената си забравиха,
	служиха им само, за да ги подреждат във войската
	и тук не са ни нужни вече. А и не искат
	повече да срещнат своите майки,
	откакто те ги предоставиха на тази кървава война.“
	„Фабер, синко Фабер,
	аз те носих под сърцето си и те отгледах,
	синко Фабер!“
	Стоях, уловена за ръкава,
	и викът застина в гърлото ми.
	Мълчаливо се извърнах, защото вече не желаех
	да съзра лицето на сина си.

	__ВЕСТИТЕЛ В СЪДА НА МЪРТВИТЕ__
	И Съдникът на мъртвите се взира в очите
	на заседателите и оповестява:

	__СЪДНИКЪТ НА МЪРТВИТЕ__
	Съдът признава: майката на падналия
	разбира от война.

	__ВЕСТИТЕЛ В СЪДА НА МЪРТВИТЕ__
	Заседателите в подземния съд
	ще имат предвид показанията на бойците.

N	(Тишина.)

	__СЪДНИКЪТ НА МЪРТВИТЕ__
	Но заседателката е разстроена.
	В несигурната й ръка везните
	може да потрепнат. Тя има нужда
	от почивка.


>	XII
>	За последен път Рим

	__ВЕСТИТЕЛ В СЪДА НА МЪРТВИТЕ__
	И отново
	подследственият сяда и се вслушва
	в оня разговор на сенките там, зад вратата.
	Още веднъж
	от другия, по-горен свят
	долита полъх.

	__ВТОРАТА СЯНКА__
	И закъде се бе разбързал?

	__ПЪРВАТА СЯНКА__
	Исках да се уверя.
	Бе плъзнал слух, че в кръчмите край Тибър
	набират легионери за новата война на Запад —
	сега той трябвало да бъде завладян.
	Страната се нарича Галия.

	__ВТОРАТА СЯНКА__
	За нея никога не съм и чувал.

	__ПЪРВАТА СЯНКА__
	Тези страни ги знаят само големците.


>	XIII
>	Разпитът продължава

	__ВЕСТИТЕЛ В СЪДА НА МЪРТВИТЕ__
	Съдията се усмихва на последната съдебна заседателка,
	повиква подсъдимия и тъжно го разглежда.

	__СЪДНИКЪТ НА МЪРТВИТЕ__
	Времето лети. А ти не го използваш.
	По-добре не ни ядосвай вече с твоите триумфи.
	Нямаш ли свидетели
	на някоя от слабостите ти, човече?
	Нещата ти вървят на зле. Твоите добродетели
	не ни изглеждат толкова полезни, може би
	пък слабостите ти да са оставили пролуки
	в поредицата от насилия?
	Съветвам те, спомни си
	слабостите, сянко!

	__ВЕСТИТЕЛ В СЪДА НА МЪРТВИТЕ__
	А съдебният заседател, бивш хлебар,
	запитва:

	__ХЛЕБАРЯТ__
	Виждам тук един готвач протяга риба.
	Той изглежда весел. Я, готвачо,
	разкажи ни как и ти попадна в триумфалното му шествие?

	__ГОТВАЧЪТ__
	Само за да засвидетелствам,
	че догдето водеше война, той пак намираше и време
	да измисли някоя рецепта за рибно ястие.
	Аз бях готвачът му. И често още
	си спомням хубавите мръвки,
	птиците и тъмното месо от дивеч,
	които той ми даваше да готвя.
	И при това не само сядаше на масата,
	а казваше ми и похвална дума
	или заставаше до мене край тигана
	и сам забъркваше си гозба.
	„Агнешко а ла Лукул“
	прослави нашата кухня.
	От Сирия до Понт говореха
	за готвача на Лукул.

	__ВЕСТИТЕЛ В СЪДА НА МЪРТВИТЕ__
	Взима думата съдебният заседател, бивш учител.

	__УЧИТЕЛЯТ__
	Какво ни влиза в работата, че обичал да яде?

	__ГОТВАЧЪТ__
	Но той ми даваше да готвя, каквото пожелаех.
	Затова съм му признателен.

	__ХЛЕБАРЯТ__
	Разбирам го, защото бях хлебар.
	И неведнъж тестото съм забърквал с трици,
	че клиентите ми бяха бедни. А пък тоз човек
	е можел да се прояви като артист.

	__ГОТВАЧЪТ__
	Благодарение на него!
	В триумфа си
	той ме сложи зад царете
	и тъй оказа уважение на моето изкуство.
	Затова го смятам за човечен.

	__ВЕСТИТЕЛ В СЪДА НА МЪРТВИТЕ__
	Заседателите в подземния съд
	ще имат предвид показанията на готвача.

N	(Тишина.)

	А съдебният заседател, бивш селянин,
	запитва:

	__СЕЛЯНИНЪТ__
	Там виждам едного да носи някаква овошка.

	__МЪЖЪТ С ЧЕРЕШОВОТО ДРЪВЧЕ__
	Това е черешова фиданка.
	Донесохме я чак от Азия. И включихме я
	в триумфалното му шествие. След това я засадихме
	на Апенините по склоновете.

	__СЕЛЯНИНЪТ__
	Ах, значи, ти, Лакал, си я донесъл?
	Аз също някога си посадих череша, но не знаех,
	че я дължа на тебе.

	__ВЕСТИТЕЛ В СЪДА НА МЪРТВИТЕ__
	И усмихнат приветливо,
	съдебният заседател, бивш селянин,
	разговаря със сянката,
	бивш пълководец,
	за тази овошка.

	__СЕЛЯНИНЪТ__
	Вирее на всякаква почва.

	__ЛУКУЛ__
	Но ветрове не понася.

	__СЕЛЯНИНЪТ__
	Червените череши са по-месести.

	__ЛУКУЛ__
	А черните пък по са сладки.

	__СЕЛЯНИНЪТ__
	Приятели, това е според мен най-хубавото
	между всичко завладяно в тази кървава,
	ненавистна война. Защото туй стъбло живее.
	Нещо ново, приветливо се нарежда
	до лозата и до буйния малинов храст.
	Като расте с подрастващите поколения,
	то ще им дава плод. Привет на тебе,
	който ни го подари! Когато цялата победна плячка
	от двете Азии отдавна вече е изтляла,
	този най-чудесен твой трофей
	отново и отново всяка пролет
	живите ще радва с белоцветни клонки,
	полюшвани от вятъра по склоновете.


>	XIV
>	Присъдата

	__ВЕСТИТЕЛ В СЪДА НА МЪРТВИТЕ__
	От мястото си скача съдебната заседателка,
	бивша рибарка от пазара.

	__РИБАРКАТА__
	Значи, все пак
	открихте в кървавата длан
	петак? Нима и тоз разбойник
	ще подкупи с плячката съда?

	__УЧИТЕЛЯТ__
	Една черешова фиданка! Да я завладее
	можеше дори с един човек! А той изпрати
	тук долу осемдесет хиляди!

	__ХЛЕБАРЯТ__
	А и колко
	трябва те да плащат горе
	за чаша вино и за хлебче?

	__КУРТИЗАНКАТА__
	А трябва ли, за да преспят с жена,
	вечно да рискуват кожата си? Да върви в пръждомата!

	__РИБАРКАТА__
	Ах, да върви в пръждомата!

	__УЧИТЕЛЯТ__
	Ах, да върви в пръждомата!

	__ХЛЕБАРЯТ__
	Ах, да върви в пръждомата!

	__ВЕСТИТЕЛ В СЪДА НА МЪРТВИТЕ__
	И те поглеждат селянина, възхвалил
	черешовото дръвче.
	Е, селянино, ти какво ще кажеш?

N	(Тишина.)

	__СЕЛЯНИНЪТ__
	Осемдесет хиляди човека за едно черешово дръвче!
	Ах, да върви в пръждомата!

	__СЪДНИКЪТ НА МЪРТВИТЕ__
	Ах, да върви в пръждомата! Защото
	винаги с всяко насилие и завоевание
	нараства само едно царство —
	Царството на сенките.

	__СЪДЕБНИТЕ ЗАСЕДАТЕЛИ__
	А е пълно вече
	нашето безрадостно селение
	с недоизживени съществувания. Тук обаче
	няма плугове за жилестите ни ръце,
	нито гладни уста, каквито вие горе
	имате тъй много! Та какво ли освен пепел
	можем да натрупаме над тези
	осемдесет хиляди, посечени в сраженията!
	А вие горе се нуждаете от къщи! Докога ли
	ще ви срещаме по пътищата си, които
	не извеждат никъде и пак ще слушаме
	пламенните ви и ужасяващи въпроси: как
	изглежда лятото на човешкия живот, и есента,
	и зимата?

	__ВЕСТИТЕЛ В СЪДА НА МЪРТВИТЕ__
	А легионерите върху надгробния фриз
	се раздвижват и крещят:

	__ЛЕГИОНЕРИТЕ__
	Ах, да върви в пръждомата! Коя провинция
	ще може да ни заменят неизживените,
	пълни с упования години?

	__ВЕСТИТЕЛ В СЪДА НА МЪРТВИТЕ__
	А робите, домъкнали тук фриза, се раздвижват и крещят:

	__РОБИТЕ__
	Ах, да върви в пръждомата! Но докога
	той и подобните нему злодеи
	ще потискат човека, ще махват
	лениво с ръка и ще хвърлят народите
	в кървави битки един срещу друг?
	Но докога
	ние и подобните нам ще ги търпим?

	__ВСИЧКИ__
	Ах, да върви в пръждомата! И да вървят
	в пръждомата всички, подобни на него!

	__ВЕСТИТЕЛ В СЪДА НА МЪРТВИТЕ__
	И от своя издигнат подиум се възправят
	застъпниците на бъдните поколения —
	на потомците с много ръце, за да взимат,
	на потомците с много усти, за да ядат,
	на тези усърдно натрупващи,
	охотно живеещи наши потомци.

@@	1940
