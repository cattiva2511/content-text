P>
	Видях дворци все още да живеят
	като красив, наперен птичи свят;
	те грачат грозно, вместо да запеят.
	С богатствата си всички се гордеят,
	но никой днес не е богат.

	Не са като пастирските народи,
	защото тях старейшина ги води
	и също като облаци с овцете
	покриват златните долини лете.
	Щом отзвучеха сетните повели,
	щом паднеше в полето тъмнина,
	те чувстваха, от радост онемели,
	как в тях избухва нова светлина,
	как в кръг край тях камилите са спрели,
	двугърби като хребет под луна.

	И вятър не отвяваше встрани
	дъха на стадо цели десет дни —
	тъй топъл, тежък в стихналата шир.
	И както на разкошен сватбен пир
	по цели нощи виното искреше,
	тъй мляко от ослиците течеше.

	Не са и като тия бедуини,
	които под килими вехти спяха,
	които бяха в дрипи и без стряха,
	но кичеха конете си с рубини.

	Не са и като княз — при тържество
	със злато заплатил за аромат
	от амбра, масло от бадеми, цвят
	от дъхаво сандалово дърво.

	Не са и като източния цар,
	когото вместо бог светът посочи,
	а той, стопен от скръб и вече стар,
	с коси метеше дворцовите плочи,
	защото не умееше да скочи
	до някой рай, за час макар.

	Не са дори като търговци стари,
	които за картини с цял имот
	заплащат като властни господари,
	а после ги изпълват с нов живот;
	така в града на сребърния плащ
	те ги събират във венец блестящ
	и слепоочието тяхно па`ри.

	Тъй стана: чрез богатите предтечи
	животът се изпълни с широта.
	Но времето богатствата отрече.
	Не се опитвай да ги върнеш вече —
	върни на всички бедни бедността.
P$
