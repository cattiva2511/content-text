	{img:spas-PG.png|-right}
M>	center
P>
	Над смълчаните дървета
	дели облаци врабчета
	бъбрят, спорят, разговарят —
	ту се смеят, ту се карат.

	— Пея аз за тебе, зрънце,
	как блещукаш — като слънце
	из тревите, чикчирик,
	мое зрънце ечемик! —
	дребно, рошаво врабче
	пее от едно дръвче.

	— Чувайте го как се мъчи,
	врабе чедо-дребосъче.
	То самото е едно
	ечемичено зърно,
	а пък иска, чикчирик,
	слънцето да стигне с вик!
	Ние пеем над полето —
	от земята към небето
	в люлката на песента ни
	спят могили и поляни. —
	Славеи в брезата тиха
	гласовете си извиха,
	всичко зазвуча и блесна
	в музиката им небесна.

	Сврака се обади: — Ка!
	Моля, моля, не така!
	Не чудесни и небесни
	ами лесни
	местни
	песни
	преди всичко трябват тука,
	от извивки ни се втръсна!

	Кукувица я прекъсна,
	през баирите изкука:
	— Ку`-ку, всеки шум е вреден,
	ку`-ку, изброих до седем.
	В този хаос чуруликащ
	трябва всички да надвикаш!
	За да има малко ред,
	ку`-ку, ще броя до пет!

	Врана излетя и перна
	войнствено опашка черна:
	— Га, внимавайте, трохи!
	Га, насам-насам, мухи!
	Всичко що е хвърковато
	и лети със мен, когато
	се разхождам, хвър, хвър, хвър,
	под небесния чадър,
	нека с всичка сила тича
	право в човката ми птица! —
	кацна тя на храсталака,
	клюн отвори и зачака.

	Дребничката червенушка
	над полето се залюшка,
	тъничко затананика
	на букетите иглика:
	— Чи`-чи, чуйте, аз съм, чи`-чи,
	дребно като орех птиче!

	И под слънчевата стряха
	всички гласове се сляха.
	Пъстра птича песен литна
	леко над тревата ситна,
	разпростря се и земята
	в звуците си залюля тя.

	Слънцето със блеснал взор
	слуша този птичи хор:

	— Ку`-ку, га`-га, чи`к-чири`к
	този свят е птичи вик,
	звучна птича веселба
	птича радост и хвалба!
P$
M$
