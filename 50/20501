P>
	Била единствената, която го виждала да идва,
	едничка само тя: всичко това ще свърши лошо,
	казвала тя. Естествено,
	никой не повярвал.
	Отколешна песен-легенда. Но след нея
	до днес всички го казват. Един поглед
	върху курса на борсата, задръстването по пътищата
	и късните новини е достатъчен. Пита се само
	какво означава „всичко това“ и кога?
	Дотогава, естествено, никой не вярва
	на онова, което всички казват.
	Един поглед върху вторите коли,
	градинските бирарии, обявите за женитба
						е достатъчен.
P$
