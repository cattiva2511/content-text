>
#	Действащи лица:

	__ВОЛФИ__

	__РЕЗИ__

	__ХЕРМАН__

	__МОМИЧЕ__ _(безмълвна роля)_


>	Първа сцена

N	(Дневна, обзаведена в стил кавказки орех. Нужно е канапе. Три врати — едната води към антрето, другата към кухнята, третата към съседната стая. В средата маса, около нея четири стола. Рези стои до масата. Изпълнена с очакване, тя гледа към антрето. Влиза Херман.)

	__РЕЗИ__

	Съкровище, идваш ли си! — Пак ли нищо?

N	(Херман свива рамене)

	__РЕЗИ__

	От три седмици обикаляш. — Не можеш да се решиш или какво?

	__ХЕРМАН__

	Иди ти някой път, та да видиш.

N	(Херман сяда, пъшка, събува си обувките. Рези му донася пантофи, отнася обувките.)

	__ХЕРМАН__

	Ченгетата от Западната гара вече ме познават. — Вече ме заглеждат…

	__РЕЗИ__

	Вече ме заглеждат, вече ме заглеждат!

	__ХЕРМАН__

	Накрая ще решат, че съм джебчия.

	__РЕЗИ__

	Сякаш няма нищо друго освен Западната гара.

	__ХЕРМАН__

	Какво ти проумява главата? — Вече зная къде е най-добре. Разбираш дръжки, нищо не разбираш!

	__РЕЗИ__

	Ама какво ти става! Само си приказвам.

	__ХЕРМАН__

	Откъснаха ми се краката от ходене, а ти се заяждаш.

	__РЕЗИ__

	Как ще се заяждам с моето съкровище! Просто съм малко разочарована. — Искаш ли кафе?

	__ХЕРМАН__

	Сякаш сам не зная, че има и друго освен Западната гара.

	__РЕЗИ__

	Попитах те дали искаш кафе.

	__ХЕРМАН__

	А тортичка?

	__РЕЗИ__

	Направила съм сладкиш с извара.

	__ХЕРМАН__

	Гладен съм.

N	(Рези тръгва към кухнята.)

	__ХЕРМАН__

	Какво друго има освен Западната гара?

	__РЕЗИ__

	Само си приказвам.

	__ХЕРМАН__

	Да не би някога да ми е излязъл късметът на Южната гара?

	__РЕЗИ__

	Само си приказвам.

	__ХЕРМАН__

	Виждаш ли!

N	(Пауза. Рези донася табла с две чаши кафе и сладкиш. Ядат.)

	__ХЕРМАН__

	Понеже не отивам в Пратера.

	__РЕЗИ__

	Никой не иска това от тебе.

	__ХЕРМАН__

	При простолюдието.

	__РЕЗИ__

	Хайде, това не е вярно.

	__ХЕРМАН__

	При простолюдието! Знаеш ли какъв бой ми хвърлиха, задето не им дадох веднага портфейла си?

	__РЕЗИ__

	Не, не, повече не бива да се излагаш на опасност. Просто си мисля за онзи от Първомайския празник, а и за другия от двореца Белведере при подписването на Държавния договор — спомняш ли си?

	__ХЕРМАН__

	Беше като пихтия — и глупав. Почти не разговаряхме с него.

	__РЕЗИ__

	Много пък искаш. — Но виждаш ли, пак трябва да идеш на подобно нещо. Или да обиколиш, където пее някой пощурял фукльо, там сигурно ще откриеш нещо!

N	(Двамата ядат, после Херман се изтяга на канапето.)

	__РЕЗИ__

	Вкусно ли беше?

	__ХЕРМАН__

	Много. — Ама като почне да остарява човек, в нищо не му върви.

	__РЕЗИ__

	Хайде, престани. — Не бива да се оплакваме.

N	(Рези отнася приборите за кафе в кухнята, като си приказва нещо, връща се, сяда на масата.)

	__РЕЗИ__

	Разбира се, някой младок, който се кълчи и си дере гърлото… Помниш ли Валтер? Майчице! Ама как хубаво пееше. Направо ти се разиграва сърцето. Помниш ли как плачехме, докато пееше? _(пее)_ „Оседлай ми пак жребеца…“ — Знаеш ли какво, сега се вдигаме и отиваме право в Гринцинг!

	__ХЕРМАН__

	Не, днес няма да пием младо вино. Уморен съм, не мога да си помръдна краката. Ако сега гаврътна една четвъртинка, веднага падам под масата. Утре ще идем. Утре.

	__РЕЗИ__

	Утре ли? Няма да стане! Утре пристига английската кралица. Толкова височайша особа не се вижда всеки ден.

	__ХЕРМАН__

	Господи, кралицата! — Виждаш ли, толкова съм уморен, че направо бях забравил.

	__РЕЗИ__

	Затова пък мисля аз, съкровище. — Боже мой, знаеш ли на кого ми прилича?

	__ХЕРМАН__

	Кой?

	__РЕЗИ__

	Ами съпругът, не ти ли напомня…

	__ХЕРМАН__

	Кой съпруг?

	__РЕЗИ__

	Ами Филип, принцът, на Новотни. По-напет е, разбира се. По-напет и изискан, но фигурата му, и както стои с ръка в панталона…

	__ХЕРМАН__

	Не познавам никакъв Новотни.

	__РЕЗИ__

	Разбира се, че го познаваш. Преди десет години се мъкнеше с Мими.

	__ХЕРМАН__

	С Мими Янешиц?

	__РЕЗИ__

	Виждаш ли, как веднага се сети.

	__ХЕРМАН__

	Но не казвай на никого, че ти прилича на принц.

N	(Рези рови в чекмеджето, измъква едно списание, разлиства го и го завира пред очите на Херман.)

	__ХЕРМАН__

	Господи, ама да! Точно като Новотни: две очи, един нос, дори две уши си има…

	__РЕЗИ__

N	(перва го със списанието през лицето)

	Прави другиго на глупак!

N	(Херман се опитва да я ритне, после се обръща към стената, за да спи. Рези прибира списанието, отива в кухнята и се връща с пълен комплект месарски сечива, слага ги на масата, донася парцали и препарат за чистене и грижливо ги излъсква. При това умишлено вдига шум, за да дразни Херман. След известно време той се извръща.)

	__ХЕРМАН__

	Можеш да скъсаш нервите на човек с тези твои упреци.

	__РЕЗИ__

	Да съм казала нещо?

	__ХЕРМАН__

N	(примирено махва с ръка)

	Горещо е. — За сезона е много горещо.

	__РЕЗИ__

	Да. — Скоро птичките ще почнат да падат от гнездата, малките птички.

	__ХЕРМАН__

N	(отново се обръща към стената)

	С тези твои намеци, с тези твои упреци ще ми скъсаш нервите.

N	__ЗАВЕСА__


>	ВТОРА СЦЕНА

N	(Влиза Рези с пролетна рокля на едри цветя, с евтина бяла шапка на главата и с голяма найлонова чанта в ръка. Видимо я болят краката. Сяда, събува си обувките и се обляга назад със сияещо лице.)

	__РЕЗИ__

	Хубаво… Майчице, колко съм уморена… — Хубаво беше…

N	(Рови в чантата, намира пакетче гроздова захар, взима едно парченце, смуче го с наслада. Входната врата се отключва.)

	__РЕЗИ__

	Херман? — Съкровище, ти ли си, принце мой? — Твоята кралица те очаква с копнеж! — Изведнъж ми изчезна. — Видя ли всичко? Аз имах добра позиция…

N	(Херман влиза с Волфи.)

	__ХЕРМАН__

	Виж кого съм довел.

	__РЕЗИ__

N	(обръща се, скача радостно изненадана)

	Оооо!

	__ВОЛФИ__

	Добър ден.

	__РЕЗИ__

	Оооо! Добър ден, моля, седнете, моля…

N	(Рези придръпва обувките си, взима найлоновата чанта, отива с нея в антрето, после взима нашарената с едри карета пътна чанта на Волфи, изнася и нея. Волфи и Херман сядат.)

	__ХЕРМАН__

	Една сливовица?

	__ВОЛФИ__

N	(поклаща глава)

	Благодаря.

	__ХЕРМАН__

	Домашна е. — От зет ми. Не е менте…

	__ВОЛФИ__

	Благодаря. — При тази жега. — Ако може, чаша вода, моля.

	__ХЕРМАН__

	Я оставете, вода! — Ама как… за жалост нямаме вкъщи от това, дето го пият младите. Искам да кажа кола или нещо подобно. Но чаша бяло вино със сода е най-доброто при жажда. — Рези, къде си?

	__РЕЗИ__

	Ето, идвам.

	__ХЕРМАН__

	Чаша бяло със сода!

	__РЕЗИ__

N	(бърза към кухнята)

	Веднага, веднага… А после хубава закусчица. Сигурно сте и гладни…

	__ХЕРМАН__

	Горещо е.

	__ВОЛФИ__

	Да.

	__ХЕРМАН__

	Жегата изтощава.

	__ВОЛФИ__

	Да. — Доволен съм просто, че седя.

	__ХЕРМАН__

	Какво да кажа аз, като съм много по-възрастен.

	__РЕЗИ__

N	(донася три чаши бяло вино със сода и купичка с лед)

	Горещо е.

	__ВОЛФИ__

	Да.

	__ХЕРМАН__

	Тъкмо за това говорехме.

	__РЕЗИ__

N	(сяда)

	Ето и лед. Да ви сложа ли?

	__ВОЛФИ__

	Може.

	__РЕЗИ__

N	(на Херман)

	А на тебе?

	__ХЕРМАН__

	Да. — Това разхлажда при такава жега. — Наздраве.

	__РЕЗИ__

	Наздраве!

	__ВОЛФИ__

	Наздраве!

N	(Тримата пият.)

	__РЕЗИ__

	Хубаво беше. Гледахте ли и вие?

	__ВОЛФИ__

	Ах, там-тамите ли?

	__ХЕРМАН__

	За малко да го набият.

	__РЕЗИ__

	Но как така?

N	(Волфи си запалва цигара.)

	__ХЕРМАН__

	Понеже каза „Ама че там-тами.“

	__ВОЛФИ__

	А най-ужасното е как всички тези жени ги хваща истерията.

	__ХЕРМАН__

	И тогава за малко да го набият, а пък аз подире му.

N	(Рези забелязва, че Волфи пуши, замръзва. Волфи се озърта за пепелник.)

	__ВОЛФИ__

	Може ли да пуша?

	__РЕЗИ__

	Даже и пуши! Толкова е нездравословно! Как само младите рушат здравето си — и въобще, този дим…

	__ВОЛФИ__

	Повече няма да пуша, най-добре е веднага да си вървя.

	__ХЕРМАН__

	Няма да го направи! Рези, пепелник!

	__РЕЗИ__

N	(дълго търси в бюфета пепелник)

	И сте казали такова нещо?

	__ВОЛФИ__

	Никога не съм можел да се въздържам.

	__РЕЗИ__

	Това не го разбирам. Та нямате ли поне малко усет за възвишеното?

	__ВОЛФИ__

	Не ми дреме за възвишеното, но долното ми разгонва фамилията… искам да кажа, къса ми нервите. Навсякъде подмазвачи и подлизурки.

N	(Рези най-после е намерила пепелника, тръшва го на масата пред Волфи и сяда.)

	__РЕЗИ__

	Няма почит, няма уважение към нищо. А дори небето е надянало празнична премяна.

	__ХЕРМАН__

	Кралско време!

	__ВОЛФИ__

	Когато мъжът ви каза, че мога да живея у вас, веднага си помислих, че няма да стане.

	__ХЕРМАН__

	Ама защо не?

	__РЕЗИ__

	Нима искате да ни обидите?

	__ВОЛФИ__

	Много пуша и освен това постоянно ще ви оскърбявам, понеже нямам почит и уважение към нищо.

	__РЕЗИ__

	Хайде, хайде, свикнали сме. Вече доста млади хора са живели у нас. И всички си имаха своите трески за дялане.

	__ХЕРМАН__

	Ние сме много толерантни.

	__ВОЛФИ__

	Но нали казахте, че мога безплатно…

	__РЕЗИ__

	Разбира се, правим го ради бога, както се вика.

	__ВОЛФИ__

	И каква ви е ползата?

	__ХЕРМАН__

	Виждате ли, нямаме деца…

	__РЕЗИ__

	Но си имаме детска стая. И когато намерим някой млад човек, който си няма дом или пък не иска да си иде у дома…

	__ХЕРМАН__

	Или не може…

	__РЕЗИ__

	… ние го прибираме.

	__ХЕРМАН__

	Не можем да гледаме как се излагат на всякакви опасности.

	__РЕЗИ__

	Когато такава една птичка падне от гнездото…

	__ВОЛФИ__

	Не съм птичка. И пуша.

	__ХЕРМАН__

	Е, ще го понесем.

	__РЕЗИ__

	А може и да престанете някой ден. — Елате да видите стаята си. — Няма изглед, само към двора, затова пък е тихо, никакъв шум.

	__ХЕРМАН__

	И клозетът ни е в жилището. Естествено, има и вода.

N	(Рези донася от антрето чантата на Волфи, отива с него в съседната стая, след малко се връща. Херман допива чашата си, после чашата на Рези, събува си обувките и се изтяга на канапето.)

	__РЕЗИ__

	Пуши.

	__ХЕРМАН__

	Ето че пак се заяждаш! Не бива човек да е толкова придирчив.

	__РЕЗИ__

	Ама ти си ми златен. По-добре пушач, отколкото нищо.

	__ХЕРМАН__

	Никак не беше лесно. Изведнъж долита биене на барабани, нали, и като поглеждам, нали, също се ядосвам, понеже тъй не може да се говори…

	__РЕЗИ__

	Няма почит, няма. Казвам ти, съкровище, добре, че го взимаме, понеже този го чака лош край.

	__ХЕРМАН__

	Е, и като чувам барабаните, аз, естествено, право там — само да ме беше видяла!

	__РЕЗИ__

	А на мене ми се усмихна.

	__ХЕРМАН__

	Чух те как крещиш.

	__РЕЗИ__

	И после изведнъж вече я нямаше.

	__ХЕРМАН__

	Значи, както съм ядосан, казвам си, запази хладен разум, Херман, най-после ето, това е той. Няколко женоря го заудряха с чанти по главата, той си тръгна, а пък аз подире му. Държах се, сякаш съм на негово мнение, иначе нямаше да ми има доверие, нали така?

	__РЕЗИ__

	Ти си ми много печен. Искаш ли още една чаша бяло със сода? Или веднага да направя кафето?

	__ХЕРМАН__

	Направи кафе.

N	(Рези отива в кухнята, чува се как приготвя кафе. Влиза Волфи, сяда на масата, запалва си цигара.)

	__ХЕРМАН__

	Е, харесва ли ви стаята?

	__ВОЛФИ__

	Да, става.

	__РЕЗИ__

N	(идва от кухнята)

	Е, харесва ли ви стаята?

	__ВОЛФИ__

	Да, става.

N	(Рези носи табла със закуската и я слага на масата.)

	__РЕЗИ__

	Пак пуши. Сега ще позакусим.

N	(Волфи загася цигарата, Рези отнася пепелника и подрежда масата за закуска.)

	__РЕЗИ__

	Господи! Та дори не знаем как се казвате!

	__ВОЛФИ__

	Волфганг Ауер.

	__РЕЗИ__

	Волферл, господи, Волферл! Е, значи, направо ни грабвате сърцата, щом се казвате Волферл, нали, Херман!

	__ХЕРМАН__

N	(идва до масата, погалва Волфганг по главата, после сяда)

	Волферл…

	__РЕЗИ__

	Хайде, разкажи ни за себе си, Волферл. Говоря ти на „ти“, понеже мога да ти бъда майка.

	__ВОЛФИ__

	Дори и баба, но щом искате, говорете ми на „ти“. Да разказвам, какво да разказвам? Едва сега започвам да живея.

	__РЕЗИ__

	Нямал си хубава младост, нали, имаш такива тъжни очи. Но ще видиш, сега всичко ще се промени.

	__ВОЛФИ__

	Не зная — тук е като вкъщи.

	__РЕЗИ__

	Ами защо тогава си тръгнал?

N	(Волфи свива рамене)

	Е, яж, хайде, яж!

N	(Волфи си взима, яде.)

	Родителите ти живи ли са?

	__ВОЛФИ__

	Ако не са умрели от завчера.

	__РЕЗИ__

	Значи, едва завчера си ги оставил?

	__ВОЛФИ__

	Да.

	__РЕЗИ__

	А няма ли да те търсят?

	__ВОЛФИ__

	Казах им, че си отивам.

	__РЕЗИ__

	И просто те оставиха да си вървиш?

	__ВОЛФИ__

	Майка ми се разплака.

	__РЕЗИ__

	Ех, майчино сърце. Но вие младите сте ужасни.

	__ВОЛФИ__

	Ще емигрирам в Австралия, им казах.

	__РЕЗИ__

	И сега клетата ти майка си мисли, че плаваш в открито море, а ти седиш тук, само на няколко километра от нея.

	__ВОЛФИ__

	На доста повече.

	__ХЕРМАН__

	Ама не си ли виенчанин?

	__ВОЛФИ__

	Да си отивам ли?

	__РЕЗИ__

	За какви само ни смята, Херман! Ние не правим разлика.

	__ВОЛФИ__

	От Грац съм.

	__РЕЗИ__

	От Грац! Били сме и в Грац, нали, Херман?

	__ХЕРМАН__

	Горе на Шлосберг може да се хапне отлично.

	__РЕЗИ__

	Как може човек да напусне Грац!

	__ВОЛФИ__

	И аз се питам същото. Колко далеч трябва да иде човек, та вече да не е в Грац?

	__РЕЗИ__

	Искаш да пообиколиш света, Волфи, но от свой опит ще ти кажа, че рано или късно ще се завърнеш, понеже от родното място по-хубаво няма.

	__ВОЛФИ__

	Глупости.

	__РЕЗИ__

	Казваш това сега, но ще си спомниш за мене, когато слезеш в Австралия при негрите.

	__ВОЛФИ__

	Поне ще съм сигурен, че не са от Грац.

	__ХЕРМАН__

	Е, ние сме виенчани. Кореняци.

	__ВОЛФИ__

	Все същото.

	__РЕЗИ__

	Още един щрудел?

	__ВОЛФИ__

	Може. — В Австралия няма негри.

	__РЕЗИ__

	Чувам го за първи път. Ще видиш какви негри има там.

	__ВОЛФИ__

	Това не са негри.

	__ХЕРМАН__

	Остави го, Резерл, сега в училище им втълпяват, че негрите не са негри.

	__РЕЗИ__

	Размисли добре. Остани у нас, докогато искаш, подготви си всичко спокойни, нали? Не желаем да те разубеждаваме, Волфи.

	__ВОЛФИ__

	Това не са негри, в Австралия.

	__РЕЗИ__

	Искаш ли още един щрудел?

	__ВОЛФИ__

	При тази жега човек губи апетит.

	__РЕЗИ__

	Ах, сетих се! Искаш ли да вземеш един душ, Волфи?

	__ВОЛФИ__

	Един душ, няма да е лошо.

	__РЕЗИ__

	Добре, ела! Наистина нямаме истинска баня, но едно ъгълче с душ, където беше преди кухненската ниша.

	__ВОЛФИ__

	Вкъщи имаме истинска баня.

	__ХЕРМАН__

	Значи пак Грац!

N	(Рези и Волфи отиват в кухнята. Херман се изтяга на канапето. Рези се връща, събира приборите върху таблата, после се приближава до Херман, навежда се над него, за да не чува Волфи.)

	__РЕЗИ__

	Вкъщи е казал, че се изселва в Австралия!

	__ХЕРМАН__

	Можеш да се осланяш на моя нюх.

	__РЕЗИ__

	Хубаво момченце. — Но много пуши.

	__ХЕРМАН__

	Не можеш нищо да промениш.

	__РЕЗИ__

N	(вика)

	Вече зад завесата ли си, Волфи?

	__ВОЛФИ__

	Да!

N	(Рези взима таблата, отнася я в кухнята. Чува се шумът на душа. Рези влиза бързо.)

	__РЕЗИ__

	Слушай, ама е мършав, в дрехите не се вижда колко е мършав.

	__ХЕРМАН__

	Надникна ли?

	__РЕЗИ__

	Броят му се ребрата.

	__ХЕРМАН__

	Ще го охраниш, нали, Резерл.

N	__ЗАВЕСА__


>	Трета сцена

N	(Стаята е празна. Херман отключва входната врата, влиза. Рези идва от кухнята, избърсва си ръцете в престилката. Херман мъкне натъпкана до горе пазарска чанта с продукти и една стара пишеща машина. Слага всичко на масата, изтяга се на канапето, веднага щом Рези му снема палтото и той си е свалил обувките.)

	__РЕЗИ__

	Колко струва?

	__ХЕРМАН__

	Машината ли?

	__РЕЗИ__

	Машината.

	__ХЕРМАН__

	Шестстотин деветдесет и пет.

	__РЕЗИ__

	Едва така разбираш колко евтини са хранителните продукти.

	__ХЕРМАН__

	А като я продадем обратно, ще вземем най-много четиристотин и петдесет. Смахнато хлапе! За какво ли му е? Попита ли го?

	__РЕЗИ__

	С него не може да се разговаря.

	__ХЕРМАН__

	Закуси ли вече?

	__РЕЗИ__

	Исках да му занеса в стаята, но се заключи.

	__ХЕРМАН__

	Това е нещо ново.

	__РЕЗИ__

	Няма и две седмици, откак е тук, а вече върши, каквото си иска.

	__ХЕРМАН__

	Такива са всички. Няма благодарност, няма почит.

	__РЕЗИ__

	Пуснал си е косата още по-дълга. И въобще не се къпе.

	__ХЕРМАН__

	Такова нещо при Хитлер не можеше да има, но днес само го спомени, и веднага те обявяват за нацист.

	__РЕЗИ__

	Не се ядосвай, съкровище, не е в наши ръце да променим хода на света.

	__ХЕРМАН__

	Ама целият свят се е сдушил, за да погуби света.

	__РЕЗИ__

	Хайде, не му мисли.

N	(Рези изравя от пазарската чанта пакет кръгли бисквити, сяда до Херман на канапето, пъха в устата му бисквита след бисквита.)

	__РЕЗИ__

	Е, вкусни ли са? Харесват ли ти… още едничка… едничка за Херман и едничка за Рези… _(сама си взима)_ Толкова обичам да те угоявам…

N	(Волфи излиза от стаята си, прегърнал едно момиче. Двойката се спира, целуват се. Рези остава с отворена уста, после раздрусва Херман, който се обръща по корем и също се втренчва в двамата. Волфи и момичето излизат в антрето.)

	__РЕЗИ__

	Сънувам ли?

	__ХЕРМАН__

	Ти ли си я пуснала?

	__РЕЗИ__

	Не!

	__ХЕРМАН__

	Била е вътре цялата нощ!

N	(Волфи е пуснал момичето да си върви, влиза, протяга се.)

	__ВОЛФИ__

	Значи, искате ли да знаете подробности, или само най-общо?

	__РЕЗИ__

	Кога е влязла тази особа?

	__ВОЛФИ__

	Снощи. _(посочва телевизора)_ По време на телевизионната загадка. Тогава гледате като ударени с мокър парцал. — Ах, пишещата машина. Крайно време беше, иначе още днес офейквах.

N	(Волфи чука по клавишите на машината.)

	__ХЕРМАН__

	Тук не е публичен дом.

	__ВОЛФИ__

	Това моя стая ли е или не? А в моята стая мога да водя, когото си искам, така ли е? — Ако не, веднага си отивам.

	__РЕЗИ__

	Няма да споря. — Но поне можеше да ни я представиш.

	__ВОЛФИ__

	Я остави. Сякаш е от значение. Вече никога няма да дойде.

	__РЕЗИ__

	И се захващаш с такава една?

	__ВОЛФИ__

	Тя не е такава една. Вчера си е взела матурата и е решила, че вече й е време. — Ама това е стара таратайка.

	__ХЕРМАН__

	Струва шестстотин деветдесет и пет шилинга.

	__ВОЛФИ__

	Виждам, понеже знаете ли колко струва една порядъчна пишеща машина?

	__РЕЗИ__

	Отивам да ти приготвя закуската.

N	(тръгва към кухнята)

	__ВОЛФИ__

	Стой тук! — Иска ми се поне веднъж да съм с празен стомах. Караш ме да плюскам, тъпчеш ме, та не мога да се помръдна, а после се чудиш, че трябва да се поразкърша. — Стой тук, няма да ям.

	__РЕЗИ__

	Не, не, трябва да ядеш. Толкова си мършав.

	__ВОЛФИ__

	Мършав ли? Не съм и предполагам колко лой може да натрупа човек за две седмици. — Да, някога и аз бях гимназист, но за жалост съм едностранчиво надарен. — Какво загива с мен те изобщо не разбират, изобщо не ги е еня! _(чука по пишещата машина)_ Но сега! — Сега ще видят!

	__РЕЗИ__

	Стихове ли ще пишеш?

	__ВОЛФИ__

	Тази гъска си е взела матурата. Но когато през нощта започнах малко да философствам, не можеше да се мери с мене.

	__РЕЗИ__

	Какви стихове смяташ да пишеш?

	__ВОЛФИ__

	Кой ти пише днес стихове? — Вас ще ви опиша… Хубаво ще ви опиша! Ще ви вляза под кожата, ще ви накълцам на хиляди малки парченца. И не се противете, не се преструвайте, иначе си отивам.

	__ХЕРМАН__

	Добре, добре, пиши си!

	__ВОЛФИ__

N	(подиграва Херман)

	Добре, добре, пиши си! — Търпите всичко, само и само да остана. Това е вашата лудост. Отсега нататък ще правите всичко, каквото пожелая, иначе няма да ви продумам и си отивам, ясно ли е? — _(качва се на масата)_ Хайде, на колене!

N	(Херман и Рези коленичат.)

	__ВОЛФИ__

	Аз съм кайзер Волф! Ликувайте, овце такива! — Ликувайте!

	__ХЕРМАН__ и __РЕЗИ__

N	(един през друг)

	Слава! — Слава! — Слава!

	__ВОЛФИ__

	Хайл! Аз съм фюрерът Аволф!

	__ХЕРМАН__ и __РЕЗИ__

N	(в хор)

	Хайл! Хайл! Хайл!

	__ВОЛФИ__

	Ставай! Хайде! Сега сте бежанци! Вечна дружба! Хайл! Слава! — Но какво има? Бягайте!

N	(Херман и Рези тичат с последни сили около масата, крещят „Вечна дружба! Хайл! Слава!“. Волфи имитира картечница, замеря ги с продукти от чантата.)

	__ВОЛФИ__

	Хленчете! Издавайте викове на ужас! Бъдете нещастни! Страхувайте се! — И не забравяйте да ликувате!

N	(Херман и Рези с хленч и ликуване тичат около масата, накрая Херман пада на канапето. Рези се спира изтощена, обляга се на един стол, после сяда.)

	__РЕЗИ__

	Не мога повече.

	__ХЕРМАН__

	И това ли смяташ да опишеш?

	__ВОЛФИ__

	Никакви въпроси! Ставай!

N	(Волфи скача от масата, смъква обувките на Рези.)

	__РЕЗИ__

	Смили се, Волфи, Волфи, смили се…

	__ВОЛФИ__

	Добре, ще се смиля, сега ще дойде онзи, когото очакваш.

	__РЕЗИ__

	Трябва да отдъхна, остави ме да отдъхна.

	__ВОЛФИ__

	Ти чакаш твоето спасение. От облаците ще слезе той, принцът съкровище…

	__РЕЗИ__

	Смили се.

	__ВОЛФИ__

	Къде е той? _(домъква Херман пред Рези)_ Ето го! Открий копнежа у твоята кралица!

	__РЕЗИ__

N	(закрива лицето си с ръце)

	Издъхвам. Умирам, умирам…

N	(Рези се плъзва от стола, Херман и Волфи я изправят.)

	__ВОЛФИ__

	Виждаш ли, вече съм добър, обърнах другата страница. Там вече няма нищо!

	__ХЕРМАН__

	Тя няма толкова мръсна фантазия като тебе.

	__ВОЛФИ__

	Не ми пука, трябва да дам назад, да се върна обратно в Резерл.

N	(Волфи рови в едно чекмедже, измъква връзка евтини медицински романи, избира един и се качва на масата.)

	__ВОЛФИ__

	Не се страхувай, Резерл, сега ще те успокоя! _(чете)_ „Чувство на приласканост я изпълни цялата. Но само за кратък миг. Дали той ще забележи? Подобният на исполин широкоплещест, млад и русокос помощник-лекар й хвърли бърз, хладен поглед. «Свалете си дрехите» — каза той. С еластична походка пристъпи към нея, сякаш малко учуден, че тя още се колебае. Дали разбираше, че копнеж — ах, какъв копнеж! — и свян се борят в нея с равна сила? Ала тогава тя решително отметна главица и д-р Браун нямаше как да не забележи стелещото се великолепие на русите й къдрици. Нещо като възхищение припламна в очите му…“ _(Волфи скача от масата)_ Резерл, той ти се възхищава, една мечта се сбъдва, твоите стелещи се руси къдрици карат очите му да припламват. Трябва да се съблечеш, иначе той ще забележи нещо. Разголи твоя копнеж. _(тласка Херман към Рези)_ Пред теб стои подобният на исполин русокос д-р Браун със стоманеносините очи сред остро изсеченото лице. — Разбра ли ме?

	__РЕЗИ__

N	(изправя се)

	Значи трябва да…

	__ВОЛФИ__

	Сваляй всичко! Нали затова си дошла в кабинета му, сега го покажи, този твой копнеж, ти си млада и красива и той е млад и красив, и всичко ще стане, както в романа. Можеш да го изпиташ, аз имам власт над това!

	__ХЕРМАН__

	Той има власт, Резерл!

N	(Рези съблича роклята си.)

	__ВОЛФИ__

	Още! Къде е копнежът?

	__ХЕРМАН__

	Ами ако божият гняв се излее върху теб, хлапако!

	__ВОЛФИ__

	Ще бъде вече нещо! Трябва да опиша копнежа й. Или има нещо повече в тебе? — Още!

N	(С беззвучно ридание Рези съблича комбинезона си.)

	__ВОЛФИ__

	Още, още, още…

N	__ЗАВЕСА__


>	Четвърта сцена

N	(И тримата седят до масата, извърнати към включения телевизор. Може да върви актуалната програма. От време на време Рези се пресяга към купата на масата и пъха в устата на Волфи кокосови сладки.)

	__ХЕРМАН__

	Вкъщи имахте ли телевизор?

	__ВОЛФИ__

	Да.

N	(пауза)

	__ХЕРМАН__

	С втора програма?

	__ВОЛФИ__

	Да.

	__ХЕРМАН__

	Какво?

	__ВОЛФИ__

N	(по-високо)

	Да!

	__ХЕРМАН__

	Ама намали го, Рези, така не може да се разговаря.

	__РЕЗИ__

	Ако искаш да разговаряш, трябва да го засиля, иначе не се чува нищо.

N	(пауза)

	__ХЕРМАН__

	Е, иска ми се някой ден да имаме цветен телевизор.

	__ВОЛФИ__

	Вкъщи имаме цветен.

	__ХЕРМАН__

	Толкова ли сте богати?

	__ВОЛФИ__

	Ах — и дума да не става.

N	(пауза)

	__ХЕРМАН__

	Сигурно имате и кола.

	__ВОЛФИ__

	Имахме. Но един камион я блъсна.

	__ХЕРМАН__

	Повреди ли я?

	__ВОЛФИ__

	Стана на кайма.

	__РЕЗИ__

	Стига да не е пострадал никой.

	__ВОЛФИ__

	На баща ми откъсна крака. За обезщетението веднага купиха цветен телевизор, понеже той вече не може да кара.

N	(пауза)

	__ХЕРМАН__

	Цветен телевизор, това вече е нещо.

	__ВОЛФИ__

	Такова обезщетение се плаща скъпо.

	__РЕЗИ__

	Виж, Херман, винаги сме били незначителни, скромни хора. Доволни сме и на това, че можем да си позволим черно-бял.

N	(Рези отново пъха в устата на Волфи кокосова сладка, той я изплюва.)

	__ВОЛФИ__

	Не, не искам повече!

	__РЕЗИ__

	Волфи!

	__ХЕРМАН__

	По-тихо, не се чува нищо.

N	(Рези изключва телевизора, обръща се към Волфи, сложила ръце на хълбоците.)

	__РЕЗИ__

	Волфи! Пак ли ще започнеш като вчера сутринта? Спомни си, как стоях пред теб, а ти изгаряше от срам, понеже бе унизил и измъчил една стара жена. Дори плака!

	__ВОЛФИ__

	Обзело ме бе някакво владетелско опиянение. — Не е ли чудно? Вече ям най-идиотски, цял ден ме тъпчеш като гъска.

	__РЕЗИ__

	Мисля ти само доброто.

	__ВОЛФИ__

	Вече всичко в мен е станало на пихтия. Само червата ми са като камък, а щом червата са като камък, това не е добре и за мозъка.

	__ХЕРМАН__

N	(опипва Волфи)

	Вече всичко е станало на пихтия ли? Покажи, къде?

	__ВОЛФИ__

	Прилошава ми, щом седна на масата, виж ми шкембето. _(повдига ризата си)_ Но тя, Резерл, го знае, винаги наднича зад завесата, когато се къпя.

	__РЕЗИ__

	Можеш още малко да напълнееш.

	__ВОЛФИ__

	Как да пиша, когато коремът ми винаги тежи.

	__ХЕРМАН__

N	(прекарва ръка по ребрата на Волф)

	Е, да, ребрата вече са се покрили със сланинка.

	__ВОЛФИ__

N	(към Рези)

	Искаш ли и ти да пипнеш?

	__РЕЗИ__

N	(забива пръст в гърдите на Волфи)

	Ако пък вече не ти е вкусно у нас…

	__ВОЛФИ__

	Какво тогава?

	__РЕЗИ__

	Нищо — няма нищо.

N	(Рези отново включва телевизора, прибира купата с кокосовите сладки. Волфи си напъхва ризата в панталона, той и Херман продължават да гледат програмата. Рези отива в кухнята, откъдето скоро се чува подрънкването на съдове.)

	__ВОЛФИ__

	Какво пак прави в кухнята?

	__ХЕРМАН__

	Приготвя за ядене.

	__ВОЛФИ__

	Посред нощ се залавя да готви. — Вече не искам да ям.

	__ХЕРМАН__

	Да, но аз искам.

N	__ЗАВЕСА__


>	Пета сцена

N	(Херман, облечен в черно, с бяла риза и вратовръзка, дори с обувки, стои до празнично подредената маса и запалва свещите на разклонен свещник. Сяда, връзва си салфетка около врата. По-нататък Рези е заета да носи блюда. След като слага първото блюдо, тя за миг замислено разглежда масата.)

	__РЕЗИ__

	Казвам ти, Херман, никой не си живее по-добре от нас!

	__ХЕРМАН__

	Не, не бих се сменил нито с Онасис, нито с оня милиардер Маутнер-Маркхоф. Понеже на тях жените им положително не могат да готвят като теб.

	__РЕЗИ__

N	(отново снове)

	Хайде, ласкател такъв — признай, че би предпочел Джаки пред мене.

	__ХЕРМАН__

	В готвенето ли?

	__РЕЗИ__

N	(смее се неудържимо)

	Е, престани! Не ме разсмивай толкова, че ще изпусна нещо. — Господи, виното!

	__ХЕРМАН__

	С това аз ще се заема.

N	(Херман донася бутилка червено вино, налива чашите. Рези е готова със сервирането.)

	__ХЕРМАН__

	Кой каквото ще да казва, Резерл, ние сме обикновени хора, но имаме култура.

	__РЕЗИ__

	Можем да поканим и най-изисканите господа.

	__ХЕРМАН__

	Но не го правим, за да не ни излапат яденето.

N	(Херман сяда, Рези му сипва.)

	__РЕЗИ__

	Грахчета, задушени в масло, брюкселско зеленце, морковчета, гъбки, мъничко ориз. А сега…

N	(вдига капака на блюдото, което е в средата на масата)

	__ХЕРМАН__

N	(примлясва с наслада)

	По домашна рецепта…

	__РЕЗИ__

	Натюр, в масло с магданоз…

N	(сипва и на себе си)

	__ХЕРМАН__

	Наздраве, моя Резерл!

	__РЕЗИ__

	Наздраве, съкровище!

N	(Чукат се, отпиват, после ядат.)

	__ХЕРМАН__

	Ама кълна ти се, това би се усладило дори на Волфи…

	__РЕЗИ__

N	(смее се толкова силно, че се задавя)

	Слушай, ще ме разболееш с твоето чувство за хумор!

N	(продължават да ядат)

	__РЕЗИ__

	Да, да, Волфи. — Виждаш ли, всичко можех да му простя, само дето толкова пушеше…

	__ХЕРМАН__

	Значи, не зная — мене това не ме смущава.

	__РЕЗИ__

	Е, за смущаване и при мене дума не може да става. Но все пак малко променя вкуса.

N	(Мълчаливо продължават да ядат.)

@@	1987
