P>
#	1

	Нито яйца, нито опъната кожа.
	Има само една глава, и два крака,
	всеки с по четири ровещи пръста,
	докосвали туф, базалтна лава
	и сажди,
	крепящи едно тяло,
	което изглежда завинаги изгубено.

#	2

	Додо, дуду, Дидус инептус, дронте
	птицата е намерила убежище
	под един стъклен похлупак
	в музея Зенкенберг.
	Това, което виждаме,
	може и да е истината:
	сив прашен пух,
	разтреперва се при всеки удар на сърцето.

#	3

	Когато се отдалечим достатъчно назад,
	границата се прокъсва:
	птичи викове оттук нататък,
	и след огъня
	тих човешки глас,
	както вятърът искаше:
	решението е твое.

#	4

	Следващите векове
	ни принадлежаха: седяхме търпеливо
	под прашния стъклен похлупак,
	препарирани, голи, глава и крак,
	посока и постигане.
	Онова, което открихме, изчезна —
	както и плановете на цялото.
	А ние бяхме открили много.

#	5

	Като писмена,
	които сами се изтриват;
	като тъмно движение
	под нощно небе;
	като последния ден над водата.
	От 1620 г. насам повече никой
	не е виждал тази птица.

#	6

	Град на слънцето и тридесет години война,
	За трикратния живот на хората,
	проблеми на изхранването.
	Дронте е принудена от историята
	да замълчи, не можеше
	да лети. Само името й
	било спасено от времето и смъртта,
	нейните бъдещи врагове,
	и една глава и два крака.

#	7

	(В Берлин някъде висяла
	една картина на птицата,
	за която никой не си спомня;
	в няколко стари описания
	се споменава горчивото й месо.)

#	8

	Измерено морето,
	пространството изчерпано,
	копнежът износен
	от безогледно познание.
	Боговете се появиха
	и се отдръпнаха
	завинаги.

#	9

	Дронте е птицата на любовта,
	измисля си тяло
	и мощни криле,
	и ето вече е на раменете ми
	и говори.

#	10

	Ние не знаем,
	какво наистина ни принадлежи.
	Плясък на криле, една рисунка
	от натура в старинна книга.
	Една дума,
	заключена в камък.
	И камъкът — в червения глинен слой
	под прахта.

#	11

	Тази птица пази спомена
	жив, тя вижда
	това, което ние вече не виждаме,
	обвита в очакване,
	което се сбъдва само веднъж.

#	12

	Цялото пространство
	говори за нея.
	И в това е тайната.
P$
