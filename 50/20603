	{img:spas-MGS.png|-right}
M>	center
P>
	Малкото слонче веднъж
	се огледа от горе до долу,
	от долу до горе, че и надлъж
	и
	промърмори:

	— Чудно, станах толкова голямо,
	макар че съм на две седмици само,
	защото
	надминах даже дървото.
	И вече къде ще се меря
	колко пораснах от вчера?
	Тук няма и с кого да се продума —
	наоколо ми шума, само шума.
	Днес само едно клонче
	ми каза: „Добро утро, слонче.“
	Я, по-добре да ида
	за някой приятел да видя!
	И то затананика една лесничка,
	съвсем обикновена песничка:

	— Та`-ра-ра`, та`-ра-ра`,
	тръгнах няма и да спра.
	Утре или вчера
	приятел ще намеря!
	Та`-ра-ра`, та`-ра-ра`,
	чака ни, о, чака ни игра!
	В туй време някой се провря на пръсти
	през шумата и клончетата гъсти,
	листата тихичко изохкаха: — Ух, ух! —
	А слончето си каза: — Чух или не чух?
	Огледа се от своята височина
	и забеляза нещо жълто, на петна.

	— А, ти ли си? — му каза слончето отгоре.
	— Да, аз! — отдолу отговори.
	По-точно изръмжа дебело то
	(защото беше тигърче): — Защо?

	— Здравей,
	здравей,
	здравей! —
	от радост слончето завика,
	а после изведнъж затананика:
	— Идвам отдалече,
	но при теб съм вече,
	та`-ра-ра`, та`-ра-ра`,
	чака ни, о, чака ни игра!

	— Игра ли? — тигърчето се надвеси.
	— С тези крака дебели за къде си,
	я гледай, колко са големи!

	А слончето, за да не губи време,
	подскочи весело и заприлича
	на хълмче някое, което тича.
	— Елате, хей! Насам насам! —
	завика тигърчето и листата
	потрепнаха, и оживя гората.

	Дотича бързо — хопа, хопа —
	една скоклива антилопа,
	през клоните към слончето погледна:
	— Да скоча с този ръст? Това е вредно!

	След нея възмутена зебрата се спусна,
	въздъхна три пъти, издаде устна:
	— Да бъдеш нещо тъй огромно,
	просто не е скромно!

	Фламингото наведе врат критично:
	— Чак толкова… не е прилично!
	И физиономията му каква е!

	А слончето си пееше каквото знае:
	— Приятели двама,
	приятели трима,
	даже шестима
	приятели слончето има!
	Та`-ра-ра`, та`-ра-ра`,
	скоро почваме игра!

	Поспря за миг, пое си дъх… Тогава
	внезапно се ослуша: — Какво става?

	— Ти, ха`-ха, гледай, ха`-ха… Ах! —
	заекваха животните от смях.
	— А то вежливо каза: — Може би разбрах
	погрешно,
	но като че ли има нещо смешно? —
	Огледа се насам-натам през рамо,
	но те се смееха и сочеха към него само.
	Сред този смях стоеше то самотно.
	— Да, ясно,
	аз съм за беля
	прекалено, ужасно,
	смешно голямо животно!
	А няма как да се смаля,
	че и не мога да се скрия…

	Но в този миг настана олелия —
	дойдоха с вик два пъстри папагала.

	— Добре, че цялата гора се е събрала! —
	заекна първият, след него втория.
	— Да знаете каква история!
	Ще има телевизия и тука!
	— Как, вярно ли е? — всеки зашушука.

	— Антената е с нас, но за да може
	да работи, ще трябва да се сложи
	на някаква височина.

	И изведнаж настана тишина.

	Защото нито антилопата, фламингото,
	дори самата зебра на раета
	не стигаха високите дървета.
	Не знам кой пръв посочи слончето с глава,
	а зебрата (не вече възмутена) каза: — Това!
	Попитайте го иска ли, за бога!

	— О — слончето отвърна срамежливо. — Мога!
	С хобота си антената прихвана,
	на най-високото дърво я закачи,
	завърза я добре с една лиана
	и мигна радостно с очи.
	— Ще можем ли да поиграем вече? —
	малкото голямо слонче рече.

	Пътечките между дърветата се залюляха,
	в небето клоните се завъртяха,
	заскача весело и заигра
	с приятелите цялата гора.

	А слончето
	пошепна тихичко на клончето:
	— Приятели двама, приятели трима,
	даже шестима приятели слончето има.
	Та`-ра-ра`, та`-ра-ра`,
	ех, каква, каква игра!
P$
M$
