P>
	Вятърът идва.
	Вятърът, който реше цветята
	и в пеперуди цветовете превръща,
	който чак до десети етаж към небето
	гълъби вдига от стара хартия
	из усойните дебри на Манхатън
	и прелетните птици със звън разбива
	във кулите на небостъргачите.

	Вятърът идва, соленият вятър,
	който ни носи през морската шир
	и запраща на някой бряг
	като медузи,
	изхвърляни все от водата.
	Вятърът идва.
	Дръж ме здраво.

	* * *

	Ах, моето светло пясъчно тяло,
	по вечния образ изваяно, само че
	от пясък.
	Вятърът идва
	и си взема един пръст,
	водата идва
	и улейчета по мен дълбае.
	Но вятърът
	разкрива сърцето
	— чуруликащото червено птиче
	зад ребрата —
	и пари сърдечната ми кожа
	със своя селитрен дъх.
	Ах, моето пясъчно тяло!
	Дръж ме здраво,
	задръж
	моето пясъчно тяло.

	* * *

	Да отидем навътре във сушата,
	там где малките билки закотвят земята.
	Искам здрава почва,
	зелена, завъзлена от корени
	като рогозка.
	С трион разрежи дървото,
	вземи камъни
	и къща ми построй.

	Малка къща
	със бяла стена
	за вечерното слънце
	и кладенец за месеца
	да се оглежда,
	та да не се
	изгуби
	както в морето.
	Къща
	до ябълково
	или маслинено дърво,
	край което вятърът
	минава
	като ловец, който
	преследва
	не нас.
P$
