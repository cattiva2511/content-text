	{img:spas-TC.png|-right}
M>	center
P>
	През тревата гъста пеш
	ходи бавно таралеж
	и си мъмре забележки
	с глас дебел и таралежки:

	— Борче, ти си, щеш, не щеш,
	със бодли от таралеж!
	А полянката-съседка
	е направо цяла четка.
	Слънцето и то стърчи
	с остри шипове-лъчи.
	Храстчето пък — ще речеш, че
	е зелено таралежче.
	Може да се отбележи,
	че светът от таралежи
	е от край до край направен,
	затова е тъй неравен
	и отвсякъде стърчи! —
	мигна Ежко със очи.
	— И сред толкова роднини —
	борчета, треви, къпини —
	аз по пътя съм поел,
	за да търся свойта цел! —
	Ежко се провря навън
	през един свой чичо — трън.
	— А целта ми е да мина
	край онази там малина,
	първо да я бутна с лапа,
	после пък — за я захапя!
	Ето, тази цел се свърши. —
	Ежко нос в тревата бърше… —
	— Друга вече се задава.
	Здрасти, мушмулко кафява!
	Ах, че сладък аромат —
	хем познат, хем непознат,
	хем такъв, хем нетакъв,
	май че го усетих пръв!
	Браво, мушмуло прекрасна! —
	Таралежко с лапи плясна:
	Беше цел, и то каква!
	— О! — поклати той глава.
	— Следващата вече крачи.
	Нямам мира от задачи.
	Ето, първо ще започна
	с тази ябълчица сочна. —
	Ежко под носа си шепне,
	а носът му — той пък лепне.
	— Колко круши сладки, гнили
	из пръстта бради забили!
	Тези цели днеска май
	нямат свършване и край…

	И отново той поема
	с много цели във корема.
	Бистър въздух се сгъстява
	неусетно в нощ лилава.
	Във леглото на тревата
	легна тихо тъмнината,
	а небето се наежи
	със звездички-таралежи.

	Всички ежкови роднини —
	борчета, звезди, къпини —
	се смълчаха
	и заспаха.
	По бодлите им полека
	се набоде като мека
	мушмула нощта голяма.
	Сгушен вътре в нея дряма
	сладко, сладко таралежко.
	Свива се, въздъхва тежко,
	а бодлите му потракват.

	Нови цели го очакват —
	крият носове в листата
	и приклякват в тъмнината.
	Сок събират и жълтеят,
	наедряват, бавно зреят…

	Колко благородни цели
	из полята са узрели!
P$
M$
