	{img:spas-MM.png|-right}
M>	center
P>
	Скакалчето Николай,
	се роди през месец май.
	Вече бяха нацъфтели
	разни маргаритки бели,
	сини незабравки. Всички
	нарисувани с боички
	от художничка, която
	хората наричат Лято.

	И над тези цветове
	скочи цели педи две
	скакалчето,
	после ето —
	викна силно на полето:

	— По-отгоре цяла педя
	все по-иначе се гледа —
	вижда се кое какво е.
	Маргаритко, тези твои
	листица стърчат неравно,
	подреди ги незабавно!
	Ти, глухарче кръгло, стига
	над тревите се надига,
	търсиш вятърът къде е,
	а пък той ще те отвее!

	А цветята си мълчаха
	и усмихнати стояха,
	простодушни и спокойни
	в цветовете милиони
	на картината, която
	хората наричат Лято.

	Вятърът с въздушни длани
	клонче някое ще хване.
	Мръдва лекичко полето,
	пак подскача скакалчето:

	— Шипко, бабичко бодлива,
	розово не ти отива!
	Тази твоя цветна кърпа
	вятърът ще я издърпа!

	Кой да чуе? В светлината
	дреме шипката клоната,
	клонче дребно се подписва,
	птиче с песен се залисва.
	Кой ще различи гласчето
	тъничко на скакалчето?

	То подскочи към небето
	с всички сили — цяла педя
	и отново се огледа
	над полето цветнооко:

	— Вижте колко съм високо!
	Хей, врабецо, не така!
	Хвъркай като мен с крака!
	И направо! Туй какво е —
	на зигзаги и завои!
	Виж му ти акъла птичи,
	уж лети, а криволичи! —

	И с един подскок
	висок
	скакалчето се отблъсна —
	от земята се откъсна.
	Вятър изведнаж подскочи,
	хвърли се, ръка проточи,
	взе го леко, след което
	го запрати към небето
	със замах висок и бавен.
	— Аз съм високопост…тавен
	скак…калец и даже май
	се нарич…чам Николай!

	Въртележката въздушна
	над ливадата го люшна.
	През дърветата се мерна
	скакалчето — точка черна,
	завъртя се и изчезна
	в синята, небесна бездна.

	По тревистия покой
	с пъстри цветове — безброй
	кротко лятото рисува,
	нито вижда, нито чува.
	Над рисунката ливадна
	сянката на облак падна
	и заплува по вълните
	на цветята и тревите.

	— Ких! — глухарчето от скука
	кихна силно и се спука,
	а камбанката от страх
	се изви и каза: — Ах!
P$
M$
