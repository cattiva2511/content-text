>
	Действащи лица:

	__ТОЙ__

	__ТЯ__

	__ГЛАС__


>	Първа сцена

N	(Градина. Градински мебели; на масата чаши за кафе, стъклени чаши, бутилки, чиния с плодове. Господин и госпожа Шулер седят до масата в удобни столове и четат.)

	__ГЛАС__

N	(отдалеч)

	Лайно!

	__ТЯ__

	Чуй!

	__ТОЙ__

	Какво има?

	__ТЯ__

	Някой извика.

	__ТОЙ__

	Не. — Това беше дрозд.

	__ТЯ__

	Изобщо не беше дрозд.

	__ТОЙ__

	Все ще позная един дрозд!

	__ТЯ__

	От години не съм чувала тук дрозд.

	__ТОЙ__

	Добре де, значи не е било дрозд.

N	(Пауза. Тя взима чашата си от масата. Започва да пие.)

	__ГЛАС__

	Лайно!

N	(Тя замръзва в движението си, после рязко оставя чашата. Той се изправя и слухти.)

	__ТЯ__

	Това не е… Там някой вика…

	__ТОЙ__

	Лайно…

	__ТЯ__

	Моля те, Франц-Карл…

	__ТОЙ__

	Там някой вика „лайно“!

	__ТЯ__

	Трябва ли веднага да го повтаряш като папагал! Слизаш на едно равнище с подобно нещо, щом…

	__ТОЙ__

	Дойде отсреща.

	__ТЯ__

	Подобно нещо няма да слушам!

N	(Двамата отново се заемат с четивата си. Минава известно време.)

	__ТЯ__

	Как можа да ти хрумне, че е дрозд?

	__ТОЙ__

	Той точно така се обажда: „лайно“.

	__ТЯ__

	Моля те, Франц-Карл, не обичам тези ординарни изрази. Мисля… исках само да кажа, спомням си, четох някъде, че дроздите вече са изтребени.

	__ТОЙ__

	Дроздовете.

	__ТЯ__

	Как, моля?

	__ТОЙ__

	Множественото число на „дрозд“ е „дроздове“.

	__ТЯ__

	Късаш ми нервите с твоя педантизъм.

	__ТОЙ__

	Не съм виновен, че множественото число гласи „дроздове“.

	__ТЯ__

N	(презрително)

	Ах!

N	(Тя продължава да чете. Той става, ходи напред-назад, озърта се изпитателно.)

	__ТОЙ__

	Дойде отсреща.

	__ТЯ__

	Малко отдясно.

	__ТОЙ__

	Сигурна ли си?

	__ТЯ__

	Напълно.

	__ТОЙ__

	Тогава е дошло от градината на Айнцингер.

	__ТЯ__

	Само оттам може да бъде.

	__ТОЙ__

	И аз така мисля, но исках първо да се уверя.

	__ТЯ__

	Чух съвсем точно. Беше от Айнцингер.

	__ТОЙ__

	Навярно самият той.

	__ТЯ__

	Сигурно. Че кой друг може да бъде?

	__ТОЙ__

	Някой минувач…

	__ТЯ__

	Тогава щяхме да го чуем не оттам, а оттам.

	__ТОЙ__

	Тъй значи, Айнцингер…

	__ТЯ__

	Какво друго очакваш от него. Това е ординарен човек, простак, колкото и да се мъчи да го скрие.

N	(Четат. Минава известно време.)

	__ТОЙ__

	За кого ли се е отнасяло?

	__ТЯ__

	Как мога да знам? А и не го смятам за интересно. Може да го е казал на своята… ах, не, тя е още в болница. Жена му ще си дойде чак в сряда или четвъртък.

	__ТОЙ__

	Аха!

N	(Той излиза наляво, след известно време се връща отдясно.)

	__ТОЙ__

	Може да е стоял само зад храстите.

	__ТЯ__

	Или при зарзалата.

	__ТОЙ__

	Там много лесно щяха да го видят. А който вика подобно нещо, се крие. Отпред и към страната на Майерхофер няма никаква възможност да се скрие.

	__ТЯ__

	Ами при бараката със сауната?

	__ТОЙ__

	Оттам нямаше да се чуе така ясно. Беше много по-близо.

	__ТЯ__

	Защо те интересува толкова?

	__ТОЙ__

	Изобщо не ме интересува… ни най-малко.

N	(Той сяда, продължават да четат. После той внезапно се изправя, хвърля книгата на масата.)

	__ТОЙ__

	Възмутително е, че трябва да търпим подобно нещо! Възмутително!

	__ТЯ__

	Какво друго си очаквал от един толкова ординарен човек, Франц-Карл?

	__ТОЙ__

	Едва ли ще е толкова ординарен, че да не разбере кой съм аз! Има да се чуди.

	__ТЯ__

	Освен това изобщо не знаеш дали се е отнасяло за тебе.

	__ТОЙ__

	Ще е възмутително и ако се е отнасяло за тебе.

	__ТЯ__

	За мене? Доколкото ми е известно, подобно нещо се казва само на мъж. Наистина, не знам защо…

	__ТОЙ__

	Няма значение. Наругал е един от нас.

	__ТЯ__

	Но все пак би могло…

	__ТОЙ__

	Не, не! Това си беше отправена към нас ругатня. Жена му я няма, никакви гости, стоял е зад храстите, значи към нашата страна. А дори възможността сам да се е наругал — това се случва при такива хора, когато си ударят пръста с чук или нещо подобно — дори тази възможност е изключена. Защото тогава гласът звучи по друг начин. А щом някой си извиси гласа и извика ето тъй: „лайно“…

	__ТЯ__

	Франц-Карл, за последен път…

	__ТОЙ__

	… знам го от детството си — чрез тази постановка на гласа човек се опитва да създаде илюзията за по-голямо разстояние и иска да затрудни идентифицирането. Но не и на мене тия! Тук господин Айнцингер се лъже. — Е, ще разбере кой съм аз, ще му покажа, кой е лайно…

	__ТЯ__

	Франц-Карл…

	__ТОЙ__

	Не се опитвай да ме възпираш.

N	__ЗАВЕСА__


>	Втора сцена

N	(Както преди. Тя тъкмо слага масата за следобедно кафе. На заден план се чува звук от трион.)

	__ТЯ__

	Франц-Карл, кафето! — Франц-Карл!

	__ТОЙ__

	Веднага! — Идвам веднага!

N	(Тя сяда, след малко идва той, носи трион и един клон.)

	__ТОЙ__

	Тъй. — В нашата градина зарзалата му няма да пуска клони.

N	(Той отнася клона и триона, връща се, сяда, тя му подава кафе и сладкиш.)

	__ТЯ__

	Тази сутрин срещнах госпожа Айнцингер…

	__ТОЙ__

	Това е само началото.

	__ТЯ__

	Глупава особа, наистина, с нищо не отстъпва на мъжа си по пункт глупост.

	__ТОЙ__

	Ходих да се осведомя в общината…

	__ТЯ__

	Представи си, влизам в магазина на Грайслер, а тя вече там и като отворила една уста. Колко тежка операция била прекарала…

	__ТОЙ__

	Бараката със сауната, разбираш ли, половината е зидана…

	__ТЯ__

	Не я слушах дълго, накрая казах, че бързам и че имам да пазарувам.

	__ТОЙ__

	Трябвало е да представи проект и да поиска разрешително за строеж.

	__ТЯ__

	Най-после казах: „Не разбирам как някои хора вдигат такъв шум заради една операция на сляпото черво.“

	__ТОЙ__

	Ако го издам, ще трябва да събори сауната.

	__ТЯ__

	А тя казва — истински възмутена беше тази гъска, че не съм уважила нейните терзания — тя казва: „Има вече толкова хора, умрели при операция на сляпото черво.“

	__ТОЙ__

	Кой е умрял?

	__ТЯ__

	Изобщо не ме слушаш, Франц-Карл!

	__ТОЙ__

	Не е вярно, слушам те, естествено. — И ако го издам, тогава сауната ще хвръкне.

	__ТЯ__

	Да не се надува толкова, й казах, защото вече зная какво е тежка операция. Идеше ми да я перна през лицето, тази ординарна особа. — Искаш ли торта?

	__ТОЙ__

	Да, моля…

N	(Тя му подава парче торта.)

	__ТОЙ__

	На нея ме е яд само, дето кара дебелия си пудел да сере винаги на нашия тротоар.

	__ТЯ__

	Франц-Карл, не бих желала сега изведнъж да нагаждаш речника си към тези съседи.

	__ТОЙ__

	Навсякъде само кучешки изпражнения.

	__ТЯ__

	Винаги съм го казвала. Там трябва да се напръска нещо химическо, някаква киселина, та това мръсно животно да се откаже от навиците си.

N	(Пият кафе.)

	__ТОЙ__

	Толкова хубаво ни беше, толкова хубаво.

N	(Тя въздиша.)

	__ТОЙ__

	И изведнъж се появява някакъв злобен, свадлив психопат, и всичко рухва.

	__ТЯ__

	Не само той е виновен, казвам ти, тя е не по-малко лоша от него. Живее само от плодове и зеленчуци, за да си запазела фигурата. Изобщо има ли фигура, питам те като мъж, има ли хубава фигура?

	__ТОЙ__

	Ами…

	__ТЯ__

	Ами, ами! — Мършава е! И си отглежда пудел! Нали е дама! Хайде де! — Когато преди половин година я поканих на кафе, започна да ми разказва, че била от добро семейство. Едва се сдържах да не се изсмея в лицето й. Защото вече я бях чула как се кара с Майерхофер заради мястото за паркиране, е, тогава… брр, да знаеш само как умее да ругае и проклина! — Значи, смяташ, че има хубава фигура?

	__ТОЙ__

	Права си, много е слаба.

	__ТЯ__

	Ама струва ми се, че все пак това ти харесва! И как само се гримира! Сигурно ти прави впечатление! Като проститутка.

	__ТОЙ__

	Да, и аз мисля същото. Много е стара, за да се цапоти толкова.

	__ТЯ__

	Тази сутрин, когато пазарувах, трябваше да я видиш!

	__ТОЙ__

	Донесе ли ми тел?

	__ТЯ__

	Каква тел?

	__ТОЙ__

	Нали те помолих, рано сутринта те помолих да вземеш едно руло тел за цветя.

	__ТЯ__

	За какво ти е пък сега тел за цветя?

	__ТОЙ__

	И това ти казах: за розите.

	__ТЯ__

	Нищо не си ми казал.

	__ТОЙ__

	Забравила си.

	__ТЯ__

	Ако не си ми казал нищо, не мога нищо да забравя.

	__ТОЙ__

	Да, но ако съм ти казал нещо, значи си забравила.

	__ТЯ__

	Истина е, каквото казвам аз, Франц-Карл! Невинаги си прав.

	__ТОЙ__

	Никога не съм прав. Винаги всичко ми оспорваш.

	__ТЯ__

	Ах, моля те, престани най-после да спориш с мене.

	__ТОЙ__

	Какво ще правя сега без тел?

	__ТЯ__

	И утре ще продават тел за цветя.

	__ТОЙ__

	Но ми трябваше днес.

	__ТЯ__

	И без друго е вече късно да се залавяш с нещо.

	__ТОЙ__

	Винаги ли трябва да знаеш всичко по-добре?

	__ТЯ__

	Ама аз отстъпвам много по-често от тебе.

N	(Той свива примирено рамене. Пият кафе.)

	__ТЯ__

	Хубава ли беше тортата?

	__ТОЙ__

	Чудна. _(пауза)_ Откога живеем тук? Има ли двайсет години?

	__ТЯ__

	През март ще станат двайсет и две.

	__ТОЙ__

	Двайсет и две — и никога сме нямали неприятности или спорове със съседи.

	__ТЯ__

	Хайде, хайде — спомни си стария Хаузер. Как изведнъж поиска да му поправим оградата.

	__ТОЙ__

	Ами той не беше нормален. Вече бе съвсем склерозирал, старческо твърдоглавство и тъй нататък — не, не беше нормален.

	__ТЯ__

	А може би Айнцингер е нормален? Възрастен човек, който се крие зад храстите и подвиква на съседите си л… ругатни?

	__ТОЙ__

	Естествено, не е нормален. Това е инфантилност, изостаналост. Но такива хора могат да станат опасни. Трябва да внимаваме.

N	(Пауза. После се чува звук от трион. Двамата се изправят.)

	__ТОЙ__

	Орехът.

	__ТЯ__

	Нашият орех?

	__ТОЙ__

	Сега се реваншира за клона от зарзалата. Ако беше преглътнал, всичко щеше да е наред, щяхме да сме квит — но сега ще разбере кой съм аз, сега ще го издам.

	__ТЯ__

	Моля те, Франц-Карл, не се ядосвай толкова, заради такъв един!

	__ТОЙ__

	Ще види колко бързо ще трябва да си събори сауната.

	__ЗАВЕСА__


>	Трета сцена

N	(Както преди. Той идва от градината, потрива ръце.)

	__ТОЙ__

	Ерна! Ерна!

N	(Тя идва с малка лейка в ръка. По-нататък тя полива саксиите.)

	__ТЯ__

	Но какво има?

	__ТОЙ__

	Хвръкнала е! — Нищо не е останало от нея! Трябвало е да я събори.

	__ТЯ__

	Нали още вчера ти казах, че той нещо работи там отзад.

	__ТОЙ__

	Ако бях позволил, можеше и да не я пипа.

	__ТЯ__

	Тази барака наистина смущаваше.

	__ТОЙ__

	Получи си го.

	__ТЯ__

	И други не могат да строят, както им скимне.

	__ТОЙ__

	Изобщо не знаех, че вече са му връчили заповедта за разрушаване. Действат бързо в общината, наистина.

	__ТЯ__

	Сега тя може да си потърси друга сауна. Казваше: „Така запазвам младежкия си тен.“

	__ТОЙ__

	А и глоба трябва да плати.

	__ТЯ__

	Изобщо няма младежки тен, лицето й прилича на стар смачкан пергамент.

	__ТОЙ__

	Щеше да се отърве само с глобата, ако аз не бях настоял да се събори бараката.

	__ТЯ__

	Съвсем изхабена изглежда. Човек ще й даде много повече от четиридесет и три, нали, Франц-Карл?

	__ТОЙ__

	Е, трябват й още няколко годинки, за да стане на толкова, на колкото изглежда.

	__ТЯ__

	Просто е много слаба и стои в кожата си като в прекалено голям чувал. Има бръчки на седемдесетгодишна.

	__ТОЙ__

	Сега той ме мрази. Трябваше да го видиш при разглеждането на случая, когато тук бяха чиновниците от строителната служба. Пребледня като платно и не каза нито дума, когато настоях да се махне бараката. Навярно можеше да си я запази, но и в електрическата инсталация нещо не беше в ред. Сам си я бил направил. И всичко построено на зидана основа, това бе решаващото.

	__ТЯ__

	Сега поне ще разбере, че не може да върши, каквото му скимне.

N	(Лейката е празна, тя влиза в къщата. Той става, отива до края на терасата, гледа напрегнато зад сградата. Тя се връща, полива цветята. Развеселен, той я плясва по задника.)

	__ТЯ__

	Но, Франц-Карл!

	__ТОЙ__

	Ха-ха! Това е победа, трябва да я отпразнуваме.

	__ТЯ__

	Сега ще си седнем, ще си отворим бутилка вино и ще си чуем прелюдията на Лист.

	__ТОЙ__

	Все пак не може ли да опитаме нещо друго. Отдавна не сме го правили.

	__ТЯ__

	Ама, Франц-Карл, вече сме прехвърлили годинките.

	__ТОЙ__

	Наскоро четох, че…

	__ТЯ__

	Ах, не ми говори! Каквото съчиняват днес, е просто депримиращо.

	__ТОЙ__

	Наистина си в състояние да вгорчиш на човек всяка радост! _(сяда, гледа навъсено)_ Във всеки случай не съм чак толкова стар.

	__ТЯ__

	Сега ще донеса виното.

N	(Тя влиза в къщата, пуска плочата, после се връща с бутилка, отваря я, напълва две чаши. Отвътре тихо долита музиката.)

	__ТОЙ__

	Знаеш ли какво правят други мъже, когато жените им са толкова хладни?

	__ТЯ__

	Добре де, от мен да мине, ама не посред бял ден. Наистина е победа, която трябва да се отпразнува. Наздраве, Франц-Карл.

N	(Чукат се, пият.)

	__ТОЙ__

	Лицето на Айнцингер, трябваше да го видиш. И знаеш ли какво каза?

	__ТЯ__

	Мислех, че не е казал нищо.

	__ТОЙ__

	Накрая, съвсем накрая, каза: „Тепърва има да съжалявате за това.“

	__ТЯ__

	На тебе ли го каза?

	__ТОЙ__

	Ако можеше да ме убие с поглед, сега щях да съм мъртъв.

	__ТЯ__

	Да, този човек е опасен.

	__ТОЙ__

	Не ме е страх. Сега добре знае, че с мен шега не бива. И ако този урок не му стига, може да се опари. Само да направи нещо.

	__ТЯ__

	Но ще трябва да се пазим. Казвам ти, този Айнцингер може да стане опасен.

	__ТОЙ__

	Имам ловна пушка, а той не.

	__ТЯ__

	Не говоря за това. Той постоянно ще се опитва да ни стори нещо. Щом ти е казал, че тепърва има да съжаляваш, това е вече заплаха, явна заплаха.

	__ТОЙ__

	Точно затова сега отново го държа в ръцете си. Веднага ще се увериш.

N	(Той влиза в къщата, връща се с книга.)

	__ТОЙ__

	Строителните наредби и наказателният кодекс, с тях държа всички наоколо в ръцете си. Всички. _(прелиства, цитира)_ „Който заплаши опасно другиго с цел да го приведе в състояние на страх и безпокойство, се наказва с лишаване от свобода до една година.“ Така пише!

	__ТЯ__

	Нали знаеш какви са съдиите, винаги са на страната на престъпниците. Ако някой каже „Тепърва има да съжалявате за това“, те може и да не открият тук нищо лошо.

	__ТОЙ__

	Ама моля те, ако ме приведе в състояние на страх и безпокойство, както тук пише?

	__ТЯ__

	Може да каже, че не го е мислел като заплаха.

	__ТОЙ__

	Сега ти на моя страна ли си, или на негова?

	__ТЯ__

	Бих искала само да не се впускаме в необмислен съдебен процес.

	__ТОЙ__

	И аз не го желая. Но ако той не миряса, ще му натреса такъв процес, че изобщо няма да излезе от дранголника. Наздраве! _(прелиства кодекса)_ Ама тук има чудесни неща. — Злословие… Какво каза той за мен пред госпожа Драйзенбах, след като го издадох за нелегалната му сауна? Какво каза?

	__ТЯ__

	Това е безполезно, тя за нищо на света няма да свидетелства пред съда.

	__ТОЙ__

	Но каза, че съм злобна дърта маймуна. Така ли е?

	__ТЯ__

	Да, но…

	__ТОЙ__

	Съвпада, съвпада съвсем точно! _(цитира)_ „Който в присъствието на трето лице“ — третото лице е госпожа Драйзенбах — „вмени на другиго някакво унизително качество или възглед…“ — така може да му лепнат шест месеца или до една година условно. Ами параграф 115: Обида.

	__ТЯ__

	Всичко това е безполезно, щом нямаш свидетели.

	__ТОЙ__

	Ако я посоча за свидетелка и тя застане пред съдията, тогава вече ще говори.

	__ТЯ__

	Тя каза, че ако я въвлечем в съдебен процес, ще отрича всичко. Страхува се от Айнцингер.

	__ТОЙ__

	Ще поприказвам с нея. От Айнцингер не бива никой да се страхува. Защото ще го смачкам, ако пожелая. _(крещи)_ Защото Айнцингер, това е едно съвсем малко, незначително лайно! _(крещи все по-силно)_ Едно лайно! Лайно!

	__ТЯ__

	Франц-Карл! Могат да те чуят и на сто метра!

	__ТОЙ__

	Какво от това? И без друго всички го знаят! Айнцингер е едно лайно! — Ха-ха, сега ми олекна. Ела, Ерна!

	__ТЯ__

	Франц-Карл, ти си полудял!

	__ТОЙ__

	Хайде, ела!

N	(Той я сграбчва и я натиква в къщата. Музиката се усилва, прозвучава мощно финалът.)

N	__ЗАВЕСА__


>	Четвърта сцена

N	(Както преди. Тя седи до масата с ръкоделие, забелязва, че той идва и става да го посрещне. Със страдалческо изражение той притиска ръка към стомаха си, сяда.)

	__ТЯ__

	Знаех си, че много ще се нервираш.

	__ТОЙ__

	Искат да ме довършат, да ме убият…

	__ТЯ__

	Ще ти донеса праховете.

N	(Тя влиза в къщата, връща се с чаша вода и прахче. Той го изпива.)

	__ТОЙ__

	Ще обжалваме.

	__ТЯ__

	Отново загубихме.

	__ТОЙ__

	Ще обжалваме. Все някъде трябва да има справедливост.

	__ТЯ__

	Колко ще ни струва?

	__ТОЙ__

	Откъде да знам какво е издрънкал този идиот, съдията. Изобщо не внимавах повече, понеже тази присъда няма да издържи. В никакъв случай!

	__ТЯ__

	Трябваше да дойда с тебе.

	__ТОЙ__

	Не, не, ти щеше да се нервираш много повече. Съдията, разбираш ли, това не е съдия, а посмешище. Ще пиша на министъра, или не, направо на президента, понеже подобно нещо не бива да съществува.

	__ТЯ__

	Защо всъщност загубихме?

	__ТОЙ__

	Госпожа Шумайер, тази гадина, заяви, че видяла как съм разпръсвал гвоздеи по неговото място за паркиране.

	__ТЯ__

	Нали ти казах, че ден и нощ стои на прозореца, ден и нощ.

	__ТОЙ__

	Но как той ме наруга и как хвърли срещу мене клона от зарзалата, това нито е чула, нито е видяла.

	__ТЯ__

	Страхува се от Айнцингер.

	__ТОЙ__

	Не се страхува от него, а има нещо с него.

	__ТЯ__

	При неговия вкус направо го смятам за способен на подобно нещо. Но моля те, не казвай това на никого, иначе веднага ще си навлечем пак дело за клевета. Трябва да се сдържаш.

	__ТОЙ__

	А пък Айнцингер не трябва да се сдържа, така ли? Не и той! Може да ме нарича „лайно“, а когато го дам под съд, го оправдават. А пък аз мога да плащам хиляда шилинга и разноските по адвокатите и делото, понеже не съм сторил нищо друго. Хвърля такъв един клон _(показва)_ срещу мен — това е телесно увреждане, побой, опит за убийство — и какво става? Нищо. Той отрича всичко, аз нямам свидетели и отново трябва да плащам! Не, така не може в една правова държава! Този път няма да позволя да ме осъдят, дори да трябва да се явя пред Комисията по човешките права в Страсбург!

	__ТЯ__

	Моля те, Франц-Карл, не се заплитай в това.

	__ТОЙ__

	Трябва да го изтърпим. Няма да позволя на едно нищожество да ме унижава.

	__ТЯ__

	Наистина, това не бива. Но нека изчакаме да се появи отново удобен случай. Нали видя колко добре стана всичко със сауната.

	__ТОЙ__

	Ще обжалваме. Понеже тази Шумайер, сега и нея съм я взел на мушката. За неверни свидетелски показания.

	__ТЯ__

	Но, Франц-Карл, как ще го направиш? В края на краищата тя действително те е…

	__ТОЙ__

	Ще взема друг адвокат. Такъв, който може да разгроми всяко свидетелско показание. Доктор Монд е некадърен. Напълно некадърен. Дори не запита тази Шумайер дали ползва очила или не, не поиска оглед на мястото, за да се установи какво изобщо може да се види от нейния прозорец. Всичко преглътна.

N	(Скача на крака, свива юмруци, цялото му тяло се гърчи.)

	__ТОЙ__

	Но аз няма да го преглътна! Не и аз! Не и аз!

	__ТЯ__

	Франц-Карл!

	__ТОЙ__

	Не и аз! Не и аз!

N	(Той изведнъж се втурва в градината.)

	__ТОЙ__

N	(отдалечавайки се)

	Гадино! Проклета гадино, ще ти дам да се разбереш!

N	(Чува се изквичаването на котка. След малко той се връща.)

	__ТОЙ__

	А това е друга опера: котката на тази Шумайер.

	__ТЯ__

	Франц-Карл, моля те, не се нервирай още повече.

	__ТОЙ__

	Ще убия тази гадина.

	__ТЯ__

	Сега ще пием кафе, нали?

	__ТОЙ__

	Ще я застрелям, тази котка. В моята градина повече няма да разравя лехите.

	__ТЯ__

	Кафе и орехови кифлички, нали, Франц-Карл?

	__ТОЙ__

	За малко и сега да я хвана. Чу ли я как изквича?

	__ТЯ__

	Сега ще донеса кафето, нали?

N	(Тя влиза в къщата, той сяда, гледа в една точка. След малко тя се връща с табла, подрежда всичко за следобедна закуска. Обажда се дрозд.)

	__ТОЙ__

	Чуй!

N	(Той скача, диша тежко, цялото му тяло трепери.)

	__ТЯ__

	Какво има?

	__ТОЙ__

	Някой извика.

	__ТЯ__

	Не. — Това беше дрозд.

	__ТОЙ__

	Изобщо не беше дрозд.

	__ТЯ__

	Все ще позная един дрозд.

N	(Дроздът се обажда отново. Той скача, цялото му тяло трепери.)

	__ТЯ__

	Но какво има?

	__ТОЙ__

	Той отново вика „лайно“.

	__ТЯ__

	Какво? Кой?

	__ТОЙ__

	Айнцингер! Това беше Айнцингер. Търпението ми се изчерпа! Край! Точка!

	__ТЯ__

	Но, Франц-Карл, какво става с тебе?

	__ТОЙ__

	Няма повече да търпя!

N	(Дроздът се обажда отново.)

	__ТОЙ__

	Сега ще го убия!

	__ТЯ__

	За бога, Франц-Карл!

N	(Тя се вкопчва в него, той я отхвърля, втурва се в къщата. Тя тича след него. Той се връща с пушката. Тя се увисва на врата му, опитва се да го възпре.)

	__ТОЙ__

	Няма повече да търпя! Дори да прекарам остатъка от живота си зад решетките, сам ще намеря удовлетворение и справедливост!

N	(Той най-сетне се е освободил от нея, вдига пушката и се прицелва.)

	__ТЯ__

	Франц-Карл, моля те, недей!

N	(Той стреля в съседната градина. Оттам се чува силен вик.)

	__ТЯ__

	Не! Не!

N	(Той презарежда пушката и отново стреля в съседната градина. Там виковете се превръщат в рев и внезапно секват. Той обаче, заслепен от гняв, продължава да стреля, и докато сцената се затъмнява, стрелбата се усилва и преминава в грохот от сражение.)

@@	1987
