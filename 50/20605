	{img:spas-KK.png|-right}
M>	center
P>
	Познавам много мила крава,
	обикновена уж — кафява,
	на линии и на петна,
	с рога, извити настрана,
	но за бела
	със очила!

	Тя не чете със тях романи,
	чете зелените поляни.
	В тях като букви из тревата
	стоят изписани цветята,
	а ситните, засмени лайки
	са точици и запетайки.
	Пътечки разни две по две
	минават вместо редове.
	Глухарчетата леки всички
	на „И-кратките“ са чертички.
	Между стебла, цветя, треви
	да търсят свойте букви „И“
	насам-натам прехвъркат те.
	А кравата чете, чете
	туй изречение едничко:

	„Ах, колко хубаво е всичко!“

	Но една сутрин тя извика: — О!
	не различавам „Ю“ от „О“!
	Нито синчец
	от скакалец.
	Не виждам и да съм кафява,
	добре, че помня, че съм крава.
	Да сменям очилата трябва!

	И тръгна бавно към града.
	Вървя, вървя, докато ето,
	изписа се върху небето
	с почерк едър на реда
	на хоризонта сам града.

	И кравата прочете: ГРАД.

	— Я, гледай, гледай, колко свят!
	Автобуси
	спорят помежду си,
	край тях камиони
	с по два-три фургони
	и автомобили
	се наредили:
	— Би-бип, напред!
	С ред и без ред
	само напред!
	Пътят един е,
	кой първи да мине?

	А на ливадата,
	там зад оградата
	за всяка буболечка
	отделна пътечка.

	Ами сега!
	Сети се кравата, вдигна рога.
	И изведнъж
	застанаха под ред надлъж
	автомобилите и камионите,
	автобусите и фургоните!

	И тръгна кравата отпред,
	след нея — всичките подред в
	тържествено и бавно шествие
	без автопроизшествие!
	И тъй до главния площад.
	А там — началникът на КАТ:
	— Предлагам ви най-отговорен пост —
	регулировчик върху мост!

	Но кравата глава изправи
	и каза: — Не, благодаря ви!
	Регулировчик? Да ви кажа правата,
	туй работа ли е за кравата?
	От шум глава ме заболя,
	пристигнах тук за очила.
	Къде е, моля ви, аптеката?

	И тръгна да върви полека тя,
	а хората на улицата право
	написаха с големи букви: „Краво,
	добре дошла, ура и браво!“

	Тя очилата набързо смени,
	на всички наоколо се поклони,
	а автомобилите щом забеляза,
	с голяма изненада каза:
	— Я гледай, те били големки,
	а аз ги виждах като семки,
	все друго си е с нови очила!
	Но да вървя, глава ме заболя.
	При нас на ливадата,
	там зад оградата
	за всяка буболечка —
	отделна пътечка.

	Зелените поляни аз чета,
	чета до късно буквите — цветя.
	До тях зелените тревички
	са наредени като срички
	и като чуденки стърчат стебла.
	О, знаете ли колко е приятно! —
	въздъхна и потегли тя обратно
	към тихата далечина, където
	стои написано върху полето
	с глухарчета, треви, цветенца
	на букви, точки и тиренца
	туй изречение едничко:

	— Ах, колко хубаво е всичко!
P$
M$
