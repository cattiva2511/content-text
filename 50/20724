P>
	Кат някоя млада снаха пролетта
	изритва веч своята стара свекърва,
	и зимата злъчно отваря уста,
	реве пак и сочи юмруци тепърва.

	Намръщена ето пристъпя едвам
	към нас кат пияна и бабата Марта
	и кисели погледи хвърля насам,
	изгубила сякаш е хлебната карта.

	Пристъпя тя бавно и всичко расте,
	треви и цветенца подават главите
	и някак си бърже повдигат се те…
	(като на съестни продукти цените!).

	Предпролетно слънце куража стопи
	и на сър Уйлсон — миротворчето славно,
	но пак е възможно да се не стърпи
	и бани да почне с Джон Буля наравно.

	Анунцио с патос на десния бряг
	на мътний Изонцо цветята възпява.
	Австриеца сучи пък рунтав мустак
	и шепне: „Ще светне май слънце тъдява!“

	Джон Бул пък въздиша, скован цял във лед
	безсилно юмруци посочвайки днеска,
	и яростни погледи мята навред,
	треперейки цял от блокадната треска.

	Към Битоля Ганьо си дяла кривак,
	потрива ръцете и стяга се бърже,
	Сарай пък се мръщи и шепне си: „Пак
	тоз син мартеница ще мене завърже!“
P$
