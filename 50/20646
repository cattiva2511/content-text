>
#	Действащи лица:
	__КОСТАДИН__
	__ХАИМ__
	__АРТАКИ__
	__ТАНИЧКА__
	__ЮСУФ__


>	Първа картина

N	В един краен квартал на София, където новото жилищно строителство бързо се разраства, между осеметажните блокове като по чудо се е запазила стара дървена къщичка. Всъщност нейното събаряне предстои за оформяне на тревни площи между циментовите човекосвърталища.
N	Бетонът така е обградил къщичката, че на оня, който погледне от осмия етаж, му се струва, че тя лежи на дъното на циментов кладенец.

N	Тая къщичка е собственост на Костадин, или по-пълно Костадин Иванов Костадинов, пенсионер — бивш служител в монетната служба на районната пощенска станция. По време на войната бил доброволец и след това — старшина. Той няма наследници, абсолютен собственик е, и се радва на немарливостта на службите, които ежедневно забравят да съборят неговия дом.
N	Къщичката живее… В смисъл че вътре в нея има живот. Макар той и да не кипи, живот има. Тук се събира старческа компания в един почти измислен утопичен състав: Юсуф, турчин, който някога е имал бръснарница наблизо; Таничка — рускиня от княжеско потекло, доведена на 17 години от своя съпруг Алексей Фьодоров Нецветаев — белогвардейски капитан; Артаки — арменец, също самотник; бивш съдържател на арменското кафене „Арарат“. Има спестени пари от времето на частната собственост и не е заемал държавни служби… И Хаим, който е имал много професии. Той не е принадлежал към кастата на богатите евреи търговии. Постоянно местил една количка с чорапи, копчета, жартиери, безопасни игли по тротоара — лете на сянка, пролет и есен на припек. След войната, в мирния и спокоен живот, свирел на цигулка в състава на оркестър „Шалом Алейхем“ при еврейското читалище… Той също няма никого тук, дори и собствен дом няма и живее в другата стая на Костадиновата къща като наемател.
N	Костадиновата стая е по-голяма и тук, главно привечер, се събира цялата компания. Животът тече еднообразно, с всички привички от дългото общуване, превърнали се почти в ритуали. Тази малка „държава“ може да се нарече „утопия“, защото е създадена доброволно, по силата на естественото обединение, столетия след утопиите на Мор и Томазо Кампанела. За разлика от онези утопии тази не е измислена. Тя съществува реално и се управлява от свои неписани закони. Никой не се запитва за годината на нейното основаване и никой не се интересува докога ще трае този доброволен договор.
N	Всичко е предоставено й ръцете на смъртта, която от доста време обикаля квартала съвсем близко около Костадиновата къща — парламента на неписаната утопия.
N	Късните следобеди минават в игра на табла. Главните съперници са Костадин и Хаим.

N	И така… два часа и повече преди да се събере целият състав, в стаичката се чуват думите: „дюбеш“, „шеш-беш“, „дюсе“, „геле“, „глупак“, „посерко“, „епек“ и т.н.
N	Играта между Костадин и Хаим е в разгара си. Идва Артаки, без да поздравява, за да не смути играчите. Последните също не му обръщат внимание. Артаки застава зад гърба на Хаим и забива поглед в таблата. Зарчетата тропат с кокалените си сандалки из древната територия на тази прастара дървена кутия, донесена като реликва от кафенето на Артаки.
N	Артаки, разбира се, може да седне на стол, но застава зад гърба на Хаим, откъдето е много по-удобно да подсказва на Костадин с погледи, икономични жестове и някои явно вече заучени сигнали. В същото време обаче той може с леко покашлюване или побутване да предупреди Хаим да не бърза, а да се огледа. С други думи, той шпионира и двете страни.
N	Играта отива вече към своята развръзка. Това е критичният момент, в който се намесва фаталното. Двамата играчи духат в шепите си върху зарчетата, потриват ги в брадичките си или пък поглеждат към тавана, като мърдащите им устни беззвучно произнасят някакви заклинания.
N	Движенията стават все по-нетърпеливи. Зарчетата бързо минават от ръка в ръка. Взетите пулове със замах се изсипват в другата половина на таблата… докато преди самия край Костадин задържа в шепата си малките кокалени зверчета, съсредоточава се, поглежда подред и двамата, види се, необходим му е чифт, иначе губи… Той подмята зарчетата нависоко, така че да опишат кратка плитка дъга. Едното се завъртява продължително върху връхчето си и започва да жужи като разсърдена пчела. И когато жуженето спира, Костадин въздъхва облекчено и залепя гръб на облегалката на стола. Хаим затваря с трясък таблата, покачва се на масата, поставя кутията на главата си и с видимо нежелание казва: „Аз не знам да играя табла!“… После слиза от масата.
N	Повече от трийсет години това е условието на играта. Който падне, да се качи на масата и да каже: „Аз не знам да играя табла.“ Тия думи са произнасяни стотици пъти от всеки един и вече не съдържат никакво оскърбление. Но загубата се преживява трудно. И затова сега Хаим започва да си подпява нещо, като гледа безцелно през прозореца навън.

	__КОСТАДИН__
	Артаки, да имаш едно яйце?
	__АРТАКИ__
	Защо ти е яйце?
	__КОСТАДИН__
	Хаим нещо е поприсипнал.
	__АРТАКИ__
	Ако от яйце ставаше хубав глас, задникът на кокошката щеше да е славей.

N	(Хаим променя пеенето със свирукане с уста.)

	__КОСТАДИН__
	Оня ден като бих Юсуф, той ми вика: „Майстор си, Костадине, евалла!“ Аз му казвам, че на зарчета е по-добре да падаш, че като падаш, ще се откажеш… Майсторите най-зле свършват… Помниш ли, Артаки, преди трийсет и пет години ще е било… оня Хасковския барбутчия, цяла България го знаеше, факир беше на зарчетата. Помниш ли, една заран като мина край кафенето опърпан като просяк? Хвърли зад гърба си зарчетата и без да се обръща, рече: „дю-шеш“… Всички се надигнаха от масите и вторачиха очи на тротоара — наистина беше „дю-шеш“… И както бяхме зинали, той само се наведе, взе зарчетата и рече: „Тоя дю-шеш ме докара до това дередже“… А какви пари бяха минали през ръцете му!

N	(Хаим престава да свири и се обръща.)

	__ХАИМ__
	Костадине, ти ме би… И аз съм те бил… И ти си турял таблата на главата си. Кажи ми честно, ти ме би, признавам, не че ме е яд, ама кажи ми, тоест, признай си, че предната игра открадна един пул на вземането… Ей така, с малкия пръст го прибра, аз не искам да те обиждам, ти си честен играч, може и без да си искал да си взел един пул повече… с малкия си пръст.
	__КОСТАДИН__
	Сега, вие какво, Хаиме… ти си ме бил… Рядко, но си ме бил. Но относно пула… трябваше да ми кажеш в момента. Ти в момента не ми каза, значи сега го измисли това, понеже те е яд.
	__АРТАКИ__
	Не обичам тия работи… Тия работи не ги обичам. Приятели сте, играете — що се карате? Нали помните какъв надпис държах над тезгяха едно време? „В Кафене Арарат на Артаки Халаджиян скандала не се повтаря“… И ги гонех такива… Такива аз ги гонех.
	__КОСТАДИН__
	Що да го гоня, когато мога да си го бия на табла, когато искам.
	__ХАИМ__
	Костадине, ти нали знаеш, че евреинът се е родил седем дена преди дявола?
	АРТАКИ _(разгъва от хартията бутилка, която с донесъл при идването си)_. Вижте какво съм ви донесъл! Пет звезди! „Арарат“ — чист арменски коняк. Това шише като го види французинът, веднага ти дава за него две бутилки „Наполеон“ и една французойка!
	__ХАИМ__
	Французойката за какво я дава?
	__КОСТАДИН__
	Арарат обаче е турска планина.
	__АРТАКИ__
	Може цял свят да е турски, но Арарат наш.
	__КОСТАДИН__
	Аз казвам да го изпием „Арарат“. Това хората са като държавите. Все това е наше…
	__ХАИМ__
	Ако вземем да се разправяме кое е наше и кое е ваше, ще излезе, че всичко е наше, понеже всичко е започнало от библията.
	__АРТАКИ__
	Ако не е бил Арарат, къде е щял да си построи Ной ковчега? Ной ковчега си къде е щял да го построи?
	__КОСТАДИН__
	Ха сега, де!
	__АРТАКИ__
	Чичо ми Оник навремето, ти Костадине го помниш чичо Оник… той умря на 101 години. Като дойде от Австралия, донесе един папагал, който казваше Соломоновите притчи. И околийският искаше да го арестува, понеже говорел завоалирано. Голям простак беше… Голям простак беше…
	__КОСТАДИН__
	Кой?
	__АРТАКИ__
	Околийския. А жена му си беше чиста курва.
	__КОСТАДИН__
	И какво искаш да кажеш сега?
	__АРТАКИ__
	Искам да кажа, че ние, арменците, сме стар народ.
	__КОСТАДИН__
	И какво общо имат папагалите с околийския?
	__АРТАКИ__
	Нямат.
	__КОСТАДИН__
	Що го разказваш тогава?
	__АРТАКИ__
	За да ви стане ясно.
	__КОСТАДИН__
	Сега ни стана ясно.
	__ХАИМ__
	Чакай бе, с вашите глупости щях да си забравя охлюва!
	(Излиза.)
	__АРТАКИ__
	Това с охлювите има ли файда бе, Костадине?
	__КОСТАДИН__
	Хаим казва, че действува. Петнайсет години я има тая язва. Трябва да глътне 32 — всеки ден по един. Сега гълта седемнайстия.
	__АРТАКИ__
	Мама му стара, това евреите са много упорити, ние арменците сме по-дестинге хора… По дестинге хора сме…
	__ХАИМ__ _(излиза)_. Гледайте сега! Хоп! _(Глътва охлюва.)_ Готово!
	АРТАКИ _(отвръща се)_. Леле, Хаиме!
	__КОСТАДИН__
	Хаим си взе мезето.
	__АРТАКИ__
	Между другото едно време князете само „Арарат“ са пили.
	__КОСТАДИН__
	Французите имат по-хубави шишета.
	__АРТАКИ__
	Французите правят хубави шишета, обаче арменският коняк е по-хубав. Второ, тоя коняк дето го мислиш, че е французин, той също е арменски и само етикетът му е френски… а той е арменски и само етикетът му е френски…

	През това време. Хаим свирука на прозореца. Двамата се заслушват в свирката му.
	__КОСТАДИН__
	Та какво казваш за чичо си Оник навремето… три дена след това ходи по двора и свири с уста.
	__ХАИМ__ _(иска да се владее)_. Аз не свиря с уста… Това, дето го свиря, знаеш ли какво е? Това е „Леката Кавалерия“ от Супе. Когато дядо ти е свирел на върбова свирка, Супе това го е написал на партитура, а аз съм го свирил на втора цигулка в оркестъра „Шалом Алейхем“… От Супе…
	__КОСТАДИН__
	А още преди твоят Супе да го напише това за втора цигулка, бях шестгодишен още, когато баща ми се покачи на покрива на плевнята и като разпъна един стар чадър, изрева върху цялото село: „Гледай, народе, как ще ме подеме вятърът и ще хвръкна към звездите!“… И като скочи, почти моментално цопна в едно кравешко лайно. А майка ми докопа една цепеница и взе да го налага пред очите на цялото човечество: „Кой ще те изпере сега от тоя смрад бе, лудньо?“… А Космосът гледаше отгоре и се чудеше — тоя луд ли е, насран ли е?… Супе!…
	__АРТАКИ__
	„Леката Кавалерия“ е от Супе.
	__ХАИМ__
	Това какво е? _(Изважда иззад бюфета бутилка „Арарат“.)_
	__АРТАКИ__
	Откъде е тоя коняк?
	__КОСТАДИН__
	Не знам.
	__ХАИМ__
	Ти не знаеш ли, че го имаш?
	__КОСТАДИН__
	Откъде го взе?
	__ХАИМ__
	Тука зад бюфета…
	__КОСТАДИН__
	Аз такова нещо не съм купувал. Хаиме, да не си го купувал ти?
	__ХАИМ__
	А, ще купя коняк и ще кажа, че ти си го купувал.
	__КОСТАДИН__
	Ама че тъмна работа!
	__ХАИМ__
	Тука има нещо и аз ще го разбера.
	__АРТАКИ__
	Как ще го разбереш, когато това е мистерия.
	__КОСТАДИН__
	Чакай бе, къде е шишето на Артаки?
	__ХАИМ__
	Ето го шишето на Артаки!
	__КОСТАДИН__
	Значи две са. Да пукна, ако знам откъде дойде това шише!
	__АРТАКИ__
	Добре де, какво трябва да се тюхкаме като са две. По-хубаво, че са две. _(В коридора се чува трополене.)_ Таничка иде! Скрийте шишетата!

N	Костадин прибира бутилките в шкафа. Влиза Таничка.

	__ТАНИЧКА__
	Добър вечер, галубчики, момчета мои милички!

N	Другите я гледат и мълчат.

	__ТАНИЧКА__
	Защо не отговаряте? Какво се е случило? Сега обаче аз наистина ще ви втрещя!

N	Отива от другата страна на шкафа и изважда оттам бутилка „Арарат“. Старците наистина се втрещяват.

	__ТАНИЧКА__
	Още като влязох разбрах, че нещо криете от моето тъничко княжеско любопитство.

N	Хаим отива към шкафа, поотваря вратичката и старците надничат вътре.

	__ТАНИЧКА__
	Какво има там, синеокички мои незабравки?
	__ХАИМ__ _(затваря)_.
	Нищо няма.
	__ТАНИЧКА__
	Криете нещо от мене? Така ли? Тогава аз ще си изпия сама тази сладка бутилчица „Арарат“… тази сладка княжевска бутилчица.
	__АРТАКИ__
	Таничка, тази сладка княжевска бутилчица „Арарат“ ти откъде я взе?… Тази сладка княжевска бутилчица „Арарат“…
	__ТАНИЧКА__
	Първото нещо, което попадна на моите сини княжевски очички, когато влязох, беше тази сладка бутилчица… Днес по обед минах, тука нямаше никой, и аз я скрих, за да ви покажа едно малко фокусче. А сега дайте чашите! _(Отива към бюфета.)_
	__КОСТАДИН__
	Аз ще дам чаши! _(С гръб към Таничка изважда чаши.)_ Таничка, ти колко бутилки остави тук зад шкафа?
	__ТАНИЧКА__
	Една! Ето я!
	__КОСТАДИН__
	Излиза една повече.
	__ХАИМ__
	Слушай сега, Таничка! Аз ще ти обясня.
	__АРТАКИ__
	Защо ти?
	__ХАИМ__
	Слушай, Таничка! Преди малко Артаки донесе една бутилка коняк „Арарат“. _(Изважда от шкафа една бутилка.)_ Ето я!
	__ТАНИЧКА__
	Артаки, гледай сега какво нещо. Като че сме се наговорили. Да знаеш, че ние с тебе ще се оженим.
	__ХАИМ__
	Защо за Артаки?
	__АРТАКИ__
	Защото Артаки…
	__ХАИМ__
	Но аз съм си мечтал едно време, а ти не си мечтал.
	__ТАНИЧКА__
	Аз не съм забелязала.
	__ХАИМ__
	Защото съм си мечтал незабелязано.
	__КОСТАДИН__
	Аз казвам, вместо да ставаме за резил, да пийнем коняк.
	__ТАНИЧКА__
	Две бутилчици арменско коняче!
	__ХАИМ__
	Нищо подобно. След като Артаки донесе една бутилка, аз извадих иззад шкафа още една. _(Изважда от шкафа и другата бутилка.)_ Ето я!
	__ТАНИЧКА__
	Три? Хаимчик, ние като че ли сме се наговорили и тримата.
	__ХАИМ__
	Ама не сме. Ти колко бутилки остави днес зад шкафа?
	__ТАНИЧКА__
	Една.
	__ХАИМ__
	Значи три са. Правилно е.
	__КОСТАДИН__
	Кое е правилно? Тая, дето ти я намери, откъде е?
	__ХАИМ__
	Ти сега съвсем ме обърка… А, да! Това се питам сега… защо са три?
	__ТАНИЧКА__
	Ами защото са три. Сега ще налеем най-напред от моята!

N	Таничка налива.

	__ХАИМ__
	Аз тая работа ще я разбера.
	__АРТАКИ__
	Ти все искаш всичко да разбереш… Все да разбереш всичко…
	__ХАИМ__
	Искаш да кажеш, че евреите си пъхат носа навсякъде?
	__АРТАКИ__
	Не искам това да кажа.
	__ХАИМ__
	А какво каза?
	__КОСТАДИН__ _(на Артаки)_. Ха да видиш сега лесно ли се живее с него!
	__ХАИМ__
	Значи с евреин трудно се живее?
	__КОСТАДИН__
	Не бе човек!
	__ХАИМ__
	С евреин зле, но без евреин още по-зле.
	__АРТАКИ__
	А без арменец, ни евреин, ни българин, ни турчин.
	__ТАНИЧКА__
	Слушайте вие, малки нации!… Вие защо се дърляте?
	__ХАИМ__
	Таничка, аз не се дърлям. Аз се защитавам.
	__КОСТАДИН__
	Тебе сега те е яд дето падна на табла.
	__АРТАКИ__
	Падна де…
	__ХАИМ__
	Добре. Тогава ще ти го кажа в очите. Паднах, защото ти ме ръгаше уж че ми показваш, а пък зад гърба ми му правеше знаци. Знаеш ли как се казва това, дето подсказваш на двама души?
	__ТАНИЧКА__
	Шпионин… Артаки е шпионин, който служи на две разузнавания.
	__ХАИМ__
	Благодаря ти, Таничка… Защото аз, ако бях послушал брат си да замина с него за Израел…
	__ТАНИЧКА__
	Сега нямаше да имаш Костадин, Артаки, Юсуф и Таничка… Да живее нашата славна република.
	__АРТАКИ__
	Като си помисли човек как могат да си живеят народите…
	__ТАНИЧКА__
	Някога в Русия… в Тамбовск… аз бях деветгодишна още… имах леля… леля Олга… графиня Олга Станюк-Астафиева. Нейният мъж, чичо Измир, беше двайсет и пет години по-стар…
	__ХАИМ__
	Разкажи ни, Таничка!
	__ТАНИЧКА__
	Всеки разказван спомен скъсява живота на човека поне с една година. _(Взима китарата от ъгъла и докосвайки струните, тихо запява.)_ „Очи черные, очи жгучие…“
	__ХАИМ__
	Защо го няма Юсуф?
	__АРТАКИ__
	И вчера дойде по мръкнало Юсуф…
	__ХАИМ__
	Костадине, къде ходи Юсуф от пет-шест дена?
	__АРТАКИ__
	От пет-шест дена идва все по мръкнало…
	__ТАНИЧКА__
	„Как баюс я вас…“ Юсуф е при жена.
	__АРТАКИ__
	Юсуф?
	__ХАИМ__
	При жена?
	__ТАНИЧКА__
	Юсуф ходи при една жена.
	__КОСТАДИН__
	Юсуф го знам от младини… Юсуф само при една не може да ходи.
	__АРТАКИ__
	Юсуф беше женкар.
	__ХАИМ__
	И затова не можа да се ожени.
	__КОСТАДИН__
	Сега никой от нас не е женен… Какво ли си е викал Юсуф едно време: нека да им измрат жените, тогава ще ги видя аз тях…
	__АРТАКИ__
	Ние, арменците, казваме: най-добър е оня, който умре пръв в къщата, та да им гледа сеира на живите.
	__ХАИМ__
	Вие не сте много мъдър народ, Артаки. Стар народ сте, но не сте много мъдър. И поговорките ви… повечето лакърдии, не са библейски вашите работи.
	__АРТАКИ__
	Нашите поговорки са весели.
	__ХАИМ__
	Вие, арменците, сте зевзеци.
	__АРТАКИ__
	Българите са зевзеци.
	__КОСТАДИН__
	Българинът не е зевзек, Артаки. Българинът е сеирджия. За сеир може да зареже всичко — и ралото, и мотиката, и бога, и царя… Господ едно време, като обикалял по земята, минал край българина, който седял на сянка и дялкал пръчка с чекийката си. „Откога дялкаш тука?“ — попитал го Господ. „Аа, отдавна дялкам. Дядо ми едно време дялкал тука и преди да умре, рекъл на баща ми: «Ще дялкаш тука и ще гледаш колко овце докарва съседът…» Баща ми, преди да умре, ми каза това, дето му рекъл дядо, и аз дялкам и броя вечер овцете на съседа“… „Хубаво ли ти става като дялкаш?“… „Е па, хубаво!“ — отвърнал българинът. „Дялкай тогава!“ И оттогава българинът си дялка.
	__ХАИМ__
	Един евреин никога няма да съчини такава приказка за себе си.
	__КОСТАДИН__
	Затова сте на това дередже. А българинът още си дялка.
	__АРТАКИ__
	Ти беше трудолюбив човек, Костадине. Аз те помня… ти и в кафенето рядко идваше… Рядко идваше в кафенето.
	__ХАИМ__
	Защо се черниш с такива приказки? Помниш ли една вечер, преди да ме пратят на лагер, през бомбардировките, когато удариха и нашата къща. Ти ме извика. Рече ми: „Ще живееш у дома“… Аз носех еврейска значка тогава, ти ме покани с жената. Цветана — жена ти, беше сварила кокошка. Не бях ял по-хубава кокошка.
	__КОСТАДИН__
	Когато сиромахът яде кокошка, или той е болен, или кокошката.
	ТАНИЧКА _(припява)_.
	„Очи черные, очи жгучие…“
	__КОСТАДИН__ _(на Хаим)_.
	Искаш да кажеш, че българинът се гаври с всичко — и с бога, и с царя, и с децата си, и със здравето си, и с болестта си… Защо са оцелели народите знаеш ли? Турчинът е оцелял, понеже се е молил, арменецът — понеже се е хвалил, руснакът — понеже е страдал, българинът — понеже се е гаврил.
	__ХАИМ__
	А евреинът?
	__КОСТАДИН__
	Евреинът — понеже е евреин.
	__ТАНИЧКА__
	А Юсуф ходи при жена. Изтървахме го Юсуф.
	__ХАИМ__
	Кажи, Таничка, къде ходи? Кажи, че се одремахме. Каква е тая жена.
	__ТАНИЧКА__
	Млада. На петдесет години. На петдесет години леля Олга изглеждаше като момиченце. Беше тъничка, макар че ние, рускините, рано надебеляваме.
	__ХАИМ__
	Ей, Таничка, какви сравнения имаш… тъничка като арменско коняче! Хем не може да бъде вярно, хем си го представяш.
	__АРТАКИ__
	Защото арменският коняк има една тънка миризма на жена.
	__КОСТАДИН__
	Нека си походи Юсуф, сега му е паднало.
	__АРТАКИ__
	Една тънка миризма на жена…
	__ХАИМ__
	А каква е тая жена, Таничка?
	__ТАНИЧКА__
	Кой може да разбере каква е тая или оная жена? Жената сама не се разбира, вие, мъжете, искате да я разберете. Ами нали ако се разбере какво е жената, тоя свят ще загуби смисъла си. А ясното — това е смъртта на човека.
	__КОСТАДИН__
	Таничка, какви работи ни приказваш… Ние с моята Цветана нямахме време да си приказваме за такива работи… Само веднъж ми мина през главата нещо подобно… една нощ беше. Рекох й: „Обърни се към мене!“… А тя беше сърдита и ме ръгна с лакът в далака: Страшно ме заболя, защото не се надявах. Българската булка нощем се сърди, не е като французойката.
	__АРТАКИ__
	Всяка нация с булката си…
	__КОСТАДИН__
	Помня, че на сутринта отидох до Нови хан. Рекох си, че като вляза в гората и ще ми мине. А то — борова гора. Борът не е дърво. Стои като началник. Не можеш да приказваш с него. Боровата гора е учреждение.
	__АРТАКИ__
	Хубаво е като нямаш какво да правиш. Като нямаш какво да правиш много е хубаво.
	__ХАИМ__
	Хубаво е, ама е никакво.
	__КОСТАДИН__
	Ние друга работа нямаме, освен да чакаме… Ние вече сме се надвесили.
	__АРТАКИ__
	Ти, ако си се надвесил, аз не съм.
	__ХАИМ__
	Не ви ли се струва, че ние ще се видим един ден на оня свят?
	__КОСТАДИН__
	Вие, евреите, по се събирате, ама аз не знам българин да се е събирал с друг българин на оня свят.
	__АРТАКИ__
	Хаиме, помниш ли оня изверг Методи — стражаря, като ти ритна количката навремето и всичко се разпиля пред кафенето…

N	Стенният часовник бие.

	__АРТАКИ__
	Костадине, колко е часът?
	__КОСТАДИН__
	Колко удари?
	__АРТАКИ__
	Пет.
	__КОСТАДИН__
	Колко показва?
	__АРТАКИ__
	Шест.
	__КОСТАДИН__
	Значи е седем без петнайсет.
	__ХАИМ__
	Трийсет години го наблюдавам и не мога да му разбера системата.
	__КОСТАДИН__
	Аз не мога да я разбера, ти ще я разбереш.
	__ХАИМ__
	Е, добре де, как го познаваш?
	__КОСТАДИН__
	По чувство. Аз мога да познавам и без да бие, и без да показва. Едно време като работих в колетната служба, като спре часовникът в пощата, началникът извика: „Костадине, колко е часът?“ И аз му кажа, и той курдиса държавния часовник.

N	Отвън се звъни. Хаим излиза.

	__АРТАКИ__
	Кой може да е?
	__КОСТАДИН__
	Знам кой е.
	__АРТАКИ__
	Юсуф.
	__КОСТАДИН__
	Защо ще звъни Юсуф… Раздавачът е.

N	Хаим влиза и подава на Костадин писмо.

	__КОСТАДИН__
	Знам го какво е. Остави го там на бюфета, дето е оня куп с другите писма.

N	Отвън в коридора се чува трополене от стъпки.

	__КОСТАДИН__
	Това е Юсуф!
	__АРТАКИ__
	Хайде да се направим на заспали!

N	Насядат на столовете, по леглото и се преструват на заспали. Влиза __ЮСУФ__

	ЮСУФ _(оглежда се)_.
	Щом са заспали, аз да си вървя!

N	Тръгва.

	__АРТАКИ__
	Юсуф!

N	Всички отварят очи.

	__ЮСУФ__
	Разбрах, че не спите.
	__АРТАКИ__
	По какво разбра?
	__ЮСУФ__
	Ами нали извика „Юсуф“! _(Вижда бутилката.)_ Арменски коняк „Арарат“! Арарат е турска планина.
	__АРТАКИ__
	От дълбока древност още Арарат си е бил наш. Още от дълбока древност.
	__ЮСУФ__
	Разорен търговец, стари сметки проверява.
	__ХАИМ__
	Ти къде беше, Юсуф?
	__ЮСУФ__
	Малко коняче няма ли да налеете?
	ТАНИЧКА _(налива му коняк)_.
	Не казва Юсуф… Разкапа се компанията.
	__КОСТАДИН__
	В такива работи човек не бива да се меси.
	ТАНИЧКА _(подпява)_.
	„Очи черные…“
	__ХАИМ__
	Кажи, кажи, Юсуфе, ние и без това знаем.
	__ЮСУФ__
	Какво?
	__АРТАКИ__
	Черноока ли е?
	__КОСТАДИН__
	Може и да е руса, на вас какво ви влиза в работата?
	__ЮСУФ__
	Вие мислите, че ходя при жена?
	__ХАИМ__
	Ние го знаем.
	__ЮСУФ__
	Хубаво.
	__ТАНИЧКА__
	Кажи им, Юсуф!
	__ЮСУФ__
	Какво?
	__ТАНИЧКА__
	Това, което искат да им кажеш.
	__ЮСУФ__
	Какво искат?
	__АРТАКИ__
	Да не е арменка?
	__ЮСУФ__
	Вие мислите, че ходя при жена?
	__ХАИМ__
	Ние го знаем.
	__ЮСУФ__
	Вие сте си пийнали и ме подмятате.
	__ХАИМ__
	Ние тайни от години нямаме… Караме одеве Таничка да ни разкаже за оня там, оная история… тя не иска. Какви смехове са били тука. Сега само седим… И табла не ни се играе вече.
	__КОСТАДИН__
	Нали играхме на табла?
	__ЮСУФ__
	Кой падна?
	__ХАИМ__
	Костадине, и ти си падал.
	__ТАНИЧКА__
	Не иска да каже Юсуф. И правилно. Това е тайна. Ех, да можех сега да си имам една тайна…
	__АРТАКИ__
	На мене ми се доспа.
	__ХАИМ__
	Кажи бе, Юсуфе!
	__ТАНИЧКА__
	Най-хубаво е май да си ходим. Нищо не става вече от нас. От вечер на вечер повече се скапвате.
	__КОСТАДИН__
	Омръзнали сме си… Всичко сме си казали… На табла все един и същи бие. Ей го е, Артаки заспа… Артаки вече се е надвесил.
	__АРТАКИ__
	Баба ти се е надвесила. Казвам, че баба ти се е надвесила.
	__ХАИМ__
	Юсуф скапа компанията.
	__ЮСУФ__
	Юсуф, Юсуф.
	__АРТАКИ__
	Баба ти се е надвесила.
	ТАНИЧКА _(става)_.
	Утре вечер аз сигурно няма да дойда.
	__АРТАКИ__
	Аз ще те изпратя.
	__ХАИМ__
	Видя ли бе, Юсуфе? И аз ще се затворя оттатък в стаята. И аз няма да идвам.
	__КОСТАДИН__
	Ще излезе, че на мене се сърдите.
	__ТАНИЧКА__
	Остарях аз, Хаимчик! Хайде, Артаки!
	__ХАИМ__
	Чакайте бе! Какво правите вие? Ами ако утре вечер не се видим…
	__АРТАКИ__
	Няма да изпукаме. И Таничка ще дойде пак, и аз ще дойда.
	__ТАНИЧКА__
	Таничка идва и си отива. Всеки ден едно и също… Нито един бал, нито един прием. От хиляди години насам мъж не ми е подавал ръка да сляза от коня.
	__ХАИМ__
	Не ви пущам! Докато Юсуф не каже, няма да ви пусна!
	__КОСТАДИН__
	Ти, Хаиме, си чуден човек. Ами човекът не иска да каже.
	__ХАИМ__
	Как така да не иска, бе? Къде се намира той? Щом един човек разбива компанията, той е длъжен да каже защо!
	__ЮСУФ__
	Не съм длъжен. Нали съм тука.
	__ХАИМ__
	Ти не си тука. Ти сега не си тука.
	__АРТАКИ__
	Хаиме, тая работи насила не става… насила не става тая работа…
	__ХАИМ__
	А защо той прави така с нас? Тогава и аз ще се подключа оттатък!
	__ЮСУФ__
	Подключи се!
	__ХАИМ__
	Няма да се подключа.
	__ЮСУФ__
	Недей се подключва.
	__ХАИМ__
	Ще се подключа.
	__ЮСУФ__
	Какво искаш сега?
	__ХАИМ__
	Искам да кажеш!
	__ЮСУФ__
	Не мога да ви кажа… И какво ще стане като ви кажа? По-кьопаво ще ви стане…
	__ХАИМ__
	Ти сега направи още по-лошо като каза, че ще ни стане кьопаво. И аз сега ще се премятам цяла нощ в кревата и да си мисля от какво ще ми стане по-кьопаво.
	__АРТАКИ__
	Юсуфе, трябва да кажеш!
	__ЮСУФ__
	Какво да ви кажа?… Аз си знаех, че ще Ви кажа… Вкарах си и двата крака в един чепик. Обещайте ми само, че от тука нищо няма да излезе!
	__ХАИМ__
	Ти съмняваш ли се?
	__ЮСУФ__
	Голям грях правя… Обещал бях да не казвам никому… Преди десетина дена като тръгвах за насам, затварям зад гърба си външната врата и чувам, че се чука на прозорец. Тихичко се почука, някак уплашено. Ослушах се. Чукането се повтори като изпод земята. Наведох се и гледам в безистена на малкото прозорче до тротоара човешки очи. Големи очи на болен човек…
	__ХАИМ__
	Юсуфе, моля ти се!
	__ЮСУФ__
	Късно е да ми се молиш, аз почнах вече…
	__АРТАКИ__
	Разказвай, Юсуфе!
	__ЮСУФ__
	И ми приви знаци да ида при него. Влязох в мазето. Тъмно. Влажно. Мирише. Човекът лежи в леглото като в гроб. Сигурно едва се е добрал до прозореца и пак е легнал. „Моля ви… там на другия край… дето е парното има чешма. Напълнете ми тая кана с вода!“… Говори развалено български с германски думи. Донесох му вода. Той ме хвана за ръката и рече: „Нали няма да ме издадете?“… И аз му казах: „Найн!“… Обясних му, че знам малко немски, че съм работил преди войната в Германия по пътищата… На другия ден сам отидох при него. Купих му един хляб и малко салам. Напълних каната с вода. После пак… и така всеки ден.
	__ХАИМ__
	Мислехме, че ходиш при жена.
	__АРТАКИ__
	Я, гледай ти!
	__ЮСУФ__
	Разказа ми историята си и много други работи. През четирийсет и трета година скочил от един немски ешалон, който заминавал за източния фронт. Една вдовица го крила, докато свърши войната. Миналата година умряла. И аз се сетих, че я познавам тая вдовица. През един вход от мене живееше… Той не иска да отиде в Германия. Страх го е… „Аз нищо не съм направил, вика — но знам, че в Германия ги съдят. Нали няма да ме издадеш?“ Ето такива работи стават. Мене няма кой да ме гледа, аз него гледам… Казва се хер Браун. И няма сили да се изкашля.
	__АРТАКИ__
	Трагедия!
	__ТАНИЧКА__
	Ешалон за Русия…
	__ЮСУФ__
	Вдовицата му оставила малко пари, но ги свършил. Докато бил здрав, излизал тайно, ходел чак на другия край на София, дърва да нацепи, кюмур да пренесе. И по тъмно се прибирал. Но сега е болен.
	__АРТАКИ__
	Че той какво е виновен, та да го е страх да се върне? Чужда воля е изпълнявал.
	__ЮСУФ__
	Една наша поговорка казва: „И лъкът е виновен, и стрелата е виновна“… Знам ли какви са поговорките на германците?
	__КОСТАДИН__ _(след пауза)_.
	Това не може да бъде. Първо: защото не може да бъде и второ — защото Юсуф се прави на ударен. Юсуфе, ти тия работи можеш да ги разправяш на другите, но не и на мене… Толкова години са минали от войната, и той се криел в мазето, че пренасял кюмур, че вдовицата го криела… Остави тая работа!
	АРТАКИ _(на Юсуф)_.
	Костадин иска да каже, че няма такъв германец.
	__ЮСУФ__
	Може да няма, но има.
	__ХАИМ__
	Казваш, че е болен.
	__ЮСУФ__
	Болен е.
	__ХАИМ__
	Ти огледа ли се така из стаята?
	__ЮСУФ__
	Каква стая… това е гроб.
	__ХАИМ__
	Да си видял така жици… нещо като куфарче?
	__АРТАКИ__
	Германците носят куфарчета.
	__ТАНИЧКА__
	Хаим иска да каже, че може да е шпионин.
	АРТАКИ _(на Юсуф, след пауза)_.
	Ти не огледа ли така наоколо, дали няма жици?
	__ЮСУФ__
	Има само едни мокри стени и една кушетка.

	__ХАИМ__
	Под кушетката…
	__ЮСУФ__
	Не съм надничал под кушетката.
	__АРТАКИ__
	Не те ли е карал да му пуснеш едно писмо?
	__ЮСУФ__
	Той няма сили да се изкашля.
	__АРТАКИ__
	Гледах преди години едно кино… един артист като се правеше на болен.
	__ХАИМ__ _(на Юсуф)_.
	Ти не си ли се опитвал да го изпиташ?
	__ЮСУФ__
	Как да го изпитам?
	__ХАИМ__
	Да речем, че уж се разхождаш из стаята и изведнъж да се обърнеш към него.
	__ЮСУФ__
	Е?
	__ХАИМ__
	Може да се издаде.
	__КОСТАДИН__
	Юсуфе, верно ли е това дето го разказваш?
	__ЮСУФ__
	Верно е.
	__КОСТАДИН__
	Щом е верно, значи няма страшно. Ще отидем в милицията и ще кажем. Хората ще му помогнат.
	__ЮСУФ__
	Така значи, Костадине?
	__КОСТАДИН__
	За негово добро е.
	__ЮСУФ__
	Едно време, Костадине, след Девети септември, на тебе ти се чуваше думата из махалата. Помня, колко пъти ходи при началника да ходатайствуваш да не ми затварят бръснарницата. Верно, че нищо не излезе от тая работа, но важното е, че ти ходи… Защо искаш сега…
	__КОСТАДИН__
	А ти защо ни го разправи всичко това?
	__ЮСУФ__
	Защото сме приятели.
	__АРТАКИ__
	Аз ще си ходя.
	__ХАИМ__
	Как така ще си ходиш?
	__АРТАКИ__
	Късно е.
	__ХАИМ__
	Да си си отишъл по-рано. Вече е късно. И ти знаеш, и ние знаем.
	__АРТАКИ__
	Какво знам аз бе, Хаиме! Знам това, дето го каза Юсуф… Това, дето го каза Юсуф, това знам… Чичо ми Оник навремето…
	__КОСТАДИН__
	Остави сега чичо си Оник! Става дума за германеца.
	__АРТАКИ__
	Аз германец не съм виждал.
	__ХАИМ__
	Аз виждал ли съм го?
	АРТАКИ _(объркано)_.
	Хаиме, ти понеже Артаки сега, ама то така всеки може и като се обърне, защото, Юсуф, кой знае дали не е вярно, понеже всички вие сте дестинге, а, германеца какво си мислиш ти?
	__КОСТАДИН__
	Ясно бе, Артаки! Може да е изпаднал германец! И най-добре е… за негово добро е, да кажем в милицията.
	__ЮСУФ__
	Защо ме изюдихте вие? Вие ми обещахте, и аз съм му обещал…
	__ТАНИЧКА__
	Не е честно, Костадине, това е насилие над волята му.
	__КОСТАДИН__
	Обади се у тебе белогвардейската милост, Таничка.
	__ТАНИЧКА__
	Аз не съм белогвардейка. Аз съм рускиня… Какво знаеш ти?
	__ЮСУФ__
	Защо ме изюдихте? Вие ми дадохте дума.
	__ХАИМ__
	Ти, Юсуфе, защо го сподели това с нас?
	__ЮСУФ__
	Защото сме приятели.
	(Пауза.)
	ТАНИЧКА _(вади пари и ги дава на Юсуф)_.
	Вземи тия два лева, Юсуфе! Виж там… Купи му нещо за ядене за утре.
	__КОСТАДИН__ _(също вади пари)_.
	Ето ти един лев и от мене.

N	Артаки също му дава левче. Юсуф изважда от джоба си банкнота.

	__ЮСУФ__
	И аз давам един. Връщам на Таничка един лев. По равно.
	__ХАИМ__
	Какво ме гледате? Мислите, че няма да дам и аз? Утре като взема пенсията и аз ще дам един лев.
	ТАНИЧКА _(връща левчето на Юсуф)_.
	За Хаим. На заем му го давам. Утре ще ми го върне… Вземи му и някакво лекарство за кашлица!

N	Таничка взема китарата, и тихо си подпява „Очи черные…“

	__АРТАКИ__
	Какво нещо е животът…
	__ТАНИЧКА__
	„… очи красние… и прекрасние…“
	__КОСТАДИН__ _(на Хаим тихичко)_.
	Хаиме, аз съм малко обезпокоен.
	__ТАНИЧКА__
	„… как люблю я вас…“
	__КОСТАДИН__
	Не че ме е страх… Обезпокоен съм…
	__ТАНИЧКА__
	„… в знак на добрим час, полюбила вас…“


>	Втора картина

N	Хаим се разхожда и си говори сам. Отначало това личи от жестовете и гримасите. После диалогът става на глас.

	— Да, ама не!
	— Ти сега, виждаш, Хаиме, че тая работа не е шега.
	— Нали обещахме на Юсуф бе, Костадине?
	— Обещахме му.
	— Какво тогава?
	— Аз съм сигурен, че ако отидем в милицията и кажем, те ще рекат: „Така ли? И таз добра! Дай да му помогнем на човека!“
	— Искаш да му гледаш сеира на германеца, понеже е изпаднал. Толкова ли не можеш да се устискаш?
	— Ако аз не можех да се устискам, щях ли да остана жив по време на войната?
	— Хайде сега, само ти си бил на фронта! Още по-лошо, че си бил, а приказваш такива работи… Защо бе, Костадине, ме дразниш? Защо се заяждаш сега?… Ама като ти напусна къщата, ще ме гониш и ще ревеш подире ми:
	„Моля ти се, Хаиме, върни се, Хаиме!“… Но Хаим е горд, няма да се върне.

N	Влиза Костадин.

	__КОСТАДИН__
	С кого говореше?
	__ХАИМ__
	Аз?
	__КОСТАДИН__
	Чуха ми се гласове.
	__ХАИМ__
	И на мене понякога ми се чуват. Не виждаш ли, че съм сам? Да не съм луд да си говоря сам?
	__КОСТАДИН__
	Никой ли няма още?
	__ХАИМ__
	Ще дойдат… Снощи сънувах сън, който показва.
	__КОСТАДИН__
	Срещу неделя сънищата не показват.
	__ХАИМ__
	Уж вървя в парка, ама не е паркът, ами дълго нещо, така като влак. И чувам глас: „Свий надясно!“ Спирам, оглеждам се, няма жива душа. „Кой говори?“ — питам. И като лупна сърцето ми, като че ли ще изхвръкне. Гласът идеше от мене. „Върви към реката!“… И краката ми сами тръгват… Изкачвам се по брега и гледам в шубраците, ама уж шубрака, а пък — шезлонг. И Таничка и хер Браун в същия образ, но в по-друго подобие.
	__КОСТАДИН__
	Ти откъде го познаваш?
	__ХАИМ__
	Във военна униформа. И прегръща Таничка и я целува. Таничка с една розова рокля на червени цветя и много дантели.
	__КОСТАДИН__
	Дантелата е на хубаво.
	__ХАИМ__
	И Таничка го отблъсква, но оня силен — сграбчва я, гледам Таничка иска да извика, а не може. Рекох да се втурна към тях, не мога. Ни да тръгна, ни глас имам. По едно време тя като се дръпна и ме видя, а очите й станаха големи. Хер Браун моментално извади пистолет, ама не е като пистолет, а четвъртито едно като кръгло — и моментално се обърна към мене. Таничка се наведе като светкавица, грабна камък и го стовари върху главата на хер Браун. Оня изтърва пистолета и падна. „Ами сега? — вика Таничка, — ами като дойдат техните? Помагай, Хаимчик, да го хвърлим в реката!“… Навеждам се над него, той жив. Отваря очи: „Затова ли се грижихте за мене — вика, — аз мислех, че сте добри хора.“ Стана и пое към реката. Ние с Таничка стоим, треперим и го гледаме откъм гърба. Беше висок, стигна брега, разпаса си колана, съблече куртката си, уж куртка, а пък нещо като кашон така… Обърна се към нас, усмихна се и скочи във водата. Таничка изпищя: „Хаимчик!“ — прегърна ме и се затресе от плач. И се събудих… Какво ще рече това, Костадине?
	__КОСТАДИН__
	Жена ми разбираше от сънища, но от нея знам, че срещу неделя не показват…

N	Влизат Артаки и Таничка.

	__ТАНИЧКА__
	Здравейте, момчета! Голубчики!
	__АРТАКИ__
	Костадине, играхте ли вече?
	__ТАНИЧКА__
	Стига и вие с тая табла! Азиатска работа!
	__ХАИМ__
	Юсуф отиде ли?
	__АРТАКИ__
	Отиде.
	__ТАНИЧКА__
	Каква шуба му прати Артаки?
	__КОСТАДИН__
	Каква шуба?
	__АРТАКИ__
	Имах една черна шуба, с голяма вълча яка. Не я ли помниш?
	__КОСТАДИН__
	Дето беше проскубана тука…
	__АРТАКИ__
	Проскубан ти е на тебе задникът. Знаеш ли отде я имам тая шуба? Тая шуба знаеш ли откъде я имам?
	__КОСТАДИН__
	От битпазар.
	__АРТАКИ__
	Въшльо… Тая шуба е била на Княз Фердинанд. Той лично я е дал на баща ми. Едно време като идвал на лов в Самоков за глигани, баща ми го е посрещал и той е спал у дома. А чичо ми Оник пък не обичаше баница. През 18-а година като го ранили на фронта и го закарали в лазарета, а пък пред лазарета на един салкъм си вързал коня. Конят е най-умното животно. Конят плува и може да те носи. Ние сме имали кон. Тате имаше двуколка, беше я купил от един джамбазин, ама голям женкар беше.
	__КОСТАДИН__
	Кой бе?
	__АРТАКИ__
	Що прекъсваш сега?… Аз забравих.
	__ТАНИЧКА__
	Хаимчик, голубчик, за кого са тези цветя?
	__ХАИМ__
	Отзарана като ходих за пенсията и се размислих нещо за хер Браун. Стана ми нещо особено, _(Дава й цветята.)_
	__ТАНИЧКА__
	Благодаря ти, Хаимчик! Значи затова съм те сънувала снощи.
	__ХАИМ__
	Как така си ме сънувала?
	__ТАНИЧКА__
	Ами така… Вървя в парка, а не е паркът, а нещо дълго така като влак, и слизам по една пътечка към реката. Тъкмо се събличам да се изкъпя… а съм млада, разбираш ли… помня, че като момиче имах такава розова рокля на червени цветя с много дантели. Изведнъж зад шубрака, ама уж шубрак, а пък беше като шезлонг, излиза човек в униформа, висок, строен и ми се усмихва.
	__ХАИМ__
	Костадине?!
	__ТАНИЧКА__
	„Ще се окъпем ли заедно, млада госпожице?“ — пита. „Аз съм хер Браун, казва, и дойдох да се изкъпем заедно!“… И докато разбера какво да правя, той се приближи, прегърна ме и се надвеси да ме целува. Поисках да го отблъсна и изведнъж пред себе си зад едно дърво видях тебе, Хаим.
	Ужасен поглед имаше. Изпищях. Хер Браун се обърна моментално, видя те и извади пистолет.
	__ХАИМ__
	Четвъртит.
	__ТАНИЧКА__
	Защо четвъртит?
	__ХАИМ__
	Не знам.
	__ТАНИЧКА__
	За секунда, докато беше с гръб към мене, аз се наведох, грабнах един камък и го стоварих върху тила на хер Браун. Ами сега, викам си, като дойдат техните? Помагай, Хаимчик, да го хвърлим в реката!… Навеждам се над него, а той още жив. „Затова ли се грижихте за мене, казва, аз си мислих, че сте добри хора“… Стана и тръгна към реката. Приближи се до брега, обърна се към нас и се усмихна.
	__ХАИМ__
	После пак се обърна и скочи от брега, а ти извика: „Хаимчик!“ — хвърли се в обятията ми и заплака.
	ТАПИЧКА. Точно така… И се събудих.
	__ХАИМ__
	Костадине, това не може да бъде.
	__ТАНИЧКА__
	Сън… Знаеш ли какво е…
	__ХАИМ__
	Не. Не. Таничка, нека Костадин да каже…
	__КОСТАДИН__
	Какво да кажа? Съвпадение.
	__ХАИМ__
	Какво съвпадение бе, Костадине? Таничка, ти това наистина ли го сънува?
	__ТАНИЧКА__
	Сънувах го.
	__ХАИМ__
	Ощипи ме. _(Таничка го ощипва по ръката.)_ Преди малко аз разказвах на Костадин какво съм сънувал нощес. Нали, Костадине? Кажи й какво ти разказах!
	__КОСТАДИН__
	Същото.
	__ТАНИЧКА__
	Сънувал си същия сън?
	__ХАИМ__
	Абсолютно същия, със същите думи, със същото действие.
	__ТАНИЧКА__
	Мислили сме един за друг.
	__ХАИМ__
	Е, как може така?
	__АРТАКИ__
	Това може… Чичо Оник навремето като си идвал през 18-а година от войната и носи на леля Клементина обуща от Дедеагач. Ама чичо Оник имаше много голям крак, голям номер, щото едър и тежък. На него например му бяха забранили да ходи по тротоара, щото като стъпи и троши плочките. А леля Клементина, прави сметка каква е била, че с един шамар го сваляше на земята. Тя например си знаеше потеклото и казваше, че Ной навремето като дошел на Арарат да строи Ноевия ковчег…
	__КОСТАДИН__
	Какво стана с армагана от Дедеагач?
	__АРТАКИ__
	Какъв армаган?
	__КОСТАДИН__
	Нали чичо ти Оник донесъл армаган — обуща на леля ти Клементина?
	__АРТАКИ__
	Чичо Оник?… Каква скръндза беше чичо Оник. Той също имал навремето, ама да даде вересия някому… и като идвал оня, той вечно без пари…
	__КОСТАДИН__
	Кой бе, Артаки?
	__АРТАКИ__
	Овесян часовникаря.
	__КОСТАДИН__
	Той пък отде дойде?
	__АРТАКИ__
	От банята… иде от банята.
	__КОСТАДИН__
	Ти можеш да видиотиш човека бе, Артаки!
	__АРТАКИ__
	А ти непрекъснато прекъсваш хората, понеже си бил фелдфебел.
	__КОСТАДИН__
	Ти знаеш ли какво е това фелдфебел? Или по сегашному старшина… Майка на ротата. Има ли някъде в природата мъж да бъде майка? Няма. А в казармата има. Защо? Защото майката е най-святото нещо. Тя е като старшината.

N	Влиза Юсуф.

	__ХАИМ__
	Юсуф!
	__АРТАКИ__
	Разказвай, Юсуфе!
	__КОСТАДИН__
	Мина ли му кашлицата?
	__ТАНИЧКА__
	Юсуфчик, още нищо ли не си му казал за нас?
	__ХАИМ__ _(гледа мрежата, която носи Юсуф)_.
	Това пак ли той го праща?
	__ЮСУФ__
	Той го праща… Кашлицата му мина. Даде ми пари да взема една бутилка и малко мезе. Искал пак да почерпи. Дърпах се, отказвах… разплака се и аз приех. За негово здраве, казва. Заповядайте!

N	Таничка пълни чашите.

	__АРТАКИ__
	Какво нещо е животът… Човекът се блъска, блъска в живота, а животът му вика: „Що ме блъскаш сега? Какво съм ти направил?“

N	Отвън се звъни.

	__КОСТАДИН__ _(на Хаим)_.
	Виж кой е!

N	Хаим излиза.

	__АРТАКИ__
	Мама му стара, Костадине, много се заяждаш с Хаим.
	__КОСТАДИН__
	Да свиква.
	__АРТАКИ__
	Той тебе свиква ли те с нещо? _(Понечва да пие.)_
	__ЮСУФ__
	Не пий сега, де! Пак ще се разсърди Хаим.

N	Хаим влиза и подава писмо на Костадин.

	__ХАИМ__
	За тебе е.
	__КОСТАДИН__
	Остави го там!
	__ХАИМ__
	Виж го, де!
	__КОСТАДИН__ _(отваря писмото)_.
	„Съобщава ви се, че в срок от една седмица, начиная от 21 т.г. ще пристигнат… _(Останалото казва наизуст.)_ … изкопните съоръжения и кулокрана за събаряне на дома на ул. «Теменуга» №24, собственост на Костадин Иванов Костадинов. До тогава трябва да опразните багажа си и да заемете оборотния апартамент в кв. «Люлин», вх. А на осемнайстия етаж. Началник «Събаряне и издигане»“… Тоя е друг началник… сменили са го. _(На Хаим.)_ Сложи го при другите!
	__ТАНИЧКА__
	Костадине, колко станаха писмата?
	__КОСТАДИН__
	Това е 236 предупреждение от три години насам.
	__АРТАКИ__
	Разказвай, Юсуфе! Защо не го доведе?
	__ЮСУФ__
	Страх го е.
	__ХАИМ__
	Не е ли разбрал, че ние сме почтени хора?
	__ЮСУФ__
	Това той го разбра. И казва, че не го е страх, но го е страх.
	__ХАИМ__
	Гледай сега, сигурно няма пари, а пък ни праща да се почерпим.
	__АРТАКИ__
	Един ден всички ще имат еднакво.
	__ЮСУФ__
	Еднакво да нямаш може, но еднакво да имаш не може.
	__КОСТАДИН__
	Най-важното в тоя живот е да нямаш много. Тогава имаш и онова, което го няма и оня, дето има всичко.
	__ЮСУФ__
	А тоя — Костадин, вика, той не работеше ли, вика, в старата поща на колетите?
	__КОСТАДИН__
	Ами?
	__ЮСУФ__
	Той тебе те познава.
	__ТАНИЧКА__
	Я виж ти!
	__ЮСУФ__
	Една вечер, вика, излизаше от пощата…
	__КОСТАДИН__
	Тогава аз работех в пощата…
	__ЮСУФ__
	… и като си излизал от пощата, хвърлил си един фас. И като си поотминал, той се навел и го взел… Нямах никакви пари, казва, а много ми се пушеше.
	АРТАКИ _(на Костадин)_.
	Ти по това време сигурно си тръгвал за кафенето… Че той мене не може да не ме е знаел.
	__ЮСУФ__
	За тебе не ми каза…
	__АРТАКИ__
	Той се е навъртал край кафенето… Чакай бе, Юзове, не е ли един висок, така — сух…
	__ЮСУФ__
	Сух е, но като лежи и не знам колко е висок.
	__АРТАКИ__
	Но е дълъг.
	__КОСТАДИН__
	Повечето германци са дълги.
	__ХАИМ__
	Очила има ли?
	__ЮСУФ__
	Сега очила няма… не знам тогава…
	__АРТАКИ__
	Той, ако е дълъг, значи и тогава е бил дълъг.
	__КОСТАДИН__
	Сега ще излезе, че всички сме го познавали и че той ни е познавал.
	__ЮСУФ__
	За тебе каза, че те познава… понеже каза.
	__КОСТАДИН__
	Мене не може да не ме е познавал.
	__ХАИМ__
	Защо пък смяташ, че само тебе е познавал?
	__КОСТАДИН__
	Защото го е казал на Юсуф.
	__ХАИМ__
	Че ние откога сме заедно?
	__КОСТАДИН__
	Хаиме, ти сега какво искаш? Остави Юсуф да приказва!
	__ТАНИЧКА__
	Приказвай, Юсуф, мене едва ли ме е познавал.
	__ЮСУФ__
	Той има сестра.
	__АРТАКИ__
	Деца няма.
	__ЮСУФ__
	Деца няма. Женен бил, но не е имал деца… Мене, казва, затова ме изпратиха на източния фронт, защото нямах деца. Хитлер, казва, искаше германците да имат много деца. Един ден, вика, един фюрер от нашия блок срещнал жена ми и й казал: „Вие сте врагове на Германия, щом не искате деца. Хитлерюгенд, рекъл, това е резервоар за бъдещите членове на националсоциалистическата партия…“ Жена ми рекла, че след като си дойде от фронта мъжът ми, ще имаме четири деца, а той рекъл: така значи, другите деца да воюват за велика Германия?
	__АРТАКИ__
	Бре, майка му и изверг!
	__ХАИМ__
	Това са били изверги!
	__КОСТАДИН__
	А тя що не му е рекла: къде са на Хитлер децата?
	__АРТАКИ__
	Ти, Костадине, щеше ли да му кажеш?
	__КОСТАДИН__
	Що да не му кажа?
	__ЮСУФ__
	Не са смеели, Костадине! То това не е като демокрацията. Жена му след това престанала да пише. Той смята, че са я убили. Но сестра му сигурно е жива.

N	Отвън се звъни.

	__КОСТАДИН__
	Да ти пикая на звънеца. Ще го откача аз тоя звънец. Виж бе, Хаиме!

N	Хаим излиза.

	__АРТАКИ__
	Юсуфе, да не те е проследил някой?
	__ЮСУФ__
	За какво да ме проследи?
	__ТАНИЧКА__
	Чакайте! Хаимчик май че говори с някого.
	__АРТАКИ__
	Скрий бутилката и салама!
	__ЮСУФ__
	Защо да го крием?
	__АРТАКИ__
	Абе отде да знаеш?

N	Влиза Хаим и разтваря писмо. Чете.

	__ХАИМ__
	„Съобщава ви се, че в срок от една седмица, начиная от 25 т.г. ще пристигнат изкопните съоръжения.“
	__КОСТАДИН__ _(взема писмото и го слага при другите писма)_.
	237-ото предупреждение. Щом почнаха да пращат по две на ден, значи още две години ще си гледаме кефа тука.
	__ХАИМ__
	Викам му, нали преди пет минути идва и донесе писмо? „Забутало се беше, вика, в чантата.“
	__КОСТАДИН__
	Така са ме забутали и мене някъде и само пращат писма.
	__ТАНИЧКА__
	Много е хубаво да си забутан някъде в някоя чантичка на живота и да не те знаят, а пък теб да те има…
	__КОСТАДИН__
	Седи си един серсемин денем и праща писма… и му дават заплата.
	__АРТАКИ__
	Те и него са го забравили там… и той е забутан човек.
	__ХАИМ__
	Че кой не е забутан? Цялото човечество е зареяно в космоса.
	__КОСТАДИН__
	Човечеството е зареяно, а човекът е забутан.
	__ТАНИЧКА__
	Само смъртта е безсмъртна.
	__ЮСУФ__
	Смъртта на човека е винаги в ухото му.
	__ХАИМ__
	Моля ти се, Юсуф!… В ухото му…
	__ЮСУФ__
	Ти на мене няма защо да се молиш.
	__КОСТАДИН__ _(киха)_.
	Смъртта ме споменава.
	__ХАИМ__
	А стига и ти бе, Костадине!… В ухото му…
	__ТАНИЧКА__
	Хер Браун ни поздравява.
	__КОСТАДИН__
	Какво ли си вика: „Ония серсеми не си пият виното…“
	__ХАИМ__
	За твое здраве, Таничка! Да ни надживееш всички!
	__ТАНИЧКА__
	Не искам, Хаимчик!
	__АРТАКИ__
	И нашият час ще дойде! Ще удари дванайстият час!

N	Часовникът бие. Пауза.

	__КОСТАДИН__
	Колко пъти удари?
	__АРТАКИ__
	Шест.
	__КОСТАДИН__
	Колко показва?
	__ХАИМ__
	Осем и половина.
	__КОСТАДИН__
	Че кога стана седем и десет?
	__ХАИМ__
	Костадине, тука има някаква мистерия.
	__КОСТАДИН__
	Няма мистерии.
	__АРТАКИ__
	Ако нямаше мистерии, човек нямаше да се плаши.
	__ТАНИЧКА__
	Чудесно бяло винце. Помня, че у нас се пиеше само бяло винце… Студено, изпотено бяло винце. Имахме голяма изба… Каменна. Един ден нашите… Какви наши… белите искам да кажа, бяха прогонили червените. Бях едва седемнайсетгодишна… слязох да наточа вино на моя Алексей — Алексей Фьодоров Нецветаев. Той обичаше след бой да си пийне бяло винце… Какво време беше, смутно, несигурно. Една седмица имението беше в ръцете на белите, другата седмица в ръцете на червените. Стреляха от балкона, от стълбищата, от конюшните… И тъкмо в едно такова време, когато имението си беше наше, слязох в избата. И тогава видях зад един чебър младеж. Познах го, че е червен, едва не изтървах каната. Исках да побегна назад, а краката ми като забити в земята. „Нали няма да ме издадеш?“ — рече. И аз не го издадох. Превързах крака му, куршумът беше го ударил над коляното… Сутрин му носех храна… Една нощ, след като дълго се бяхме любували с Алексей един на друг и говорехме за Русия, рекох на Алексей: „Имам една тайна, ще ми простиш ли, загдето я криех досега?“… И му разказах за младежа, който лежеше в избата. Той ме погледна, усмихна се и ме целуна. На сутринта слязохме в избата. Той не слезе както друг път по халат, а облече мундира си, взе чантата и пистолета си, сложи шапка. Като ни видя, момчето само се притисна до стената. Алексей се приближи до него, момчето поиска да стане. „Не ставай!“ — рече му Алексей. После видя раната му, извади бинт и смени превръзката. „Опитай се да станеш“ — рече му мъжът ми. И момчето стана. „Не ме разстрелвай пред нея!“ — рече. Алексей се усмихна, както ми се усмихна през нощта, и каза: „Аз съм руски офицер и не разстрелвам ранени пленници. Ела, горе е по-сигурно!“… Аз въздъхнах и се влюбих толкова силно в мъжа си, че докато се изкачвахме по каменните стълби, се заклех да го обичам и да му бъда вярна до края на живота си… След 3–4 дни Алексей сложи в чантата му хляб и бекон, взе пистолета му, изпрати го до оградата и му каза: „Дано никога вече не се срещаме!“… Но се случи така, че много скоро след това се срещнахме… Червените нахлуха с кавалерия и картечници. И вече не си отидоха. Отидохме си ние… Един младеж влезе в кухнята и ми вика: „Знам, че мъжът ви е тук. Вие спасихте живота ми. Утре ще дойдете в Тамбовск и аз ще наредя да ви дадат паспорти. И напуснете Русия. Ако искате, останете!“… И така дойдохме в България. След шест месеца мъжът ми умря от някаква инфекция. После живях сама. От Никопол дойдох в София. Работих, какво ли не работих… После едни добри момчета — Костадин, Юсуф, Артаки и Хаимчик, станаха мои много добри приятели и сега пием бяло, студено винце и сме щастливи, защото има един човек, за когото мислим, за когото се грижим. _(Пауза.)_ За хер Браун! Ако има близки, нека ги види един ден, защото аз няма кого да видя.
	__ХАИМ__
	Таничка, Таничка…
	__ТАНИЧКА__
	Горе главата, Хаимчик!
	__АРТАКИ__
	Мамка му и живот, много е хубав!
	__ТАНИЧКА__
	Момчета, не ви ли се струва, че ние сега сме по-млади?
	__КОСТАДИН__
	Баща ми казваше: „Няма възраст, има болест.“
	__ХАИМ__
	Представяте ли си като оздравее хер Браун и като му устроим едно посрещане…
	__ЮСУФ__
	По-рано удряхме пуловете по цял ден.
	__ХАИМ__
	Доспа ни се, прозяваме се…
	__КОСТАДИН__
	За хер Браун!
	__ТАНИЧКА__
	За живота!

N	Пият.

	__КОСТАДИН___(застава пред Хаим и Таничка и запява като поп)_.
	Венчается раб божи Хаим, во имя отца и светаго духа! Амин!
	ВСИЧКИ.
	Амин!
	__КОСТАДИН__
	Венчается рабиня божия Таня, во имя отца и святого духа! Амин!
	ВСИЧКИ.
	Амин!
	__КОСТАДИН__
	Раб божи Хаим, желаеш ли за съпруга и жена и вечна спътница в живота божията рабиня Таня?
	__ХАИМ__
	Да.
	__КОСТАДИН__
	Таня, рабиня божия, желаеш ли за свой мъж и закрилник и вечен спътник в живота раба божи Хаим?
	__ТАНИЧКА__
	Да!
	__КОСТАДИН__
	От днес вие свързвате живота си завинаги. Любете се, множете се всегда и присне и вовеки веков! Амин!
	ВСИЧКИ.
	Амин!

N	Пауза. Шегата ги заставя да мълчат и да не знаят какво да правят.

	ТАНИЧКА _(започва да се смее)_.
	Хаимчик… Хаимчик, а защо не, защо пък не…
	__ХАИМ__
	Таничка, аз съм съгласен… аз казах, че съм, съгласен.
	__АРТАКИ__
	Всички сме съгласни… Юсуф, нали и ти си съгласен?
	__ЮСУФ__
	Бедата никога не казва: почакай, аз сега ще дойда.
	__ТАНИЧКА__
	Юсуф, защо пък беда?
	__КОСТАДИН__
	Всичко е свършено. Вече е късно. Те се съгласиха пред бога… Утре ще дойде хер Браун на гости — при кого ще дойде? А така… тук има семейство. Сам човек гости няма. Самият човек е гостенин на тая земя.
	__АРТАКИ__
	Горчиво! Горчиво!
	ВСИЧКИ.
	Горчиво! Горчиво!

N	Таня и Хаим се целуват.

	__КОСТАДИН__
	Заявявам най-тържествено пред цялата компания, че аз, Костадин Иванов Костадинов предоставям тая широка, гостоприемна и мебелирана стая на младото семейство Хаим и Таничка. Аз ще заема стаичката на Хаим и ще се радвам, ако живеят в мир и любов. Подарявам им този грамофон. Нека живеят, докато съветът изпрати изкопните съоръжения.
	__ТАНИЧКА__
	Хаимчик, ти нещо май се уплаши.
	__ХАИМ__
	Таничка, аз казах, че съм съгласен.
	__АРТАКИ__
	Пусни грамофона, Костадине!
	__КОСТАДИН__
	Грамофонът не свири! Той е за спомен.
	__АРТАКИ__
	Нищо, ще го пуснем да се върти. Ще пуснем грамофона да се върти.
	__ХАИМ__ _(на Костадин)_.
	Не показвали сънищата срещу неделя, а?

N	Артаки пуска грамофона и той засвирва.

	__КОСТАДИН__
	Ега ти грамофона! Някой не го е оправил, Хаиме.
	__ЮСУФ__
	Хер Браун го е оправил.
	__АРТАКИ__
	Вуйчо Оник навремето…
	__КОСТАДИН__
	Остави вуйчо си сега! Наздраве!
	__ХАИМ__
	Чакайте! Чакайте! _(Изтичва към вратата.)_
	__АРТАКИ__
	Хаиме, къде?
	__КОСТАДИН__
	Младоженецът бяга! Дръжте го! Къде, къде, старо магаре?
	__ХАИМ__
	Чакайте! Не бягам! Охлюва си забравих! _(Излиза.)_
	__КОСТАДИН__
	Мезето си забравил! _(Вика подир него.)_ Колко глътна досега?
	__ХАИМ__ _(отвън)_. Двайсет и шест.
	__АРТАКИ__
	Как ги гълта тия работи? Плъх ще глътна, охлюв не гълтам.
	__ТАНИЧКА__
	Но още на десетия охлюв престана да се оплаква.
	__АРТАКИ__
	Плъх ще глътна, охлюв не гълтам. Къде ги държи?
	__КОСТАДИН__
	В коридора, в една кутия от сардела.

N	Хаим влиза.

	__ХАИМ__
	Този е двайсет и седмият. Още пет и край. Сбогом язва!
	__ТАНИЧКА__
	А защо трябва да са трийсет и два?
	__ХАИМ__
	Колкото зъби има човек… за всеки зъб по един охлюв на ден.
	__КОСТАДИН__
	Че ти откъде имаш трийсет и два зъба?
	__ХАИМ__
	Яд те е тебе, защото изтърва Таничка. Гледай сега! Хоп! _(Глътва охлюва.)_ Готово!
	__АРТАКИ__
	Не го ли усещаш сега като ходи из тебе?
	__ХАИМ__
	Ти, Артаки, като ядеш суджук, усещаш ли го да ходи?
	__АРТАКИ__
	Суджука…
	__ХАИМ__
	Колкото суджукът ходи, толкова и охлювът.
	__КОСТАДИН__
	Вземете чашите… Юсуфе, ти ни донесе голяма радост през тези дни. Тук присъствува още един човек. Той сигурно много ще се зарадва като разбере за щастливия брак. Хер Браун сега е с нас.
	__ЮСУФ__
	Какво подсмърчаш бе, Артаки?
	__АРТАКИ__
	Таничка беше на всички ни, а сега ще бъде само на Хаим.
	__ЮСУФ__
	Защото вместо да обича родния си брат, човек бе наказан да обича чужда жена. И оттогава той бяга към своето убежище, за да се освободи от шепотника, който шепне зли внушения в гърдите му… защото слаб бе направен човекът…
	__КОСТАДИН__
	И от слабост създаде атомна бомба и шпиони между звездите, яде бройлери и напоява с шампоан тревата, а дядо ми пиеше по кило ракия, опушваше двора с огън против змии и гущери, гъташе баба ми по няколко пъти на ден в пушека, а след това пееше, та целият Балкански полуостров кънтеше…

	Таничка пуска грамофона. „Очи черные“. Всички запяват. Песента преминава в луд танц.


>	Трета картина

N	Костадин е изпълнил обещанието си и сега голямата стая, където се събира компанията, принадлежи на младото семейство Хаим — Таничка.
N	Каква е промяната? Промяна има. Все пак пипала е женска ръка. Дори в момента Таничка бърше прах, което ще рече, че домът се поддържа вече на семейно равнище. Хаим е отвън в коридора.

	__ТАНИЧКА__
	Хаимчик. Какво правиш, галубчик?
	__ХАИМ__
	Последния.
	__ТАНИЧКА__
	Какво?
	__ХАИМ__
	Последния.
	__ТАНИЧКА__
	Не чувам от прахосмукачката.
	__ХАИМ__ _(появява се)_. Таничка, не ме провокирай, ще купим прахосмукачка.
	__ТАНИЧКА__
	Ти какво правиш там в коридора?
	__ХАИМ__
	Охлюва го няма… последния.
	__ТАНИЧКА__
	Беше в кутията преди един час.
	__ХАИМ__
	Няма го. Сигурно е влязъл тука! _(Навежда се под леглото.)_ Охлю-бохлю, покажи си рогата да ги види агата черни ли са, бели ли са!… Таничка, ти защо чистиш два пъти? Сутринта нали чисти?
	__ТАНИЧКА__
	Артаки идва одеве и донесе кал. Носи я от строежа до тях. В кочина ли ще посрещнем хер Браун?
	__ХАИМ__ _(продължава да търси охлюва)_. Охлю-бохлю, покажи си рогата да ги види агата черни ли са, бели ли са!
	__ТАНИЧКА__
	Какво ще прави там?
	__ХАИМ__
	Охлювът се движи с два метра в час. До градината са три метра — два метра са до тука. Щом си го видяла преди един час, значи е тука… Охлю-бохлю, покажи си рогата да ги види агата… _(Съзира го.)_ Ах, ти, гадинке-рогата-лековита, къде ли си скрита? Таничка, тука е! _(Носи женска обувка.)_ Виж къде се е натикала тая гадинка-гърбата!
	__ТАНИЧКА__
	Ой, Хаимчик, миличък, махни го бързо от там! Как ще я обуя тая обувка?
	__ХАИМ__ _(изважда го от обувката)_. Той е толкова мила животинка! Искам да видиш като го гълтам! Помниш ли миналата година, оня дето гълташе сабята в цирка?
	__ТАНИЧКА__
	Моля ти се, Хаимчик!
	__ХАИМ__
	Всеки може да гълта саби. Сабята е неодушевен предмет. _(Чупи черупката му в някакво хаванче.)_
	__ТАНИЧКА__
	Моля ти се, иди го глътни в коридора! Страх ме е.
	__ХАИМ__
	Гледай сега! Не си затваряй очите! Хоп! _(Глътва го.)_ Готово! Край! Падна последният воин!… Аз и тебе мога да те глътна, Таничка. И ти си мекичка и сладичка като охлювче.
	__ТАНИЧКА__
	Ой, Хаимчик!
	__ХАИМ__
	Гледай сега как ще изчезнеш! _(Прегръща я.)_
	__ТАНИЧКА__
	Първо трябва да ми свалиш черупката.
	__ХАИМ__
	Страх ме е, Таничка, може да простинеш.
	ТАНИЧКА _(съглежда през рамото на Хаим кал)_.
	Това е от Артаки. Кал… ето и тука. Аз разбирам, не че не искам… но да се събираме примерно всяка събота. Да дойдат на гости, ще ги посрещнем като гости. Ръцете ми се напукаха да мия, да бърша, да мета.
	__ХАИМ__
	Нали ти помагам?
	__ТАНИЧКА__
	По-рано беше друго. Нямахме задължения. У Костадин винаги беше разхвърляно. Съберем се, отидем си, но сега е друго… семейство сме. Трябва да им кажем!
	__ХАИМ__
	Те ще се разсърдят.
	__ТАНИЧКА__
	По-рано беше ергенска работа.
	__ХАИМ__
	Таничка, искаш ли да заминем?
	__ТАНИЧКА__
	Къде да заминем?
	__ХАИМ__
	Ако напиша писмо на брат си…
	__ТАНИЧКА__
	Да не си луд? Ние живеем незаконно.
	__ХАИМ__
	Ще се узаконим.
	__ТАНИЧКА__
	Къде ще ходим, галубчик? За никъде не сме вече… Вашите постоянно се бият с арабите… Аз бих отишла в Русия.
	__ХАИМ__
	Там нямаш никого.
	__ТАНИЧКА__
	Нямам, нямам, миличък… Ето, пак от Артаки е… Кал.
	__ХАИМ__
	Дали ще дойде тая вечер хер Браун?
	__ТАНИЧКА__
	Вчера той не дойде, понеже Юсуф забравил да го обръсне.
	__ХАИМ__
	Много хубаво бръснеше навремето Юсуф… Тотото! Забравих да го пусна. Ще изтичам до тотопункта!

N	Влизат Костадин и Артаки с покупки.

	__АРТАКИ__
	Няма ли ги още?
	__КОСТАДИН__
	Вечеря за двайсет и пет лева!
	__ХАИМ__
	Артаки, изтри ли си краката?
	__АРТАКИ__
	Никога не съм си трил краката.
	__ХАИМ__
	Изтривай ги!
	__КОСТАДИН__
	Вино, мезе — всичко е тип-топ!
	__ХАИМ__
	Колко е часът, Костадине?
	__КОСТАДИН__
	Колко удари?
	__ХАИМ__
	Не е бил още.

N	Часовникът бие.

	__ХАИМ__
	Шест удари, а показва седем и двайсет.
	__КОСТАДИН__
	Значи е осем без двайсет.
	__ХАИМ__
	Онзи ден като удари шест, ти каза, че е седем и петнайсет.
	__КОСТАДИН__
	Онзи ден беше четвъртък. Бягай да си пуснеш тотото!
	__ХАИМ__
	Гледай сега как гледаш да ошашавиш човека! Отде знаеш, че не съм си пуснал тотото?
	__АРТАКИ__
	Че ти не си ли го пуснал?
	__ХАИМ__
	Таничка, аз отивам и се връщам бързо! _(Тръгва.)_
	__КОСТАДИН__
	И да не забравиш последния охлюв!
	__ХАИМ__
	Глътнах го аз — край!
	__КОСТАДИН__
	За всеки случай виж в кутията!

N	Хаим излиза.

	__ТАНИЧКА__
	Костадине, много се шегуваш с мъжа ми!
	__КОСТАДИН__
	Защото го обичам!

N	Хаим влиза и показва охлюв.

	__ХАИМ__
	Таничка, ти си ми свидетел, че преди малко глътнах последния. Тоя охлюв откъде се взе в кутията?
	__КОСТАДИН__
	Значи не е бил последният.
	__ХАИМ__
	Кутията беше празна. Ти си го пуснал.
	__КОСТАДИН__
	Да, да, аз ще тръгна да ти събирам охлюви.
	__АРТАКИ__
	Глътни го, Хаиме! Забравил си…
	__ХАИМ__
	Аз тука си отмятам… ей го, е — 32 — край!
	__АРТАКИ__
	Щом има още един, значи той е последният, а ти си глътнал предпоследния…
	__ХАИМ__
	Мама му стара, Костадине, аз ще го глътна, но ако разбера, че ми правиш номера… _(Тръгва.)_
	__АРТАКИ__
	Ти си глътнал предпоследния…
	__ТАНИЧКА__
	Костадине, окачете с Артаки лозунга… Хаим го написа на немски. _(Костадин и Артаки развиват хартиената лента.)_ Вил комен, хер Браун!
	__АРТАКИ__
	Какво ще рече?
	__ТАНИЧКА__
	Добре дошел, хер Браун!
	__КОСТАДИН__
	Прилича ми като на симпозиум… Трябваше по-сърдечно.
	__АРТАКИ__
	Например: „Скъпи хер Браун, изпращаме те с българското добре дошел!“
	__КОСТАДИН__
	Къде го изпращаме?
	__АРТАКИ__
	В смисъл, че го посрещаме.
	__ТАНИЧКА__
	Артаки, Артаки…
	__КОСТАДИН__ _(на Артаки)_.
	Дръж да го окачим. Ето там… а тук ще седне хер Браун да си го чете непрекъснато.
	__АРТАКИ__
	Таничка, правилно ли е написано на немски?
	__ТАНИЧКА__
	Хаим го е учил тоя ези!
	__АРТАКИ__
	Знам, че го е учил, но немският език е труден.
	__КОСТАДИН__
	Няма значение. Хаим не го е доучил, хер Браун го е забравил. Идеята е важна… Ти, Артаки, избърса ли си краката?
	__ТАНИЧКА__
	Костадине…
	__АРТАКИ__
	Костадин те будалка…
	__КОСТАДИН__
	Готово! _(Лозунгът е окачен.)_ Вил комен, хер Браун!
	__АРТАКИ__
	Хаим това да му го преведе на германеца.
	__КОСТАДИН__
	На арменски.
	__АРТАКИ__
	Защо на арменски?
	__КОСТАДИН__
	За да го разбереш.
	__АРТАКИ__
	Защо аз да го разбирам?
	__КОСТАДИН__
	Защото не разбираш немски.
	__АРТАКИ__
	Защо аз трябва да разбирам немски?
	__КОСТАДИН__
	А кой?
	__АРТАКИ__
	Хер Браун.
	__КОСТАДИН__
	Отде знаеш, че той не е арменец?
	__АРТАКИ__
	Кой?
	__КОСТАДИН__
	Германецът.
	__АРТАКИ__
	Костадине, не искам да те засягам, ама ти имаш склероза.
	__КОСТАДИН__
	Аз?
	__АРТАКИ__
	Ти, ами кой?
	__КОСТАДИН__
	Германецът.
	__АРТАКИ__
	Искаш да ме ошашавиш като Хаим. Ти сега искаш да ме ошашавиш като Хаим.
	__ТАНИЧКА__
	Артаки, Артаки…
	__АРТАКИ__
	Костадин мисли, че ще ме ошашави.
	__ТАНИЧКА__
	Вземете да нарежете мезето! Масата е подредена. Всеки момент Юсуф може да дойде.
	__АРТАКИ__
	Чичо Оник навремето много обичаше да ошашавя хората. Един ден беше дошел на гости девер ми Саркиз. Беше се върнал от Америка. Седя там, ама не му провървя и се върна. Брат му — Артаки, и той се казваше Артаки, остана. Та един ден той…
	__КОСТАДИН__
	Кой?
	__АРТАКИ__
	Саркиз.
	__КОСТАДИН__
	Щото каза Артаки.
	__АРТАКИ__
	Артаки е брат му.
	__КОСТАДИН__
	Аха!
	__ТАНИЧКА__
	Аз помня, когато си дойде Саркиз.
	__АРТАКИ__
	Видя ли бе, Костадине?
	__КОСТАДИН__
	Чух.
	__АРТАКИ__
	Това исках да ти кажа.
	__КОСТАДИН__
	Ясно бе, Артаки.
	__АРТАКИ__
	На тебе всичко ти е ясно…
	__ТАНИЧКА__
	Готово. Всичко е подредено. Сега можем да поседнем и да почакаме. Юсуф вече сигурно е обръснал хер Браун.
	__КОСТАДИН__
	Грях ми е на душата, но понякога ми минава на ум, дали Юсуф не го крие нарочно от нас, че да се грижи само той за него… Може германецът да има наследство.
	__АРТАКИ__
	Аз навремето гледах баща си без нищо да мисля. Защо вие, българите, все за наследство гледате? Все за наследство гледате…
	__КОСТАДИН__
	Какво да ти кажа, Артаки, това не е алчност, то е предвидливост…
	__АРТАКИ__
	Все за наследство гледате…
	__ТАНИЧКА__
	А знаете ли какво има в този пакет? Подарък за хер Браун.
	__АРТАКИ__
	Покажи го, Таничка!
	__ТАНИЧКА__
	Княжевски подарък… Вътре има един стар, дълъг княжевски шал от чиста камилска вълна. Това е единственият спомен от моя Алексей. Ще дойде зима. Артаки му даде шуба, а този шал ще му връчим от името на цялата компания.
	__КОСТАДИН__
	Добре си се сетила, Таничке!
	__АРТАКИ__
	Много ми е интересно, дали ще съм го виждал навремето?
	__КОСТАДИН__
	Юсуф каза, че като го поканил в нашата компания и той се разплакал. „Те сигурно са добри хора, рекъл, а аз съм престъпник.“
	__АРТАКИ__
	Защо да е престъпник?
	__ТАНИЧКА__
	Човекът е сложно нещо.
	__КОСТАДИН__
	Колко хубаво могат да си живеят хората, а какви работи си правят един на друг.
	__АРТАКИ__
	Защото гледат от държавите. Държавите си правят номера, хората гледат от тях и те правят същото.
	__КОСТАДИН__
	Юсуф като е бил в Германия за малко е щял да попадне в лагер.
	__АРТАКИ__
	В пещите.
	__КОСТАДИН__
	Един техник, дето са строили магистралата, му казал: „Юсуф, иди си докато е време. Хитлер започва да избива евреите.“
	__АРТАКИ__
	Юсуф е турчин.
	__КОСТАДИН__
	Нали знаеш за заека, дето като подгонили камилите и той хукнал да бяга?… Та тоя техник му помогнал нещо с паспорта и Юсуф дим да го няма.
	__ТАНИЧКА__
	Като дошел в България, разказваше, как събрал махалата и заклал един… Кажи, Костадине, как се казваше… заклал един… Как се казваше мъжът на овцата?
	__КОСТАДИН__
	Коч.
	__ТАНИЧКА__
	Точно така… Коч… и го изяли.
	__АРТАКИ__
	Голямо ядене беше, помня го коча. Костадине, ти такъв коч не си виждал. Ти такъв коч не си виждал, Костадине.
	__КОСТАДИН__
	Как да не съм виждал, нали и аз бях?

N	Звъни се.

	__ТАНИЧКА__
	Идат!… Костадине, ти ли ще излезеш?
	__КОСТАДИН__
	Защо аз?
	__ТАНИЧКА__
	Мъж си. Мъж посрещаме. Артаки, излез ти!
	__АРТАКИ__
	Хазаинът трябва да излезе.
	__ТАНИЧКА__
	Те стоят на вратата, Костадине, моля ти се!

N	Костадин излиза. Таничка се суети около масата.

	__ТАНИЧКА__
	Артаки, помогни!
	__АРТАКИ__
	Всичко е много хубаво! Всичко е много хубаво!
	__ТАНИЧКА__
	Господи-боже! Какъв ден доживяхме! Не съм имала гости от сто години! Нали е хубаво, Артаки?
	__АРТАКИ__
	Много хубаво си подредила! Като в Балкантурист. Аз не съм ходил в Балкантурист, но сигурно е много хубаво!

N	Влиза Костадин и показва писмо.

	__КОСТАДИН__
	238-ото предупреждение. Само че началникът на „Събаряне и издигане“ е друг… Ширев ли е, Шарев ли е?
	__ТАНИЧКА__
	По-добре, че не бяха те! Салфетките съм забравила! _(Вади салфетки от бюфета.)_
	__КОСТАДИН__
	Шарев трябва да е. И в текста има разлика. „Изкопните съоръжения“… „съоръжения“ е написано с главна буква.
	__АРТАКИ__
	Да те стреснат.
	__КОСТАДИН__
	А гледай тука „Костадин“ с малка буква.
	__АРТАКИ__
	Да те засегне… Да те стресне и да те засегне.
	__КОСТАДИН__
	Не ми се вярва. Не трябва да смятаме, че всички хора са лоши. Може да е прост човека.
	__АРТАКИ__
	Ти мислиш, че това го е писал началникът?
	__ТАНИЧКА__
	Артаки, Артаки…
	__АРТАКИ__
	Защо се смееш, Таничка?
	__ТАНИЧКА__
	Обичам те аз тебе, Артаки! Всички ви обичам! Затова се смея!

N	Влиза Юсуф. Пауза.

	__ЮСУФ__
	Не иска да дойде! _(Пауза.)_
	__КОСТАДИН__
	Нали беше казал да го обръснеш…
	__ЮСУФ__
	Обръснах го.
	__АРТАКИ__
	Защо тогава?
	__ТАНИЧКА__
	Юсуфчик, как може? Ти се шегуваш!
	__ЮСУФ__
	Не иска.
	__АРТАКИ__
	Нали искаше?
	__КОСТАДИН__
	Никога ли няма да дойде?
	__ТАНИЧКА__
	Той е в коридора… В коридора има човек!

N	В коридора се чуват стъпки и проскърцване на врата. Влиза Хаим.
N	Пауза.

	__ТАНИЧКА__
	Хер Браун няма да дойде.
	__ХАИМ__
	Верно ли е Юсуф.
	__ЮСУФ__
	Верно е, Хаиме.
	__КОСТАДИН__
	Чакай сега, Юсуфе! Седни! Седни и ни кажи всичко. Ти каза, че ще го обръснеш и ще го доведеш. Нали така беше?
	__ЮСУФ__
	Така беше.
	__КОСТАДИН__
	И го обръсна.
	__ЮСУФ__
	Обръснах го.
	__КОСТАДИН__
	И той ти каза, че не иска. Защо? Какво ти обясни той?
	__ЮСУФ__
	Той ми обясни, че в последния момент се бил размислил.
	__АРТАКИ__
	Той не може да се размисли в последния момент… той, преди да обещае, е мислил.
	__ЮСУФ__
	Каза, че ще дойде. Сега каза, че няма да дойде. Защо мене ще ме мъчите сега?
	__КОСТАДИН__
	Как така, ние да те мъчим? Какво ти обясни той?
	__АРТАКИ__
	Страх го е да не го издадем ли?
	__ЮСУФ__
	Не го е страх… отде да знам… „Съвестно ми е, казва, че обещах… аз съм един никой, казва“… Объркано ми говори… Защо ме мъчите? Какво съм виновен аз?
	__КОСТАДИН__
	Ти не казваш всичко. Германците са хора на реда. Германецът точно ще ти каже, така и така е работата, в толкова часа — пункт и готово. Германецът държи на думата си.
	__ЮСУФ__
	Да, но този е изпаднал германец.
	__ТАНИЧКА__
	Юсуф, хайде на мене ми кажи истината!… Той ти каза, че е един никой… и какво по-нататък? Каза ти, че не заслужава такова внимание, или каза, че му е неудобно, че ще помисли…
	__ЮСУФ__
	Така ми каза.
	__АРТАКИ__
	Какво така?
	__КОСТАДИН__
	Юсуфе, ти криеш нещо. Каквото и да е, трябва да ни го кажеш!
	__ТАНИЧКА__
	Кажи, Юсуфе!

N	Юсуф изважда вестник и го подава на Костадин.

	__ЮСУФ__
	Прочети това!
	__КОСТАДИН__ _(чете)_.
	„През последните години в аржентинските вестници твърде често се споменаваше за лицето Рамон Франциско Тихерас, под чието име се крие фашисткият палач Ото Вилдунг, отговорен за убийството на 4000 полски граждани по време на Втората световна война. По-късно очевидци твърдят, че укриващият се убиец е бил забелязан в Португалия. Напоследък обаче следите му се губят и там. Вероятно е потърсил убежище на по-сигурно място…“

N	Пауза. Компанията е втрещена. Юсуф си налива вино. И когато поднася чашата към устата си, Хаим блъска ръката му и виното се разлива.

	__ТАНИЧКА__
	Хаиме!
	__АРТАКИ__
	Защо, Хаиме?
	__ХАИМ__
	Той да каже защо! Кажи какво си направил с хер Браун! Да каже истината! _(Пауза.)_
	__ЮСУФ__
	Няма го хер Браун.
	__АРТАКИ__
	Замина ли си?
	__ЮСУФ__
	Не е заминал.
	__КОСТАДИН__
	Умря ли?
	__ЮСУФ__
	Умря.
	__ТАНИЧКА__
	Кога?
	__ЮСУФ__
	Хер Браун умря.
	__ХАИМ__
	Няма никакъв хер Браун. И никога не е имало.
	__ТАНИЧКА__
	Хаиме!
	__ХАИМ__
	Аз отдавна се съмнявах в тая работа! Няколко пъти го проследих Юсуф… „Ще го обръсна и ще дойде…“ А ти нас си ни бръснал от сума, време. В Аржентина бил… В Португалия… Откъде идеш сега? От вас идеш. Отби се на будката, купи си цигари и дойде право тука. Така ли беше?
	__ЮСУФ__
	Така беше, Хаиме!
	__ТАНИЧКА__
	Юсуф, кажи, че не е верно!
	__ЮСУФ__
	Таничка, Таничка…
	__ХАИМ__
	Имало ли е някога такъв хер Браун?
	__ЮСУФ__
	Никога не е имало такъв хер Браун.
	__АРТАКИ__
	Значи ти си ни мамил?
	__ЮСУФ__
	Да.
	__ТАНИЧКА__
	Но защо?
	__КОСТАДИН__
	Значи така, Юсуфе… Ами ако ти трябваха пари, можеше да кажеш. Ние сме приятели, ще съберем, ще ти помогнем.
	__ХАИМ__
	Аз отдавна го подозирах. И от 3–4 дена си викам: я чакай да разузная тая работа!
	__ЮСУФ__
	Ти си ме следил, Хаиме?
	__ХАИМ__
	Защо, обиждаш ли се?
	__ЮСУФ__
	Аз нямам право да се обиждам. Аз ви измамих.
	__ХАИМ__
	И това съм изчислил: ето го — двайсет дена… през ден по пет лева — петдесет лева. Последния ден осемдесет и шест стотинки за крем за бръснене, всичко — петдесет лева и осемдесет и шест стотинки.
	__АРТАКИ__
	За петдесет лева и осемдесет и шест стотинки…
	__ЮСУФ__
	Точно си ги изчислил, Хаиме.
	__КОСТАДИН__ _(възбудено)_.
	Юсуфе, ти разбираш ли… Защо?
	__ХАИМ__
	Мошеник!
	__АРТАКИ__
	Той не е мошеник.
	__ЮСУФ__
	Артаки, ти каза, че съм ви мамил, сега казваш, че не съм мошеник. Кажи го веднъж ясно — така и така. Твоята все като на щрауса: Кога връхлети буря — птица съм, кога трябва да се хвърчи — камила съм.
	__АРТАКИ__
	Изкарай ни сега и камили на всичкото отгоре! В махалата на кьоравите огледала ще продаваш.
	__ХАИМ__
	Къде са парите?
	__КОСТАДИН__
	Не е до парите. Тука работата не опира до парите.
	__АРТАКИ__
	В махалата на кьоравите… Сега разбирам аз… преди трийсет години, помниш ли портмонето?… Девер ми Саркиз го беше донесъл от Америка, Юсуфе. Казах ти, тука беше в джоба на полушубата. Влязох, съблякох се, оставих полушубата на закачалката, никой не е влизал в бръснарницата. Ти тогава се обиди, цял месец не ми говори, че дойдох аз да ти се извинявам, че на всичкото отгоре ти ми прости…
	__ХАИМ__
	Къде са парите, Юсуфе?
	__ТАНИЧКА__
	Оставете парите!… Чакайте, момчета!… Главата ме заболя. Какво става тука? Юсуф, моля те, кажи какво става?
	__ХАИМ__
	Значи ти го жалиш, Таничка?
	__АРТАКИ__
	Ти, Костадине, все ме злепоставяш като кажа нещо за чичо Оник, но знаеш ли, ако беше той тука, какво щеше да направи?
	__ЮСУФ__
	Какво щеше да направи, Артаки?
	__АРТАКИ__
	Не знам какво щеше да направи!
	__ЮСУФ__
	Артаки, ти си…
	__АРТАКИ__
	Не знам какъв съм, а пък аз вече те зная, защото Костадин, понеже съм добър и вие само Таничка от време на време с Юсуф, понеже чичо Оник е виновен, а Артаки е балама да го бръснат и леля ми Клементина, и оня, понеже никой не ме пита, а ти, Костадине, се гавриш, понеже да го засегнем Артаки. Юсуф, на Юсуф, ама никой не разбира, че е за едната правда, защото сме се пръснали по света, а тука сме приятели и не е въпросът, а вие Юсуф, та Юсуф, на ви сега един Юсуф!

N	Пауза.

	__ХАИМ__ _(по инерция като Артаки)_.
	Ти сега, Артаки, понеже ние нали все едно, че тая работа. Тфу! Да ти се не види и приказката! Ще си изкълча езика.

N	Костадин отвари вратата.

	__КОСТАДИН__
	Хайде, Юсуфе!… Каквото било, било!
	__ХАИМ__
	Да върне парите!
	ЮСУФ _(изважда лист хартия)_.
	Вземи, Хаиме! Тука всичко е точно изчислено до стотинка. На тая страна е написано какво сме дали, а на тая какво ни е дал хер Браун.
	__ХАИМ__
	Какъв хер Браун? _(Грабва хартията.)_
	__ЮСУФ__
	Аз ви носех вино, салам, кафе, кашкавал… Изчислено е. Купувах го с нашите пари и ви казвах, че хер Браун го изпраща. Аз хайдутин не съм.

N	Тръгва.

	__ТАНИЧКА__
	Чакай, Юсуф!… Костадине!
	__ЮСУФ__
	За какво да ви чакам? Удряйте си таблата! Дремете по кьошетата! Чакайте смъртта! Посерковци!
	__КОСТАДИН__
	Ти не обиждай! Всеки може да обижда.
	__ЮСУФ__
	Аз ви обиждам… аз ли? В махалата на кьоравите огледала съм продавал. Кьорави сте!… Човек живее дотогава, дордето има за кого да се грижи. Останалото е смъртта… Кого имах аз освен вас? Брат ми замина. Не родих, не създадох. Пустиня… Камък и пясък… И от духове бягах, и от хора. И от хитлери, и от ангели бягах. Камила да бях, щях да се напия, чакал да бях, щях да се наплюскам… Вас имах. Вие ми бяхте и виното, и хляба. Защото можеш да стъпиш върху Корана, за да вземеш хляба, но не можеш да стъпиш върху хляба, за да вземеш Корана.
	__КОСТАДИН__
	А защо ни излъга?
	__ЮСУФ__
	Не съм лъгал вас… Себе си лъгах…
	__КОСТАДИН__
	Защо?
	__ЮСУФ__
	Ти кажи защо!… Нали много знаеш? Знаеш много, защото не знаеш малко… Можеш ли да излъжеш смъртта, ако се направиш на умрял?… Таратанци можеш!… Защо ти, Хаиме, ме проследи?… Ти, Артаки, защо ми припомни за някакво портмоне на твоя девер Саркиз?… И в истината не вярваме, и в лъжата не вярваме. Ще дойде време и чудо да стане, и в него няма да повярваме… Ти, Костадине, ми отвори вратата да изляза, а през цялото бреме си мислил, че аз се грижа за хер Браун, за да го наследя.
	__КОСТАДИН__
	Откъде знаеш това?
	__ЮСУФ__
	Не съм го знаел. Сега като попита откъде го знам, разбрах, че си го помислил… Аз исках. Отвори вратата! Отвори вратата!
	__ТАНИЧКА__
	Юсуф, мойто момче!
	__ЮСУФ__
	Хаим е твойто момче. Таничка! Останете си, живейте си!
	__КОСТАДИН__ _(на Юсуф)_.
	Върни се и седни на стола! _(Тръгва към него.)_ Седни на стола ти казвам!
	__АРТАКИ__
	Костадине, недей!
	__КОСТАДИН__
	Тука аз съм хазаин. Двайсет години тоя дом е бил твой дом!
	__ЮСУФ__
	Пусни ме!

N	Сборичкват се.

	__КОСТАДИН__
	Като казвам да седнеш, ще седнеш!
	__ТАНИЧКА__
	Костадине, какво правите? Чуваш ли, грубиянин такъв!
	__КОСТАДИН__ _(натиска Юсуф върху стола)_. Грубиянин ли? А ти какво искаш, княгиньо? Да ти подам ръка да слезеш от коня? Не ти ли стига, че съм ти дал дом? Какво ти е дал на тебе твоят княз Алексей Нецветаев?
	__ТАНИЧКА__
	Не говори за мъжа ми.
	__КОСТАДИН__
	Твоят благородник, дето само е оставало да го разцелува онова момче в избата…
	__ТАНИЧКА__
	Не говори!
	__КОСТАДИН__
	Аз не съм благородник. Аз съм Костадин и като кажа „седни“, ще седнеш, пък после ще видим. _(На Хаим.)_ Извини се на Юсуф!
	__ХАИМ__
	Аз нищо лошо не съм направил. Усъмних се.
	__КОСТАДИН__
	Затова, че си го проследил.
	__ХАИМ__
	Извинявай, Юсуфе!
	__КОСТАДИН__
	Артаки, ти това портмоне, дето твоят девер Саркиз ти го бил донесъл от Америка… от Америка ли беше това портмоне?
	__АРТАКИ__
	Не беше от Америка. Казах, че е от Америка, да го трогна, че ми е за спомен. Но аз не помня дали тогава наистина е било у мене. Като съм дошел да се бръсна… Извинявай, Юсуфе!
	__ТАНИЧКА__
	Кажи нещо, Юсуф!
	__АРТАКИ__
	Юсуфе, ние сме посерковци.
	__КОСТАДИН__
	Юсуфе, това маса ли е?
	__ЮСУФ__
	Маса е.
	__КОСТАДИН__
	Това хляб ли е?
	__ЮСУФ__
	Хляб.
	__КОСТАДИН__
	Това вино ли е?
	__ЮСУФ__
	Вино.
	__КОСТАДИН__
	Сядайте на масата!

N	Отвън се чува бръмчене на мотор. Всички се ослушват. Двигателят спира.

	__КОСТАДИН__
	Кранът дойде. Най-после…

N	Отвън се звъни.

	__КОСТАДИН__
	Трябва да отворим.
	__ТАНИЧКА__
	Хаимчик, не те ли е страх?
	__ХАИМ__
	Мене ли?

N	Звъни се.

	Ще отворя!

N	Излиза и след малко влиза.

	__ХАИМ__
	Вън на портата е хер Браун!
	ТАНИЧКА _(понечва да извика)_. Не!
	__АРТАКИ__
	Какъв хер Браун?
	__КОСТАДИН__
	Това е раздавачът, Хаиме.
	__ХАИМ__
	Вън на портата е пристигнал човек — целият в бял костюм, с бял Мерцедес.
	__КОСТАДИН__
	Хаиме, ти си уплашен.
	__ХАИМ__
	Ходил до Юсуф. Оттам му казали съседите къде може да го намери. Каза, че познава Юсуф от Германия, че Юсуф е работил при него. Иска да го види.
	__ТАНИЧКА__
	Юсуф е заспал.
	__АРТАКИ__
	Значи Юсуф е предчувствувал.
	__ТАНИЧКА__
	Хаиме, кажи, че лъжеш!
	__ХАИМ__
	Погледнете през прозореца!
	__КОСТАДИН__
	Няма защо да гледаме през прозореца. Вън може да има някакъв силует, но това не значи, че е силуетът на хер Браун. Ние трябва най-после да решим има ли хер Браун или няма. И каквото решим, това е.
	__АРТАКИ__
	Костадин е прав. Тоя въпрос трябва да го решим най-после.
	__ХАИМ__
	Какво ще решаваме? Ето го — с бял костюм…
	__ТАНИЧКА__
	Това може да е смъртта.
	__КОСТАДИН__
	Първо: смъртта няма костюм. Второ: това не може да бъде.
	__АРТАКИ__
	Ами ако Юсуф е имал дете там в Германия… от някаква германка и сега хер Браун е дошел да му каже за детето?
	__ТАНИЧКА__
	Събудете Юсуф!
	__КОСТАДИН__ _(отива при Юсуф)_.
	Юсуфе! Хайде! Чуваш ли? _(Раздрусва ръката му и като я пуска тя увисва.)_ Юсуфе! _(Навежда се над него, отдръпва се.)_ Юсуф!…
	__ТАНИЧКА__
	Костадине, помогни му да стане! Той е заспал дълбоко.
	__КОСТАДИН__
	Съвсем дълбоко.
	__ТАНИЧКА__
	Господи!
	__КОСТАДИН__ _(на Хаим)_.
	Иди и му кажи, че тук няма никакъв Юсуф, че не е тука.

N	Хаим излиза.

	__ТАНИЧКА__
	Костадине, страх ме е. Артаки, махни се от прозореца!

N	Хаим влиза.

	__ХАИМ__
	Отиде си.
	__АРТАКИ__
	Дойде като по чудо.
	__ХАИМ__
	Трябваше да го оставим да види Юсуф. Не биваше да го лъжем.
	__КОСТАДИН__
	Ние не сме лъгали. Юсуф го няма.
	__АРТАКИ__
	Как да го няма. Ето го Юсуф.
	__КОСТАДИН__
	Това е труп. А хер Браун търси Юсуф.
	ТАНИЧКА _(посочва ръката на Юсуф)_.
	Той държи нещо в ръката си.
	__КОСТАДИН__ _(разтваря дланта на Юсуф. Показва снимка.)_
	Жена.
	__АРТАКИ__
	Сигурно е майка му.
	__ТАНИЧКА__
	Не. Това е тя…
	__ХАИМ__
	Коя?
	__ТАНИЧКА__
	Юсуф е обичал жената на хер Браун. Той е искал да й съобщим нещо.
	__АРТАКИ__
	Изпъдихме човека, сега ще търсим жена му.
	__ХАИМ__
	Защо изпъдихме човека?
	__КОСТАДИН__
	Защото сме човеци… Таничка, трябва да окъпем Юсуф и да го оплачем! Хайде!

N	Отвън се чуват гласове, странни звуци, глъч.

	__ТАНИЧКА__
	Какво става навън?
	__ХАИМ__
	Вятър излезе.
	__АРТАКИ__
	Не е вятър. Като че ли някой вика.
	__ХАИМ__
	Крадец гонят. _(Осветлението угасва.)_ Токът спря в целия град.
	__ТАНИЧКА__
	Хаимчик, нищо не виждам!
	__АРТАКИ__
	Хаиме, гледай там над тополите!
	__ХАИМ__
	Какво е това?
	__ТАНИЧКА__
	Ето ги!… Това са летящи чинии!
	__КОСТАДИН__
	Глупости! Къде ги видяхте?
	__ТАНИЧКА__
	Това там, дето свети ли?
	__АРТАКИ__
	Това е месечината!
	__ХАИМ__
	Как може да има две месечини?
	__ТАНИЧКА__
	Приближиха. Гледайте, висят над тополите!
	__АРТАКИ__
	Летящи чинии! Това са летящи чинии, дето миналата година са ги гледали в Испания.
	__ТАНИЧКА__
	Господи, Хаиме, страх ме е!
	__АРТАКИ__
	Сигурно от тях ще слязат хуманоидите. Виждате ли ония точици вътре? Това са те! Идат!
	__КОСТАДИН__
	Това са балони или природни явления.
	__ХАИМ__
	Балонът е кръгъл, това е сплескано.
	__АРТАКИ__
	Саркиз казваше, че в Америка са взели един мъж и една жена.
	__КОСТАДИН__
	Те вземат главно арменци.
	__АРТАКИ__
	Стига бе, Костадине, ти и в такъв момент ли ще се гавриш?
	__КОСТАДИН__
	Българин никога няма да вземат, защото може да им нареже чинията за някакъв материал за употреба.
	__АРТАКИ__
	Костадине, покажи си ордена!
	__КОСТАДИН__
	Глупости… това са глупости! Ако това го има, дядо ми да го е видял още като си е дялкал пръчката пред портата… Запалете електричеството! Чувате ли, гадове! Запалете! Вашта мама неизвестна, защо ни правите на идиоти?

N	Кранът избоботва и хваща с челюстите си къщичката, като я понася към небето. Остават само мебелите. Влиза компанията, която се връща от погребението на Юсуф.

	__АРТАКИ__
	Хубаво погребение направихме. Замина си Юсуф.
	__ХАИМ__
	И хуманоидите си заминаха.
	__ТАНИЧКА__
	Това беше предупреждение.
	__КОСТАДИН__
	Глупости! Това си беше чисто природно явление.
	__ТАНИЧКА__
	Ние вече сме пред свършека.
	__КОСТАДИН__
	Светът се е надвесил. Само трябва някой да го бутне отзад.
	__ХАИМ__
	Защо приказваш глупости сега? Къде му е на света отзад?
	__АРТАКИ__
	Светът е кръгъл.
	__КОСТАДИН__
	Ако е кръгъл, толкова по-лесно се бута.
	__ТАНИЧКА__
	Юсуф вече спи. Така и не разбра нищо.
	__КОСТАДИН__
	Трябва вече да спим.
	__АРТАКИ__
	Аз ще спя тука.
	__ТАНИЧКА__
	Къде ще спиш тука?
	__АРТАКИ__
	Утре рано ще си ида. Ето така ще поседя.
	__ТАНИЧКА__
	Костадине, седни тогава и ти!
	__ХАИМ__
	Да седнем всички и да чакаме.
	__ТАНИЧКА__
	Какво да чакаме?
	__ХАИМ__
	Нищо… така просто да седнем и да чакаме да се съмне.

N	Сядат. Мълчание.

	__АРТАКИ__
	Юсуф умря… Хер Браун умря… Ония си отидоха.
	__ТАНИЧКА__
	Остава един сервиз, един шкаф… закачалка с еленови рога. Няма ръката, която е окачвала дрехите. Изчезва човешкият глас, остава стената, която е слушала. Стъпката изчезва, остава прагът… Часовникът бие, слухът е мъртъв.

N	Часовникът бие.

	__ХАИМ__
	Удари пет, а показва шест.
	__КОСТАДИН__
	Девет и половина.
	__АРТАКИ__
	Дали не можем да вечеряме, а?
	__ТАНИЧКА__
	На мене не ми се яде.
	__КОСТАДИН__
	Да играем една табла.
	__ХАИМ__
	Аз я продадох.
	__ТАНИЧКА__
	Купил ми обувки… Карах му се…

N	Пауза.

	__АРТАКИ__
	Хаиме, помниш ли навремето Методи — стражаря, като ти ритна количката пред кафенето?
	__ХАИМ__
	Той беше животно.
	__АРТАКИ__
	Аз бях животно… Аз го накарах… Какво си ми пречел? Прощавай!
	__ХАИМ__
	И ти прощавай, Артаки!
	__АРТАКИ__
	Няма на кого да простя. Всички са се разбягали по света.
	__ХАИМ__
	На мене трябва да ми простиш. Подозирах те, че ще отидеш в милицията и ще кажеш всичко.
	__АРТАКИ__
	За хер Браун ли?
	__ХАИМ__
	Не, за това, че живеем незаконно с Таничка.
	__АРТАКИ__
	Не съм толкова подъл.
	__ХАИМ__
	Не… от глупост, мислех си.
	__КОСТАДИН__
	Лъгах го навремето… лъгах го, че ще издействувам да не му затворят бръснарницата… Лъгах го, че съм ходил при началника, а не бях ходил.
	__ТАНИЧКА__
	Стига! Стига сте се прощавали!
	__ХАИМ__
	Таничка! Успокой се! Всичко е наред… Утре ще те заведа на кино.
	__АРТАКИ__
	Юсуф сега чува.
	__ХАИМ__
	Може би ни прощава.
	__ТАНИЧКА__
	Не е до прошка… не е до прошката! Когато с Алексей слязохме в избата, той се приближи до младежа и му рече: „Гладен ли си?“ „Да“ — отговори оня. Тогава мъжът ми извади нож, наведе се и с един замах отсече ухото му. Докато младежът усети болката, той напъха ухото в отворената му уста и изсъска: „Яж!“ После извади револвера си… Аз вече тичах по стълбите нагоре, когато чух изстрелите: един, два, три, четири… десет, сто… Като че ли някой стреляше в главата ми, а в главата ми като че беше целият свят, който ехтеше от изстрелите… Какво знаете вие? Какво знаете вие? _(Нервно изплаква.)_
	__ХАИМ__
	Таничка. Какво говориш, Таничка?
	__ТАНИЧКА__
	Тоя свят не е луд от вчера… Лъгах ви… За да е по човешки… човеци ли сме, животни ли сме…
	__КОСТАДИН__
	Успокой се, Таничка… Времената са били такива…
	__ТАНИЧКА__
	Оная нощ си мислих: Колко хубаво ще бъде, Костадине. Като умреш и ние с Хаим да живеем в цялата къща.
	__КОСТАДИН__
	Българинът като забере душа и усети, че близките му се грижат, за да го наследят, стиска зъби и не дава на душата си да излезе… дордето накрая изкара нервите на наследниците и те хвърлят топа.
	АРТАКИ _(от неудобство)_.
	Искате ли да ви разкажа една история за чичо Оник?
	__КОСТАДИН__
	Дето чичо ти Оник си купил гръцки мухоловки.
	__АРТАКИ__
	Не си е купувал чичо Оник такива работи.
	__КОСТАДИН__
	Забравил си… Не може да не си е купувал… Помниш ли, когато чичо ти Оник си върза коня пред лазарета и донесе обувки на леля ти Клементина от Дедеагач, че Овесян часовникарят пък донесе гръцки мухоловки от Америка.
	__АРТАКИ__
	Ти откъде го знаеш това?
	ТАНИЧКА _(усмихва се като никога)_.
	Артаки, Артаки!
	__КОСТАДИН__
	А Хаим пък продаде таблата… Що я продаде, Хаиме?
	__ХАИМ__
	Сега виж какво, Костадине… Ти си ме бил… И аз съм те бил…
	__ТАНИЧКА__
	Артаки е шпионин, който служи на две разузнавания.
	__АРТАКИ__
	А Юсуф беше женкар… Помниш ли какъв коч изядохме навремето? Костадине, помниш ли навремето какъв коч изядохме?
	__КОСТАДИН__
	Като ме попита какво е това и аз ти казах, че това са бели бъбреци, най-хубавото нещо на коча, и ти дадох да ги опиташ, понеже белите бъбреци на коча постоянно се клатят и ти като се задави, Артаки, и като почна да плюеш…
	__ХАИМ__
	Значи Артаки е ял бели бъбреци… Таничка, белите бъбреци не са цинизъм… това е голямо удоволствие. Леле, Артаки! Как ги побра арменската ти уста!

N	Смях. Пауза.

	__ТАНИЧКА__
	Костадине, ще има ли голяма война?
	__КОСТАДИН__
	Човекът е по-голям от войната. А най-голямо е бъдещето. Баща ми навремето казваше: „Само бъдещето е вечно, неговата мамка!“ По този начин той искаше да похвали не само бъдещето, но и майка му.
	__ХАИМ__
	Къде ли живее бъдещето, питал съм се понякога.
	__КОСТАДИН__
	На осемнайстия етаж… Имам един приятел в съвета. И онзи ден бях при него. Дай го, викам му, осемнайстия етаж на двама млади хора, а на мене ми пращай предупреждения!
	__ХАИМ__
	Чуден човек си ти, Костадине!
	__КОСТАДИН__
	И ти, Хаиме… И заживя Костадин на осемнайстия етаж. И всяка вечер си миеше задника с топла вода като Чърчил… А един ден, както си седеше, полетя компанията в космоса. Изчезваха дървета, градове и предупреждения, и долиташе само гласът на смаяното човечество: „Чакайте! Не ни напускайте!“ А компанията отговаряше: „Не бойте се! Щом човек не може да бъде вечно жив, значи не може и да бъде и вечно мъртъв. Довиждане, човечество, и си опичай акъла!“
