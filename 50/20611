	{img:spas-ZG.png|-right}
M>	center
P>
	Спят децата,
	и щурците,
	и листата,
	и врабците.
	Не заспиват
	само любопитните звездички,
	но и те сънливо
	мигат със очички.

	Когато вечер се стъмни
	и по прозореца се настанят звездите,
	не ви ли спомнят те за светлинките
	на някакъв далечен град?
	През тъмното запалени блестят,
	по склона на небето затрептяли —
	разпръснати са звездните квартали,
	но всичките си имат имена.
	(Как иначе ще се оправите в небесната страна?)
	Корона, Лебед, Малка и Голяма мечка…
	а помежду им — не пътечка,
	самият Млечен път извива.
	Къде започва, накъде отива?
	Не може никой да ни каже,
	не знае и Луната даже,
	макар че цяла нощ в небето гледа.
	(Тя от безсъние е толкоз бледа.)

	Знам — няма ни едно дете, което
	не е готово да остави топлото легло,
	да се разходи вместо нея по небето,
	по звездните пътеки да покара колело.
	В небесните квартали ще надзърне,
	на всеки ъгъл със звънеца ще звъни,
	а щом му домъчнее за земята — ще обърне
	и със колелото
	право на леглото
	ще се приземи.

	С безброй очички
	звездички
	небето поглежда
	през тъмнината.
	Те всички
	премигат —
	гледат с надежда
	дали не пристигат
	на гости децата.

	След време към звезди и към слънца
	ще литне
	и ракета със деца,
	та нали всяко дете смята —
	родителите
	най-добре да си останат на земята.

	В кабината ще има сложни апарати,
	ще работят машини непознати.
	Ракетата ще управлявате самички,
	ще сте облечени в скафандри всички
	и който най от смятане разбира,
	естествено, ще бъде командира.
	А за родителите — да не се тревожат,
	огромни телевизори ще сложат —
	да могат най-грижливо да следят
	дали ще спазвате редът.
	Че може да се случи всичките
	да почнете да се боричкате.
	А може някой да пропуска
	да се нахранва на закуска.
	Внимание!
	И в Космоса ще има наказание!
	Едва ли ще ви е приятно
	да ви накарат да се върнете обратно?

	В далечината
	някъде земята
	със шал от облаци ще се намята.
	А слънцето като хиляда полилеи
	в небесния таван ще грее.

	Но още много време ще измине,
	докато прекосите небесата сини
	и стигнете до селището на звездите.
	Трептят
	в далечината светлинките
	на този чуден нощен град.
	Блещукат звездните квартали,
	по склона на небето засияли,
	намигат ви приятелски звездите
	и чакат да ги доближите.

	Спят децата,
	и щурците,
	и листата,
	и врабците.
	Звездите само не заспиват
	в мракът —
	те гости от земята търпеливо
	чакат.
P$
M$
