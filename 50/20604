	{img:spas-TS.png|-right}
M>	center
P>
	В гората между храсти, дънери и стръкчета,
	където слънцето рисува златни кръгчета
	и само вятър клонките разрежда
	и тъй спокойно винаги изглежда,
	не зная откъде пристигна,
	преметна се три пъти презглава,
	премигна
	и изрева
	със страшен глас:

	— Аз съм тигърчето Спас!

	И седна и зачака.
	Размърда се шубрака —
	клонине се разделиха шумка по шумка
	и от тях надзърна някаква муцунка.
	След нея — очите,
	после — ушите
	и ето —
	Мечето!
	Навън се измъкна
	от тихия храст
	и тежко въздъхна:
	— Аз пък съм аз!
	Аз съм аз, три`-ти-ти`,
	а пък ти си ти,
	тука ли си, тука стой,
	от мечока се не бой,
	ти си ти, а той е той!
	— Аз съм тигърчето Спас! —
	тигърчето ревна изведнаж
	и прескочи храстите зелени
	и нашир, и надлъж.
	— Уплаши се веднага от мене!

	— С удоволствие, но как? —
	и мечокът се почеса с крак.
	— Не чувате ли, мога да ръмжа!
	Ръм-ръм, ръм-ръм-жа`!
	Бау! Мяу! До-ре-ми,
	слушайте сами!
	Ръ`м-ръм, ръ`м-ръм-жа`,
	страшно аз ръмжа! —

	И тигърчето Спас заскача из тревите,
	докато Мечо не попита:
	— Гледай, то било забавно,
	но не може ли по-бавно?

	— Тишина! Престанете! Тишина! —
	и от купчинка една
	къртиче надникна.
	Изтупа си с лапа кожуха,
	носа си издуха
	и викна:
	— Стига с тези своеволия!
	Имам вече главоболие!
	По покрива ми, знаете нали,
	е забранено да се трополи!
	Дори в гората има ред
	да няма шум от три до пет!

	— Как смеете да викате, та мигър
	не виждате, че аз съм тигър?
	Не чухте ли, че мога да ръмжа!

	— Внимавай, че в краката ти лежа! —
	И в шумата мека
	се плъзна полека,
	тревите разплела
	змията дебела:

	— Наричай ме леля!
	Добре дошъл в гората между нас!
	— Не виждате ли, че съм тигър аз? —
	тигърчето ревна заплашително.

	— Туй дете е доста невъзпитано,
	не е било в детската градина! —
	И старата змия тържествено отмина
	с пълзяща, змиешка походка
	нататък към гората — на разходка.

	Но тигърчето Спас
	премигна пак
	и рече: — Ще я стигна аз,
	и още как!
	Едва направи крачка, две,
	и изрева: — Боде! Боде!
	Отде да види, че по пътя тежко,
	тежко минава Ежко.
	— Как смеете да носите бодли?
	Убодохте ме, ох! Боли!
	— Моля да се отбележи —
	не стъпвайте по таралежи!
	И Ежко заедно със своите бодли
	при тигърчето се изтърколи.

	Къртичето от буците кафяви
	със тъничко гласче добави:
	— Щом не поискахте да му се извините,
	че го настъпихте от невнимание,
	за наказание
	си заслужавате бодлите! —

	Змията тихичко изсъска отстрани:
	— Да обясни
	защо пристигна тук при нас!
	— За да се запознаете със мене,
	добър ден!
	Аз съм тигърчето… — Спас! —
	извикаха му всички в един глас.

	— Добре де, чухме вече —
	Мечо рече
	и сладко, сладко се прозина,
	след туй си легна до една къпина.

	— Добре ли? Страшно е съвсем!
	Та аз съм тигър, да се разберем! —
	и то се хвърли презглава
	и се заби във гъстата трева,
	след миг седеше вече право:
	— Видяха ли ме всички? Браво!
	Сега какво ще правим?
	Ще седим или ще скачаме?

	— Да скачаме? Но въобще, обаче…
	Учудено, змията се изви: — Защо?
	— Да видите, че мога! — каза то.
	И преди някой да издума дума,
	подскочи и изчезна в рошавата шума.
	Гората изведнаж притихна
	и слънцето между листата се усмихна.

	Змията тихичко прошушна: — Да не би
	това дете от хвалене да се уби?

	— Не, никак даже, аз съм тук. —
	И нещо мръдна горе на самия бук,
	след туй добави с глас познат, но тих:
	— Случайно в клоните се закачих,
	докато скачах аз —
	самият тигър Спас.
	Кажете, моля ви, бъдете тъй любезни,
	как може долу да се слезне?

	— Скочи обратно на земята!
	— Не мога, много е далече
	и клон един пред мене пречи,
	пък и треперят ми краката!

	Добрите животни тогава
	събраха на бърза ръка
	вейчици здрави
	и тънки лика
	и всяко
	заплете и бързо направи
	дълго и яко
	въже.

	Змията пъргаво го взе
	нагоре по високото дърво забърза
	и тигърчето здраво върза.
	(А края на въжето
	хвърли на мечето.)

	То го задърпа бавничко и — хоп —
	заслиза като някакъв вързоп
	надолу „този страшен тигър“ Спас,
	от страх и не издаде глас…

	… тъй при животните на края спря.

	— Със ваша помощ се спасих,
	благодаря! —
	издума с глас познат, но много тих.
	И от смущение внезапно се смали
	смали…
	смали…
	И никой не видя дали
	избяга, или някъде изчезна,
	защото беше вече вечер звездна.

	По притъмнелите пътеки
	отиде да си легне всеки!
	И даже вятърът се мушна в някакво дърво,
	листата тихичко зашушнаха не знам какво…
P$
M$
