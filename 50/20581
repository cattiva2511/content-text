>
#	Действащи лица:

	__КУРТ__

	__МОНИКА__

	__ПОЩАЛЬОН__

	__ПЪРВИ ПОЛИЦАЙ__

	__ВТОРИ ПОЛИЦАЙ__

	__ЕДИН ТРУП__


>	Първа сцена

N	(Голяма, обзаведена в старонемски стил стая. В средата тежка маса. Около нея столове. На пода килим. Две врати. Тежките завеси са притворени и възпират дневната светлина. Стоящата лампа в ъгъла е запалена. На кушетката лежи госпожа Вирц. Тя е мъртва. До нея на пода бастун. Моника тъкмо се е навела над мъртвата, вдига и отпуска ръката й, която се полюшва. Моника взима бастуна и тропа с него силно по пода, после преравя няколко чекмеджета, като внимава да не създава безпорядък. После отново тропа по пода. На входната врата се звъни пронизително. Моника излиза, връща се с Курт.)

	__МОНИКА__

	По-добре да не беше идвал.

	__КУРТ__

	Трябваше първо да се облека. — Но какво има?

	__МОНИКА__

	Дъртата хвърли топа.

	__КУРТ__

	Наистина ли?

	__МОНИКА__

	Ей я, лежи там.

	__КУРТ__

	Няма да гледам, не мога да гледам трупове. — Да се обадим на доктора и на погребалното бюро, те да свършат всичко.

	__МОНИКА__

	Хвана те шубето. — Първо да поразгледаме.

	__КУРТ__

N	(гледа втренчено в една точка)

	На кушетката ли лежи?

	__МОНИКА__

	На кушетката.

	__КУРТ__

	Да поразгледаме… Знаеш ли какво можем да приберем, без да бие на очи?

	__МОНИКА__

	Всичко! Та тя си нямаше никого. — Кой знае, може пък всичко да наследя аз. — Полага ми се най-сетне. Пет години й прислужвах и отпред, и отзад.

	__КУРТ__

	Къде мислиш да поразгледаме?

	__МОНИКА__

	Друг мъж нямаше да пита толкова. Ама ти мъж ли си? Стоиш като дърво и трепериш.

	__КУРТ__

	Какво значи трепериш, просто ми призлява от трупове. А и не проумявам, щом ще наследиш всичко…

	__МОНИКА__

	Първо да намерим завещанието, после ще видим. — Ключът от касата е на шията й.

	__КУРТ__

	Ах! — И аз ли да го взема…

	__МОНИКА__

	Спокойно…

	__КУРТ__

	Трябваше да се ожениш за мияч на трупове.

	__МОНИКА__

	Млък!

N	(Моника с труд разкопчава роклята на госпожа Вирц, снема ключа и отива в съседната стая. Курт я следва. След малко се връщат. Моника смачква лист хартия.)

	__МОНИКА__

	Кранта такава, дърта кранта!

	__КУРТ__

	Пет години й бършеш задника, а накрая ти приписва мебелите. Може й да платиш на вехтошаря да ги отнесе.

	__МОНИКА__

	А 650 000 шилинга в спестовната книжка за детско селище.

	__КУРТ__

	За някакви мутри.

	__МОНИКА__

N	(сопва се на Курт)

	А петте хиляди са за теб, така ли!

	__КУРТ__

	Какви пет хиляди?

	__МОНИКА__

	Давай ги тук! Не ме прави на толкова тъпа. Много добре видях какво още имаше в касата.

N	(Курт неохотно вади две хилядарки.)

	__МОНИКА__

	И петте!

	__КУРТ__

	Делим наполовина.

	__МОНИКА__

	Нищо подобно! Няма какво да се докачаме! Да беше печелил малко повече, фризьор такъв!

	__КУРТ__

	Какво значи фризьор? — В това няма нищо срамно. А какво можеш ти? — Само да прислужваш!

	__МОНИКА__

	А защо се налага да прислужвам? — Давай хилядарките!

N	(Курт й дава три банкноти.)

	__МОНИКА__

	Поне да бе пукнала утре. В касата щеше да има още деветнайсет.

	__КУРТ__

	Деветнайсет?

	__МОНИКА__

	Деветнайсет, я! Пенсията, а също от някаква къща, дето я е отдала за доживотна рента. Не можа ли да дочака пощальона с парите!

	__КУРТ__

	Просто да полудееш! Моя милост се съсипва за половината от това, а тя сигурно е само вдовица на някой висш чиновник. Да приберем бижутата. Къде са й бижутата?

	__МОНИКА__

	Също в банката. Толкова бе подозрителна, тази кранта, сякаш не може да ми се има вяра!

	__КУРТ__

	Такава мръсница! — Почакай! Ще разбереш хората. Сега подарява всичко! Значи е била голяма мръсница, защото колкото по-нечиста съвест имаш, толкова повече подаряваш, казвам ти. Иде ми да заплача! Ще се разрева заради парите, дето пощальонът ще ги донесе днес.

	__МОНИКА__

	Наистина ще ги донесе.

	__КУРТ__

	И ще ги върне обратно.

N	(Изведнъж Моника става любезна към Курт, отрупва го с ласкателства.)

	__МОНИКА__

	Курти…

	__КУРТ__

	Какво има пък сега?

	__МОНИКА__

	Съвсем нищо. — Мисля си само, каквото вече ти казах… Понякога просто се сърдиш.

	__КУРТ__

	Ами веднага ми говориш, че не съм бил мъж!

	__МОНИКА__

	Тази нощ ще измоля от тебе прошка — като робиня.

	__КУРТ__

N	(кимва към кушетката)

	Малко благочестие, Моника, малко благочестие!

	__МОНИКА__

	Не! Трябва веднага да ти кажа, Курти. Тъй като си мъж на място, какъвто можеш да търсиш с фенер, ще направим един удар…

	__КУРТ__

	Какъв удар?

	__МОНИКА__

	С друг няма да излязло нищо… Но както ти умееш да имитираш разните му звезди като Вико Ториани и Хайнц Конрадс, това ще стане.

	__КУРТ__

	Да не си се побъркала? Какви ги дрънкаш?

	__МОНИКА__

	Деветнайсет хиляди шилинга, Курти, внимавай в картинката, деветнайсет хиляди. Ще облечеш нейни дрехи, ще се гримираш — тук е доста тъмно, пощальонът няма да забележи нищо.

	__КУРТ__

	Това е лудост, престани, чиста лудост, няма никога да стане!

	__МОНИКА__

	Хайде, Курти. Само заради мене. И ще ти върна петте хилядарки.

	__КУРТ__

	Не, няма да го направя, дори да кажеш, че съм страхливец, дори да кажеш, че не съм мъж, не, няма да го направя.

	__МОНИКА__

	Такова нещо не мога да кажа. Не си страхливец, а истински мъж, но си честна душа. Просто си прекалено добър и затова мислиш, че не можеш да го извършиш. — И каква ни е ползата? — Е, както искаш. — Аз бих го направила, но нямам твоя талант. — Ако можех така да имитирам като тебе…

	__КУРТ__

N	(имитира старица)

	Ама сложихте ли млякото в хладилника, госпожо Моника? Защото утре ще се е вече вкиснало…

	__МОНИКА__

	Не! Ако човек си затвори очите, ще си помисли, че е тя, цяла-целеничка, самата тя! — На плешивата й глава има перука, две други висят в спалнята, ще вземем едната, а после гласът — трябва да е малко по-дрезгав и треперлив…

	__КУРТ__

	Ами ако изгърмим!

	__МОНИКА__

	Нищо не може да се случи! С подписа работата е съвсем проста. Ще направиш една заврънкулка, ето тъй _(показва му)_ — и тъй, с кривите си пръсти никога не е можела да пише. Е, ще стане!

	__КУРТ__

	В какво само се набутвам!

N	(Моника подбира рокли от гардероба.)

	__МОНИКА__

	А накрая да кажеш: „Благодаря, господин пощальон!“ И да му дадеш пет шилинга за почерпка!

	__КУРТ__

N	(с подправен глас)

	Благодаря, господин пощальон…

N	__ЗАВЕСА__


>	Втора сцена

N	(Курт излиза от съседната стая, Моника го следва. Той държи пред себе си огледалце, донаглася по някоя къдрица на бялата перука. Облечен е в женски дрехи, на лицето му са изписани бръчки. Моника дооправя облеклото му.)

	__МОНИКА__

	Добре! — Лицето е добре.

	__КУРТ__

	Дреболия за един фризьор.

	__МОНИКА__

	Ах, това не е по силите на всеки фризьор.

	__КУРТ__

	Който е фризьор, а не стригач, той може.

	__МОНИКА__

	А сега леко се прегърби, ръцете малко напред, бастунът…

N	(вдига бастуна, замръзва, гледа мъртвата)

	Господи! Дъртата!

	__КУРТ__

N	(ужасен)

	Жива ли е още?

	__МОНИКА__

	Не бе!

	__КУРТ__

	Ама тъй можеш да изкараш на човек ангелите!

	__МОНИКА__

	Да я махнем оттук, трябва да я махнем.

	__КУРТ__

	Но пощальонът може да ми даде парите и в кухнята.

	__МОНИКА__

	Ще е новост за него и ще му направи впечатление. А и кухнята не може тъй да се затъмни. — Не, трябва да я махнем.

	__КУРТ__

	Няма да я докосна.

	__МОНИКА__

	Да не ти е изпила чавка ума? Няма да те ухапе.

	__КУРТ__

	Дори не мога да я погледна.

	__МОНИКА__

	Хайде, ела. Хвани я за краката.

	__КУРТ__

	За нищо на света.

	__МОНИКА__

	И това ми било мъж, мъж ми било това! Изчезвай! Скрий се някъде! Такъв един… Ах, какви ги приказвам!

N	(На входната врата се звъни.)

	__КУРТ__

	Пощальонът!

N	(Курт панически побягва в съседната стая, Моника го следва до вратата.)

	__МОНИКА__

	Пощальонът с деветнайсетте хиляди шилинга.

N	(Курт се връща, изпълнен с решителност, стиска здраво очи и протяга напред ръце.)

	__КУРТ__

	Води ме.

N	(Моника го завежда до трупа, поставя ръцете му върху краката на мъртвата, после сама я улавя под мишниците. Двамата я замъкват в съседната стая. Отново се звъни. Моника и Курт се връщат.)

	__МОНИКА__

	Седни тук, опри бастуна на стола.

	__КУРТ__

N	(пъшка, избърсва челото си)

	Задръж го. Бръчките ще ми потекат по лицето.

N	(Курт бяга в съседната стая, Моника излиза в антрето, като старателно затваря вратата след себе си. Курт се връща с огледалцето, напудря лицето си, недоволен е, отново отива в съседната стая. Малко след това Моника въвежда пощальона.)

	__МОНИКА__

	Ама вие сте били много опасен!

	__ПОЩАЛЬОН__

	Толкова сте секси.

	__МОНИКА__

	Сега вече престанете! Госпожата ще влезе всеки момент!

	__ПОЩАЛЬОН__

	Е, ами после? — Нали живеете на долния етаж. — Може да имам нещо за вас.

N	(Пощальонът гледа Моника дръзко в очите, дланта му се плъзга нагоре по ръката й, посяга към гърдите й. Влиза Курт, при тази гледка забравя, че трябва да се преструва.)

	__КУРТ__

	Ей, ало!

	__МОНИКА__

	Господи! _(втурва се към Курт, прави се, че иска да го подкрепи)_ Милостива госпожо! Без бастун! Хванете се за вратата, веднага ще ви го донеса!

	__КУРТ__

N	(играе старица)

	Не обичам тези неща, господин пощальон. Младата жена е женена… Ами женена е, стават такива работи…

N	(Моника му донася бастуна, Курт куцука към масата, сяда.)

	__ПОЩАЛЬОН__

	Добър ден, помози бог.

	__КУРТ__

	Не обичам тези неща…

	__ПОЩАЛЬОН__

	Е, какво чак толкоз? Няма нищо. Вие сте в грешка, госпожо директорша, в грешка…

	__МОНИКА__

	Стига сте приказвали, няма да ви разбере!

	__ПОЩАЛЬОН__

	Още повече ли е оглушала?

	__МОНИКА__

	Ужасно, човек не бива да остарява.

N	(Пощальонът изважда от чантата си пощенски запис, подава го на Курт заедно с химикалка.)

	__ПОЩАЛЬОН__

	Е, какво ще правим после, съкровище?

	__МОНИКА__

	Как си позволявате?

	__ПОЩАЛЬОН__

	Моля, моля, изглежда погрешно съм ви разбрал в антрето.

	__КУРТ__

	А пари няма ли да ми дадете днес?

	__ПОЩАЛЬОН__

	Веднага, милостива госпожо, веднага! Щом само ми подпишете тук. — _(към Моника)_ Може би се срамувате пред нея? Нищо не чува, дъртата, нищо, мърша такава! Червеите вече я чакат пред вратата. — Ама не, като я гледам, оправила се е, има по-хубав вид.

N	(Курт изпуска химикалката на пода, пощальонът и Моника се навеждат едновременно. Той веднага използва това, за да я опипа, при което Моника бързо се изправя. Пощальонът тика химикалката в ръката на Курт.)

	__ПОЩАЛЬОН__

	Хайде, хаирлия да е!

N	(Курт дращи върху пощенския запис.)

	__МОНИКА__

	Но какво има?

	__ПОЩАЛЬОН__

	Ръцете й. Миналия път бяха кожа и кости, а сега — същински лапи!

N	(Курт скрива ръцете си под масата.)

	__МОНИКА__

	Ах, това ли! — То… То е от водата. Вече е пълна догоре с вода.

	__ПОЩАЛЬОН__

	А, от това, значи! — Понеже лицето й веднага ми се видя доста понаедряло. — Е, няма да я кара дълго. _(Изважда парите.)_ — Почне ли водата да притиска сърцето, вече е свършено. _(Наброява гласно върху масата 18 972 шилинга, прибира пощенския запис.)_ А сега… какво ще кажете? Имам нещо хубаво за долния етаж!

	__МОНИКА__

	Пуснете го в пощенската кутия.

	__КУРТ__

	Много благодаря, господин пощальон, много благодаря.

N	(Пощальонът се бави, Курт го поглежда строго.)

	__КУРТ__

	Не очаквайте почерпка, държахте се лошо. Фу, засрамете се! Довиждане.

	__ПОЩАЛЬОН__

	Де да беше и сляпа!

	__МОНИКА__

	Довиждане. Сам ще намерите пътя.

	__ПОЩАЛЬОН__

	Довиждане, студена хубавице. — До другия път.

N	(Пощальонът излиза. Курт и Моника изчакват напрегнато, докато чуят затварянето на външната врата, после Моника се хвърля на врата на Курт.)

	__МОНИКА__

	Курти! Страхотно! Страхотно! Беше чудесен, неповторим! Ама в началото, за малко да ни издадеш.

	__КУРТ__

	Позволяваш на оня да те опипва. И ти си една…

	__МОНИКА__

	Една каква? — Кажи, де! — Нали трябваше да го задържа, заради тебе!

	__КУРТ__

	С гърдите си ли?

	__МОНИКА__

	Какво ли пък си видял! — Гледай тук! Спечелихме деветнайсет хиляди, по две хилядарки на минута!

	__КУРТ__

	За това би предложила и повече, нали? Не само гърдите си!

	__МОНИКА__

	Ще счупя бастуна в тиквата ти, няма да ми говориш така, сякаш съм курва, подлец такъв, подлец!

	__КУРТ__

	Хайде, убий ме, та да те прави щастлива всеки ден този пощенски Казанова!

	__МОНИКА__

	Голям глупак си. Точно сега ти можеше да ме направиш щастлива, ама си голям глупак.

	__КУРТ__

	Как можеш да мислиш за такива неща, когато там има труп! Ще се преоблека и ще повикаме доктора… _(внезапно му хрумва нещо ужасно, крещи)_ Ама и ти с твоите щури идеи! Веднага ще попитат: „Къде са парите от пенсията, къде са?“

	__МОНИКА__

	Кой ще попита?

	__КУРТ__

	Ужасна глупост, ужасна глупост бе всичко! Та тя беше вече вкочанена! Мъртва е може би от пет часа! Докторът ще го разбере, и после? Кой е получил парите, след като вече е била мъртва? Ще изгърмим! Ще влезем в дранголника, преди да се озърнем!

	__МОНИКА__

N	(вдига банкнотите)

	Курти, печелиш ли по деветнайсет хиляди на месец? Печелиш ли толкова?

	__КУРТ__

	Сега ми просветна! Добре ме нареди! Не само този път, вечно ще трябва да играя дъртата! Не си вчерашна!

	__МОНИКА__

	Виж какво, Курти, никой няма да се поинтересува от нея, от дъртата, никой! Два пъти седмично ще заставаш на прозореца, заради съседите, а на първо число получаваш парите. Край. — И ще си заживеем чудесно, както винаги сме мечтали!

	__КУРТ__

	Същински дявол си!

	__МОНИКА__

	Причинявам ли някому зло? Ограбвам ли някого?

	__КУРТ__

	Е, ако се разсъждава така…

	__МОНИКА__

	Остави разсъжденията на мене.

	__КУРТ__

	Дрън-дрън! Изобщо не си разсъдила какво ще стане с нея! До следващото първо число ще се е вмирисала!

	__МОНИКА__

	Ела, помогни ми да дръпнем масата и столовете.

N	(Курт се колебае, след енергичен знак от страна на Моника двамата се захващат да вдигнат масата и столовете от килима и да ги сложат до стената.)

	__МОНИКА__

	Тъй, а сега да я внесем.

	__КУРТ__

	Пак ли трябва да я докосвам?!

	__МОНИКА__

N	(влиза първа в съседната стая)

	Не стой като ударен. Затвори си пак очите.

N	(Курт влиза след нея, после двамата изнасят трупа, Моника направлява движението им така, че в последна сметка слагат трупа върху края на килима.)

	__МОНИКА__

	Тъй, а сега да я увием.

	__КУРТ__

	Не, не мога това, не мога!

N	(С въздишка Моника се залавя сама за работа, увива трупа в килима.)

	__МОНИКА__

	Хайде, до вратата виси котле със светена вода, съвсем мъничко. Налей няколко капки в едно шишенце.

N	(Курт се затътря безволно към вратата на съседната стая.)

	__МОНИКА__

	Поне нещо като погребение й дължим.

N	__ЗАВЕСА__


>	Трета сцена

N	(Курт стои по мъжко бельо посред стаята. Моника е преметнала през ръка няколко женски дрехи. Масата и столовете са сложени както в началото. Килимът липсва.)

	__КУРТ__

	Не, не! Никога, никога!

	__МОНИКА__

	Не мога да те разбера, Курти, не мога да те разбера!

	__КУРТ__

	Никога няма да облека тази одежда. — Това е като… като…

	__МОНИКА__

	Е, като какво?

	__КУРТ__

	Не зная.

	__МОНИКА__

	Но аз зная какво ще се случи, ако не я облечеш. Съседките вече сплетничат. „Отдавна не съм виждала госпожа Вирц… да не е нещо болна?“ — Тези любопитни женоря! Към обяд, когато се връщат от пазар, трябва да си застанал на прозореца.

	__КУРТ__

	Моля те, Моника, моля те да престанем. Това няма да свърши добре, казвам ти, няма да свърши добре.

	__МОНИКА__

	Вече три месеца върви добре, защо да не върви и занапред? Та всичко си е в ред.

	__КУРТ__

	Нищо не е в ред, нищо, чувствам го. Дай си ми панталона.

	__МОНИКА__

	Добре, ето ти панталона, обличай се и отиваме в полицията. — Ще се предадем.

N	(хвърля му панталона, Курт го навлича)

	__КУРТ__

	Ще се предадем.

	__МОНИКА__

	И после ще влезем в дранголника, а и парите ще трябва да връщаме.

	__КУРТ__

	Само всичко да свърши.

	__МОНИКА__

	Да, тогава всичко ще свърши. Дори може да ни припишат и убийство.

	__КУРТ__

	Няма да ме уплашиш. Ще разберат, когато я изровят.

	__МОНИКА__

	Отде знаеш какво ще разберат?

	__КУРТ__

	Умряла е от естествена смърт, това сигурно още може да се установи.

	__МОНИКА__

	Стига на някого да не му хрумне и да каже, че сме я стиснали за гушата или че сме я удушили с възглавница, това никога не може да се установи, но от нас може и да се очаква, ще кажат те. Ще им хрумнат повече неща, отколкото сме в състояние да измислим.

N	(Курт смъква панталона си, хвърля го на пода и го тъпче.)

	__КУРТ__

	Каква гадория, проклета гадория… Чуй, да не би ти нея… с възглавницата?

	__МОНИКА__

	Да не си полудял? След като добре знаех, че няма да я кара дълго!

	__КУРТ__

	Насила ме набута в тази история!

	__МОНИКА__

	Но когато харчим парите, участваш, тогава няма нужда да те насилвам, нали? — Хайде, виж, Курти, бъди разумен, само по един час в седмицата!

	__КУРТ__

	Знаеш ли какво ми е през този един час? Стоя на прозореца и изведнъж имам чувството, че тя лежи отзад на кушетката и не смея да се обърна. Накрая нещо ме кара да се обърна, но аз не искам, а трябва и да легна там, както тя лежеше. И ме е страх, Моника, страх ме е!

	__МОНИКА__

N	(гали го)

	Ама Курти!

	__КУРТ__

	А сега ми се присмиваш, нали?

	__МОНИКА__

	Ни най-малко, Курти, ни най-малко. Когато стоиш там като дъртата Вирц, направо си мисля: „Господи, та тя е възкръснала!“ — и цялата настръхвам. Добре те разбирам, Курти. Ти така се вживяваш, че самия тебе те обзема страх. Не, и тогава съвсем не ти се присмивам, Курти, не и аз, понеже само един гений може да постигне това. Възхищавам ти се. Ти си гений — и се боиш от собственото си величие, Курти! Това е! Надвий себе се!

	__КУРТ__

	Ах, значи мислиш…

	__МОНИКА__

	Ти си гений, Курти!

	__КУРТ__

	Давай!

N	(Моника му подава роклята, той я навлича.)

	__КУРТ__

	Грим, перука, обувки, чорапи.

	__МОНИКА__

	За какво са ти обувки и чорапи, нали само заставаш на прозореца?

	__КУРТ__

	Заради усещането, знаеш ли, това ми е нужно, понеже иначе не мога да си преправя добре гласа. А също, за следващия път да ми приготвиш и нейно бельо, сутиен и тъй нататък. Искам да кажа, така ще бъда още по-добър. — Разбираш ли, съвсем истински!

N	__ЗАВЕСА__


>	Четвърта сцена

N	(Курт в дрехите на госпожа Вирц. Облегнал се е на отворения прозорец, говори на някого отвън.)

	__КУРТ__

	Благодаря ви за интереса. — Но вече съм на осемдесет и седем. — Ужасно е, точно така — но повече страдам от студа. — Не, от политика не се интересувам, понеже такова нещо като Франц-Йосиф вече не съществува. — Не, съвсем не чувам по-добре, или всъщност да, понеже си доставих това апаратче.

N	(Курт показва един слухов апарат. Влиза Моника.)

	__МОНИКА__

	Господи, пак ли висиш на прозореца!

	__КУРТ__

	Довиждане!

N	(Моника го отдръпва от прозореца. Курт се олюлява. Моника затваря прозореца.)

	__МОНИКА__

	Прекаляваш, Курти. Сега по цял ден стоиш на прозореца и гледаш навън. — Кажи, не ти ли омръзна?

N	(Курт куцука към един стол, сяда с пъшкане.)

	__МОНИКА__

	Какво се преструваш още? А хората вече питат къде си изчезнал. Просто не зная какво да им отговарям.

N	(Курт бърника слуховия апарат, не може да се справи, раздразнено го слага настрана.)

	__МОНИКА__

	Наистина, вече няма защо да се боим, че някой ще разбере нещо. — А и мен ме забравяш, Курти! — Слушаш ли ме изобщо? _(слага пред него на масата няколко автомобилни проспекта)_ — Ето, тази ще си купим! Понеже — ама слушай ме де! — всичко става съвсем просто с твоя подпис. Без никакви възражения се разтичаха, без никакви спънки ми изплатиха десетте хиляди шилинга. — Курти! Сега имаме и парите от спестовната книжка!

	__КУРТ__

N	(взира се в проспекта)

	Тъй-тъй, и ще идем в Ишел.

	__МОНИКА__

	И в Париж, и в Рим. Виждаш ли, сега ще си поживеем!

	__КУРТ__

	Или ще вземем самолета за Тенерифе…

	__МОНИКА__

	И самолета ще вземем! А днес ще поизлезем като големци, ще идем при ония разбойници, нали? Там можем да уговорим всичко. Купих си нова рокля, виж, харесва ли ти?

	__КУРТ__

	Един мерцедес няма да е лошо.

	__МОНИКА__

	И ново бельо. Искаш ли да го видиш?

	__КУРТ__

N	(за първи път я оглежда цялата, явно схванал мисълта й)

	Не зная… Толкова съм уморен, направо съм капнал…

	__МОНИКА__

	То е, понеже непрекъснато играеш дъртата. Купих ти нов костюм…

N	(Моника излиза в антрето, Курт се занимава със слуховия апарат, отново не може да се справи. Моника се връща, носи кутия за костюм.)

	__МОНИКА__

	Тъмносин. Цветът толкова ти отива. — Хайде, смъквай тези фусти! Сега облечи това!

N	(Моника вдига Курт от стола, съблича го, при това е нежно агресивна.)

	__МОНИКА__

	Искам най-после отново да те усетя като мъж!

	__КУРТ__

	Какво има? — Остави ме на мира! — Не, не, недей…

	__МОНИКА__

	Гъдел ли те е?

N	(Курт стои по долна риза. Моника го гъделичка, неволно плъзва ръка между краката му, сепва се, опипва го по-здраво, стъписва се.)

	__МОНИКА__

	Курти, Курти, но какво е станало с теб? — Та това, това е невъзможно, не е вярно!

	__КУРТ__

	Какво има?

N	(Моника застава на колене, пъха се под ризата на Курт, преглежда го.)

	__МОНИКА__

	Не може да бъде! Курти, не се преструвай, не си прави такива шеги! — Не! — Курти! Къде е Курти?

N	(Моника се изправя, ужасена се отдръпва. Курт плачливо криви лице.)

	__МОНИКА__

	Вие сте мъртва! Отдавна сте мъртва!

	__КУРТ__

	Как може човек да се държи така с една стара жена!

N	__ЗАВЕСА__


>	Пета сцена

N	(Курт бавно и с несигурни стъпки прекосява стаята, като се подпира на бастуна, спира се тук-там, замислено избърсва праха от някоя мебел, вдига някоя ваза, поставя я обратно — все безцелни действия. На входната врата се звъни пронизително. Курт не чува, куцука до кушетката, сяда. Звъни се. Курт се заслушва напрегнато, после отново потъва в себе си. Звъни се. Курт се заслушва, клати глава, с въздишка се отправя към антрето, отваря вратата. Курт говори на изискано виенско наречие, провлачено, малко носово.)

	__ПЪРВИ ПОЛИЦАЙ__

	Добър ден. — Извинявайте, но имаме нужда от още някои сведения, милостива госпожо.

N	(Курт влиза в стаята заедно с двамата цивилни полицаи. Сяда.)

	__ПЪРВИ ПОЛИЦАЙ__

	Вашите показания се оказаха верни. Много сме ви благодарни.

	__КУРТ__

	Сега ще ги арестувате ли?

	__ПЪРВИ ПОЛИЦАЙ__

	Иска ли питане! — Но защо, милостива госпожо, съобщавате едва сега?

	__КУРТ__

	Ама няма да повярвате — вече съм почти на деветдесет.

	__ПЪРВИ ПОЛИЦАЙ__

	Разбира се, че ви вярваме. _(високо, в ухото на Курт)_ Защо едва сега?

	__КУРТ__

	Какво?

	__ПЪРВИ ПОЛИЦАЙ__

	Ами за убийството!

	__КУРТ__

N	(сочи надолу)

	Признаха ли си вече? Тази… тази… тя само безчинства. Цялата нощ той пак бе при нея, пощальонът. Цялата нощ! И заради това бедният Курти трябваше да умре, та да може да безчинства с оня.

	__ПЪРВИ ПОЛИЦАЙ__

	Да, но защо мълчахте четиринайсет месеца?

	__КУРТ__

	Бедният Курти, бедният Курти!

	__ВТОРИ ПОЛИЦАЙ__

	Глуха е като пън, Ханс, напиши й го.

N	(Първи полицай изважда бележник, написва нещо и го дава на Курт. Той го приближава до очите си, после го отдалечава.)

	__КУРТ__

	Обаче нищо не подписвам!

N	(Втори полицай съзира на бюфета очила, подава ги на Курт, той си ги слага и чете бележката.)

	__КУРТ__

	Защото, защото… Всяка нощ го сънувах, но понеже са си признали…, понеже…

	__ВТОРИ ПОЛИЦАЙ__

	Какво искаш, вече кара почти деветдесет.

N	(Първи полицай отново написва нещо, Курт го чете.)

	__КУРТ__

	Ами те приказваха, съвсем открито си приказваха къде ще дянат трупа. Понеже си мислеха, че съм глуха. Но аз всичко чувах и виждах, всичко. Мислеха, че съм още в леглото и нищо не виждам и не чувам, но аз всичко виждах и чувах. Всичко. — Бедният Курти, бедният Курти, примамиха го тук горе и ето там, на онова място, там, там го убиха, убиха го, бедния Курти.

	__ПЪРВИ ПОЛИЦАЙ__

	Но как? — Как?

	__КУРТ__

	Там, на онова място, на онова място, бедния Курти…

N	(Първи полицай уподобява жестове на стреляне, пробождане и удушаване.)

	__КУРТ__

	Тя, тази… тази… тя му правеше мили очи, на бедния Курти, а оня, кръвожадният пощальон, той го удуши, с един шнур. — Отвратително!

N	(Първи полицай дава знак на другия, той слага едно пакетче на масата, отваря го, показва се парче повреден килим.)

	__ПЪРВИ ПОЛИЦАЙ__

N	(посочва парчето)

	Познато ли ви е това?

	__КУРТ__

	Килимът ми, хубавият ми килим! — Там го увиха, бедния Курти!

N	(Първи полицай пише, Курт чете.)

	__КУРТ__

	Да, там го увиха, увиха го, точно там. За да могат двамата да безчинстват.

N	(Входната врата са отключва.)

	__КУРТ__

	Бедният Курти, толкова много обичаше своята Моника, толкова много…

N	(Влиза Моника, стъписва се.)

	__МОНИКА__

	Но кои сте вие?

	__ПЪРВИ ПОЛИЦАЙ__

	А коя сте вие?

	__МОНИКА__

	Прислужвам у госпожа Вирц.

	__ПЪРВИ ПОЛИЦАЙ__

	Ах, крайно интересно! Госпожа Моника Шперл?

	__КУРТ__

	Тази… тази! — Отвратително!

	__МОНИКА__

	Какво желаете, кажете веднага или ще повикам полицията.

	__ПЪРВИ ПОЛИЦАЙ__

	Тя е вече тук.

N	(с елегантно движение й показва значката си)

	__МОНИКА__

	Полиция? — Какво се е случило?

	__ПЪРВИ ПОЛИЦАЙ__

	Къде е мъжът ви?

	__МОНИКА__

	Мъжът ми ли?

	__ПЪРВИ ПОЛИЦАЙ__

	Но седнете, моля… Е, къде е?

	__МОНИКА__

	Не зная.

	__ПЪРВИ ПОЛИЦАЙ__

	Може би в гробището Лаерберг?

	__МОНИКА__

N	(ужасена)

	Лаерберг?

	__ВТОРИ ПОЛИЦАЙ__

	Два метра под земята?

	__МОНИКА__

	В Лаерберг, два метра под земята?

	__ПЪРВИ ПОЛИЦАЙ__

	Погребан.

	__ВТОРИ ПОЛИЦАЙ__

	Вижте, признайте си, знаем всичко.

	__ПЪРВИ ПОЛИЦАЙ__

	Всичко!

	__МОНИКА__

N	(привежда се, взира се в Курт)

	Кажи им, че не е вярно, кажи им, ти знаеш!

	__КУРТ__

	Разбра се! — Излезе на бял свят! Мислехте, че ще си живеете весело, докато бедният Курти гние в Лаерберг! — Нищо не излезе от това, всичко свърши!

N	(киска се)

	__МОНИКА__

	Няма да позволя на тази коварна старица да ми приписва нещо. Мъжът ми изчезна, а не е погребан в Лаерберг — избяга ми. Но аз какво съм виновна?

	__ВТОРИ ПОЛИЦАЙ__

	Избягал? — На летящо килимче може би?

N	(Втори полицай пъха пред очите на Моника парчето от килима. С въздишка Моника рухва.)

	__МОНИКА__

	Е, добре. — Но той е виновен, всичко беше негова идея.

	__ВТОРИ ПОЛИЦАЙ__

	Значи, вашият любовник беше подбудителят?

	__МОНИКА__

	Ама не! Негова беше идеята, негова! _(сочи към Курт)_ Това е Курти! — Някога това беше той!

	__ПЪРВИ ПОЛИЦАЙ__

	Значи, правете се на луда пред съда, там може и да успеете, но на нас такива не ни минават.

	__МОНИКА__

	Така е, кълна ви се! Във всичко свято. — Заради пенсията й го направихме. — Този, не, тази там е моят мъж Курти, а пък тя, искам да кажа, истинската госпожа Вирц, тя лежи в Лаерберг. И съвсем не сме я убивали.

	__ПЪРВИ ПОЛИЦАЙ__

	Ще ме разсърдите, госпожо Шперл. Какво значи всичко това? Та тук седи госпожа Вирц…

	__МОНИКА__

	Да, сега, някаква госпожа, но не и госпожа Вирц. Някога това беше Курти, а щом тя седи тук, значи той не може да лежи в Лаерберг. Там лежи тя!

	__ВТОРИ ПОЛИЦАЙ__

	Виждате ли, сега сама казахте: щом тя седи тук, онова в Лаерберг трябва да е някой друг!

	__ПЪРВИ ПОЛИЦАЙ__

	Хайде, не се поддавай на глупави брътвежи, Пепи! Виждате ли, проявявам към вас търпение. Значи, още веднъж: онова, което намерихме в Лаерберг, е труп на четиридесетгодишен мъж.

	__ВТОРИ ПОЛИЦАЙ__

	На колко години беше мъжът ви, госпожо Шперл?

	__МОНИКА__

N	(плаче)

	Не, не може да бъде! Та трупът няма да се преобрази!

	__КУРТ__

	Само я вижте! Сега си го получи. Тази… тази… такава една думичка ми пари на езика.

	__МОНИКА__

	Ще те убия, ще те убия!

	__ПЪРВИ ПОЛИЦАЙ__

N	(крещи)

	Тихо!

	__МОНИКА__

	Но онова не е мъж, в Лаерберг. От дрехите все нещо е останало!

	__ПЪРВИ ПОЛИЦАЙ__

	Какви дрехи?

	__МОНИКА__

	Ами черната рокля с дантелите и кафявите дамски обувки…

	__ПЪРВИ ПОЛИЦАЙ__

	Поне признавате, значи, дето знаете, че трупът в Лаерберг е бил облечен в женски дрехи?

	__КУРТ__

	А прекрасния пощальон, аз и него натопих!

	__МОНИКА__

	Сатана! Но почакай, само почакай!

	__ПЪРВИ ПОЛИЦАЙ__

	Тихо! — Значи, как беше това с дрехите?

	__МОНИКА__

	Когато влязох, тя лежеше там и бе облечена…

	__ВТОРИ ПОЛИЦАЙ__

	Не повтаряйте вечно „тя“, бил е той!

	__ПЪРВИ ПОЛИЦАЙ__

	Чия беше идеята да му облечете женски дрехи?

	__МОНИКА__

N	(отчаяно)

	Тя си беше облечена!

	__ПЪРВИ ПОЛИЦАЙ__

	Значи, внимавайте да не се увличате повече в приказки кое как е било. Това с роклята би могло да бъде фалшива следа, при положение че случайно откриехме трупа. Нелоша идея, защото сигурно щяхме да заложим на хомосексуална история. Но ако сте смятали, че няма да се разбере, че в дрехите е имало мъж, много сте били глупави, защото всеки студент по медицина в първи семестър може и след хиляда години да установи, че е било мъж. — Тъй, а сега да тръгваме. — Пепи, ти ще отведеш пощальона.

	__МОНИКА__

	Курти, моля те, кажи им как беше! Не съм виновна, че стана тъй с тебе, та какво можех да сторя? Толкова те обичах, имай жал!

	__КУРТ__

	Тя пак ли ме нарича „Курти“? По-рано винаги се обръщаше към мен с „милостива госпожо“. А пощальонът, той удуши бедния Курти. Отзад, с един шнур…

	__МОНИКА__

	Курти, все още трябва да си Курти! Разбирам, че ми се сърдиш, но защо затова да съсипваш живота ми, та аз никого не съм убивала, най-малкото тебе, знаеш, Курти!

	__ПЪРВИ ПОЛИЦАЙ__

	Да тръгваме, да тръгваме.

N	(Двамата полицаи със сила отвеждат Моника.)

	__КУРТ__

N	(крещи след тях, дори и след като вече са извън жилището)

	Да, да, сега се разкайва! Но за бедния Курти трябваше да се отмъсти! Тя го уби, той се скапа! — Тази… тази свиня! Тази… тази курва! Бедният Курти гние, а тя си живее прекрасния живот! Но господ ги наказа, курвата и нейния пощальон, да знаят, през целия си живот да знаят, че с Курти не може да се постъпва така… бедният Курти…

N	(Напълно изчерпан, но разтърсван от конвулсивен смях, Курт се олюлява към кушетката, просва се на нея, подскача. Той е мъртъв. Лежи така, както в началото госпожа Вирц. Ръката му се полюшва над пода.)

@@	1987
