P>
	Какво ми е не знам, въздишам угнетен,
	във мъки плача аз, неумолимо страдам,
	от мъки се боя, сърцето ми отпада,
	плътта ми се топи, духът ми е сломен.

	Лицето побледня, във погледа смрачен
	не свети лъч, досущ в угаснала лампада.
	Като море през март кипи душата млада.
	Какво сме аз и ти? Какво е този ден?

	С какви мечти вървим и за какво копнеем?
	Днес — горди големци, а утре — в гроб немеем,
	цветя сме днес, а тор — по-късно, глъхнещ звън,

	мъгла и сянка, скреж, поток и пяна, вятър.
	Днес — нещо, утре пък сме нищо, а делата
	изпълва ги страхът, примесен с тъмен сън.
P$
