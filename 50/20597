	Иван Мариновски не е непознато име на почитателите на фантастиката за деца. Малките читатели сигурно ще си спомнят неговия фантастичен детски роман „Руфо Червенокосия“, излязъл също в издателство „Отечество“, който през 1981 година спечели наградата на Комитета за култура и ЦК на ДКМС за дебютна книга. Тогава направи впечатление тънкият хумор, авторовото проникновение в детската душа, научната му осведоменост и поетичното перо. Читателите навярно вече са оценили същите тези качества, които присъствуват в не по-малка степен и във втората книга на Иван Мариновски — „Тотемът на поетите“.
	Разказите, влезли в този сборник, се отличават с хуманните си идеи („Там, на колоната“) — една апология на човешкото състрадание, — с антивоенната си насоченост („Само да избягаме“, „Шестата фонограма“). В тях се усеща преклонение пред трайните ценности — ваденето на хляба („Писмо от левия край на масата“), вечната сила на любовта („Еднодневки от Верона“). Някои звучат като гротеска, като поетична инвенция („Внимание — първа степен“, „Грешката на Дзета“), а други достигат философската дълбочина на притчата („На това се надявам“, „Тотемът на поетите“).
	В предлагания сборник от разкази авторът доразвива своя фантастичен свят, обогатява го с нови идеи, вдъхва му жизненост. И както всички добри фантастични книги „Тотемът на поетите“ намира допирни точки със съвременността, дори с политическата злободневност („Митология ли?“ е един несекващ възторг от съзидателните възможности на новоосвободените държави в Африка), черпи вдъхновението си от заобикалящи ни дадености и служи на вярата в доброто и справедливостта.
	Иван Мариновски е роден през 1937 година в град Запорожие (СССР). Завършил е Софийският университет „Климент Охридски“ в София. Пътят му към фантастиката за деца минава през реалистичните разкази, публикувани в периодичния печат, през пиесите за деца и сценариите на научнопопулярни филми.
	Вярваме, че с „Тотемът на поетите“ издателство „Отечество“ прави още един приятен подарък на многобройните млади почитатели на фантастиката у нас.
