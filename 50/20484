P>
	Не идвай още моя смърт
	почакай още малко
	какво е за тебе
	да бие сърцето
	още десет години
	няколко мига вятър
	малко нежност

	почакай
	докато месецът хвърля
	червени сенки

	После
	в студа през ноември
	хвърли черните карти
	на масата
	да бъдем честни
	ела с вълчи вой
	ела с грак на гарван
	разтвори кървави крила
	над мен

	Зная
	ти си страшна
	зная
	ти си блага
	зная
	ти си нежна
	студена като снега
	сладка като кръвта
	твърда като абанос
	ела каквато си
	като змия
	като бесилка
	ела със ноктите на звяр
	ела със нежни устни
	ела като дъжд
	като вечерна заря

	но остава ми
	още нещо дребно
	малко време
	шепа вятър
	почакай
	още малко
	моя смърт
P$
