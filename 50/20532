P>
#	11

	В мига преди бурята,
	в напълно празната секунда
	преди дъждът да завземе живота
	и светкавицата да се покаже,
	когато изведнъж разговорите
	прекъсват, когато човек не знае
	с какво ще се запълни празнотата,
	когато всички спомени са безследно
	изгубени и теб вече те няма:
	точно в тази секунда трябва да влезеш
	във водата, и водата да премине през теб.

#	13

	Влюбени до полуда в далечината, влюбени
	в границата на мисленето, влюбени
	във водата, която ни служи
	за огледало: ние подреждаме небето
	върху повърхността, и като вятър
	го разбъркваме отново. Само един свят?
	Много светове. Светът на глада,
	на желанието, светът на надеждата,
	чиито въдици привидно удържат
	загадъчното равновесие: основната фигура,
	към която, макар и късно, трябва да се върнем.

#	16

	Тук всичко се стича накуп
	през годината в огледалото на сезоните;
	пенесто, после отново равнодушно
	се повдига одеялото, диша тежко
	през есента, когато с погледи
	раздърпваме тънките остатъци от светлина.
	И гласовете отъняват, същите
	които казват, че народът бил като дете.
	Толкова много неща стоят, стоят
	лошо. Само понятията се угояват,
	като че не знаем тяхната история.
P$
