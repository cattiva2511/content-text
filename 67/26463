P>
D>
	В памет на поета
	Радослав Линковски
D$
	Проскърца тъжно твоето перо
	за „сбогом“, млъкна звънката ти лира!
	Замлъкна и едно сърце добро,
	що хорски грижи цял живот събира!

	Ти ни напусна, нежен, волен дух,
	с любов нареждал стихове горещи!
	С „Молитва“-та зарадвал моя слух,
	днес се отправи Вечността да срещнеш!

	С какво днес мога да те утеша,
	о, романтична птицо песнопойна?
	С какво да стопля твоята душа
	освен с молитвата заупокойна?

	За сбогом ти поднасям този стих,
	взел от духа на твоите завети,
	в които вяра и любов открих,
	наместо огън вечен да ти свети!

	Как искам да усетиш песента,
	която ти изпращам там в безкрая!
	Безгласен днес си тръгна от света,
	но с любовта навек спечели рая!
P$
