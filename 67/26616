P>
	Питате какво ще правя,
	като пораста голям?
	О, на важна цел тогава
	целият ще се отдам!

	— Важна? Но каква е?
	Тайна!
	И се хващам с вас на бас:
	работата ми — незнайна,
	но ще зная всичко аз!

	Да, ще зная кой злосторник
	е намислил да краде,
	кой е станал заговорник
	за грабежи
	и къде.

	Щом посегне — ще го хвана.
	— Стой! — ще му извикам. — Стой!
	И пред него ще застана,
	в клопката ще влезе той.

	Пък и чуждият шпионин
	ще изпадне тук в беда.
	Като хрътка ще го гоня,
	стъпките му ще следя…

	Той на свой ще се престори,
	честен и невинен уж.
	Ама аз: — Ръцете горе!
	Ти си зъл шпионин чужд!

	Зная аз какво да правя
	и си търся помагач.
	Ще му доверя тогава,
	че съм смел разузнавач!
P$
