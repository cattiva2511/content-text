P>
	Какво очаква с нетърпение
	това военно поделение,
	та всяко свое помещение
	така старателно подрежда
	огряно от добра надежда?
	Леглата — в идеален ред.
	Над всяко — засиял портрет.
	Войниците така са спретнати
	с кафявите си куртки — летните!
	Ботушите — блестящо лъснати.
	По двора няма вещи пръснати.
	И бърза редник да полее
	цветята край една алея…

	Какво в сърцата огън пали?
	Дали ще дойдат генерали
	или на щаба командирът
	за ред ще дойде да се взира?

	Ти, гостенино скъпи, кой си?
	Тръба тръби. Команда: — Строй се!
	Строяват се за миг войниците
	и сякаш струни са редиците.

	На входа знаме се задава.
	Отеква песен. И тогава
	с калпаци бели, с връзки алени,
	с лица от чист възторг запалени
	пристигат пионери — същите,
	с които често се прегръщат те.
	Че идвали са неведнаж —
	тук имат верен патронаж.

	Тържествен рапорт. И приветствия.
	И пак прегръдките в последствие.
	Един танкист завежда в танка
	другарчето си: — Влизай, Ванка!

	А друг боец показва как
	с картечница се сваля враг.
	Пък трети пред мишена почна
	уроци по стрелба най-точна.

	А след обяда и десерта
	ечи на двора вън концерта
	със сценките войнишки, с песните
	и с танците, и с хумореските,
	и с веселата огърлица
	на дружната им ръченица!
P$
