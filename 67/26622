P>
	С родителите си замина
	Айше далеч на юг.
	Откъснаха я от родина,
	от всичко мило тук.

	Айше тъгува и топи се,
	сърцето я боли.
	До своя клас писмо написа,
	тъгата сподели:

	— Другарчета незабравими,
	все мисля тук за вас.
	Преселихме се и тежи ми
	без дружния ни клас.

	Простих се с моята наука,
	а учех се с успех.
	В училище не ходя тука,
	на работа поех.

	Ваканция за мен настана
	без бъдни часове.
	И няма вече в утрин ранна
	звънче да ме зове.

	А вие с книгите вървите
	към свиден школски праг.
	Тук песните ви гласовити
	дочувам сякаш пак.

	Дочувам как открива хорът
	отрядния ви сбор.
	Цъвтят ли розите на двора —
	в училищния двор?

	Набавихте ли за кръжока
	и киноапарат?
	И пак ли първенец за срока
	е нашият отряд?

	Когато хълма залесите
	през някой трудов ден,
	аз моля ви да засадите
	дръвче и зарад мен.
	И нека вместо мен расте то
	в любимия ни край.
	И нека да цъфти дръвчето,
	напролет да ухай.

	Че аз — далече присадена —
	ще вехна цял живот.
	Без корени съм — отделена
	от роден небосвод.

	Честити сте. В страна растете —
	златиста пита мед.
	Земята родна поздравете,
	на всички — мил привет!
P$
