P>
	Бащата на момичето замина
	на работа в далечната Канада.
	И тръгва то при татко си в чужбина —
	откъсната от роза пъпка млада.

	Червена шапчица с червена връзка
	като че ли това момиче става.
	И сякаш искра тая връзка пръска —
	сияе пионерската му слава!

	Минава Радослава през Виена
	и с майка си разхожда се из парка.
	А хората като в звезда червена
	заглеждат се във връзката й ярка.

	И сред Париж звездата засиява.
	Обръщат се да гледат стари, млади —
	че връзката гори като жарава
	там, где Гаврош стоял на барикади!

	Като червено знаменце потрепва
	зад океана връзката лъчиста.
	— С червена връзка! — мистер Смит се сепва.
	Червена шапчица е комунистка!

	Ала и там завиждат й децата.
	— С червена връзка! Тя е героиня!
	И хвърля искри връзката в сърцата
	от огъня на нашата родина.
P$
