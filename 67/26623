P>
	Искам в бодра песен да възпея
	родната работническа класа,
	че извират извори от нея —
	изворите — нейните дела са!

	Те около нас обилно бликат —
	в рудника и в зданието бяло,
	в светналата нощем електрика,
	в радиото — радостно запяло.

	Те са във фабричните комини —
	вдигнати ръце за поздрав трудов.
	Те бумтят в турбини и машини,
	с автоматиката правят чудо.

	Те прелитат с влака през тунела,
	те са в стола, в печката, в кюмюра.
	Те ни топлят с меката фланела,
	радости в живота ни притурят.

	Някога шуртели в смели стачки,
	в огнени въстания гърмели —
	днес тъкат с ръцете на тъкачки
	и за нов завод издигат скели.

	Победили в люта битка змея,
	който пиел пот и кръв човешка —
	в знамената ведри аленеят,
	скъсали веригата си тежка.

	Всякъде у нас ще ги съзреш ти —
	в сондите, възправени в простора,
	в пламъка на доменните пещи,
	в работните синеблузи хора.

	В хората, застанали до струга,
	в хората, разкрили дивни сили,
	заменили с мощен трактор плуга
	и през планините път пробили!

	В хората, които рано стават,
	за да зазвънти звънът на цеха.
	С оксижен желязо те спояват,
	на родината коват успеха.

	Имат си и те чилична спойка
	в класата работническа смела —
	спойката е Партията бойка,
	в комунизма цял народ повела!
P$
