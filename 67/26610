P>
	Чародейна е палката
	на диригента.
	Като молив е малка тя,
	ала в момента
	на размаха й —
	песните
	струйват от хора
	и политват с небесните
	птици в простора!
	Дирижира симфония
	палката тънка
	и ни гали с хармония
	нежна и звънка.

	Тя завежда зад граница
	пойни състави.
	Дава ритъм на танеца —
	плавен го прави.
	Другоземци унесени
	трепкат щастливи
	в тия мигове песенни,
	медно-звънливи.

	С тая палка България
	где ли не мина —
	заблестя в лъчезарие
	вред по чужбина!
P$
