>
	Това е художествена творба. Имената, героите, местата и случките в нея са плод на въображението на авторите или са използвани с художествена цел. Всяка прилика с действителни събития, места и лица — живи или мъртви — е напълно случайна.


>	Пролог

	Докато Кирюк се движеше към стария, изоставен наблюдателен пункт, съвсем естествено очакваше да попадне в клопка. Всички признаци за това бяха налице.
	От една страна, начинът, по който беше извикан: тази тайнственост, загадъчност, анонимност; а от друга — местонахождението: усамотено, непознато, с места за укриване особено сега, в тъмнината на нощта. И най-после: инструкцията да остави своите хора отзад, като върви напред сам.
	Той погледна през рамо към Зибрат и Торгис. Те изглеждаха като ловни кучета, завързани против волята си, без да могат да го придружат, макар че задълженията им като негови телохранители бяха съвсем ясни. Кирюк си спомни колко силно и настойчиво протестираха, усмихна се едва доловимо и тръгна отново напред.
	Наблюдателният пост представляваше тъмно и скалисто място, издигащо се над безцветните хълмове като блатен паяк. При това едноок, тъй като само един прозорец беше осветен от слаба оранжева светлина. Всичките му сетива на клингонец го предупреждаваха за опасност. Като всеки друг, заемащ особено политическо положение, на Кирюк не му липсваха врагове. Един от тях може би е организирал тази среща, като е използвал любопитството му. И все пак той не посмя да откаже.
	Ако беше прав в предположението си кой го беше извикал да дойде тук, толкова далече от имперските космически пътища, щеше да бъде много по-опасно, ако не беше дошъл.
	Колкото по` приближаваше към поста, толкова по-ясно можеше да различи отделните му сгради. Те бяха заоблени, голи, проектирани изцяло за да бъдат функционални, а не красиви. Нито една от тях не беше използвана в продължение на половин столетие, откакто клингонците подчиниха последните си врагове по границата и ги включиха в състава на империята.
	На петдесетина метра от най-отдалечената постройка той разпозна сред сенките силуети на клингонци. Инстинктивно спусна ръка към хълбока, където беше празният кобур, и веднага си спомни, че имаше още едно условие: никакво оръжие, дори кама! Не че щеше да има някакво значение. Ако беше наистина клопка, измислена от враговете му, той, разбира се, бързо щеше да бъде сразен — беше на открито, докато противникът можеше да се прикрие. Всъщност силуетите бяха добър знак, показващ, че е прав в предположението си с кого предстои да се срещне. А може би те бяха просто примамка, начин да го накарат да се приближи, така че противникът да се прицели по-добре…
	Скоро щеше да разбере. Като стисна силно зъби, той продължи да се движи напред. В далечината изкряска граблива птица, сякаш призоваваше земната си жертва. Предзнаменование? Баща му би казал така. Защото беше суеверен човек.
	„Аз съм от новата раса, която използва суеверията на другите“ — помисли той. Все пак беше трудно да не обърне внимание на този обезпокоителен птичи крясък.
	Кирюк беше достатъчно близо, за да може да види нещо повече от силуети. Видя лица с безмилостни очи; уста с остро изрязани ъгли. От опита си да разпознава хората само по външния им вид той реши, че тези не бяха обикновени наемници, а специалисти.
	И, изглежда, наистина беше така.
	Като държеше ръцете си вдигнати нагоре, той им показа, че не е въоръжен. Щом видяха това, те се струпаха, заобикаляйки го. Самите те бяха въоръжени до зъби.
	Не го блъскаха. Не се отнасяха грубо. Дори имаше чувството, че някой го покровителства.
	Един от мъжете направи бързо знак — рязко махна с цевта на пистолета. Изглежда, беше водачът. Той тръгна обратно към центъра на инсталацията и другите го последваха. Кирюк вървеше след тях. Минаха покрай сградата и се приближиха към главното здание, онова със злокобното око-прозорец. Сега вече се виждаше тъмна фигура, обгърната в мека светлина. Някой сякаш стоеше с ръце, сключени зад главата и наблюдаваше.
	На входа Кирюк видя още войници, много повече, отколкото беше очаквал. Имаше чувството, че най-различни оръжия бяха насочени към него, но не ги виждаше.
	Вратата се отвори и го вкараха вътре. Там беше толкова голо, колкото и отвън. Само няколкото мебели, които някой администратор е ползвал в дните, когато този пост е бил действащ, бяха огрени от оскъдната светлина на една-единствена лампа. Но вниманието му не беше привлечено от тези подробности, а от фигурата на един клингонец до прозореца — огромно туловище, което се обърна при неговото влизане и го фиксира с очи, полуосветени от лампата.
	— Оставете ни! — каза дебелият. Гласът беше дълбок, рязък, заповеднически.
	Кирюк очакваше, че войниците ще протестират. Но те без нито дума се изнизаха един по един. Последният затвори вратата.
	— Седни! — изкомандва фигурата и с нехаен жест посочи стол до голямо, сиво бюро.
	Като наклони леко глава, Кирюк направи каквото му беше заповядано. Стаята миришеше на плесен. В ъглите имаше паяжини, а по пода прах. Мъжът се придвижи към другия стол, който беше по-близо до светлината. Когато напусна прикритието на мрака, чертите на лицето му се откроиха съвсем ясно. Макар че през цялото време Кирюк предполагаше кой го е извикал, видът на човека пред него го изпълни с ужас. Той неволно преглътна.
	„Внимателно!“ — каза си. Важното беше да не покаже слабост. А да те хванат неподготвен, определено означаваше слабост. Никой не проговори, докато домакинът сядаше. Погледите им се срещнаха.
	— Ти знаеш кой съм, нали?
	— Вие сте Императорът! — отговори Кирюк.
	Капронек, най-могъщото същество в империята Клингон, изсумтя:
	— Много добре. Първо искам да ти кажа, че не съм те повикал тук да те заплашвам — теб или твоите роднини.
	— Радвам се да го чуя — отговори Кирюк сериозно.
	Очите на Императора се впериха в него. Те бяха бледи, синьо-зелени като морето — съвсем необичайни за клингонец.
	— Какво знаеш за „лоялната опозиция“, Кирюк? Или да използвам точно името им: за Гевиш’рае* — кланове от Южния континент. Бунтове на глупаци, които можеха да хвърлят Империята в безмилостна война с Федерацията.
	[* Гевиш’рае или буквално Жадните ножове. — Б.пр.]
	Кирюк се замисли за момент.
	— Чух, че завоюват позиции в Съвета. Нараства влиянието им.
	Капронек изпухтя.
	— Това е доста меко казано. Хората от Гевиш’рае изпращат моите съветници преждевременно в пенсия, като използват всевъзможни средства. Подкупват някои, други просто убиват, като обвиняват за смъртта им някакви неясни кръвни врагове.
	Кирюк кимна. Информацията му значи е била точна: шпионите заслужаваха похвали. Устата на Императора се изкриви, показвайки сурово пренебрежение.
	— Бърборковци като Дюмерик и Зот се издигат, а гордите и благородни камордагци — моите и твоите хора, управлявали тази империя в продължение на десет поколения — затъват като стадо пури в солено мочурище.
	„Добро сравнение наистина“ — каза си Кирюк. На младини той беше виждал пури да потъват в блато на изток от фамилните земи. Животното е дебело, с мазен, загладен косъм; на пазара можеше да се вземат много пари за него. Освен това пури се срещаха само в Северния континент — като самите камордагци. Това правеше сравнението още по-силно.
	— Губим контрол над Империята — продължи домакинът. — Ние отмираме и щом веднъж Гевиш’рае спечели повече места в Съвета, те няма да бъдат така толерантни с нас, както сме ние към тях.
	Всичко това вероятно беше така. Но какво го касаеше него? Каква роля беше отредил Императорът за сина на Касандра — Кирюк? Капронек го погледна с присвити очи, с очите на ловец.
	— Няма да позволя хората ми да бъдат смазани! Няма да позволя Империята да бъде разрушена от някакви варвари от Южния континент! И съвсем определено нямам намерение да се отказвам от трона без борба! Императорът Калес, най-известният от всички камордагци, ни предупреди, че ще настъпят такива времена, когато законите ни ще бъдат подложени на предизвикателства. Ти си запознат с неговото учение, нали?
	Кирюк кимна утвърдително. Всъщност той беше ученик на Калес в продължение на години, от момента, когато получи достъп до семейната библиотека.
	— Спомняш ли си съветите в неговата „Рамен’аа“?
	Думите се бяха запечатали в паметта на Кирюк. Той ги изрецитира:
	— „Тъмнина ще падне. Врагове ще ни заобикалят отвсякъде, а техните мечове ще са толкова многобройни, колкото са дърветата в гората. Но ние няма да се предадем! Ние ще сме с огнени лица“.
	— И какво означава за теб фразата „огнени лица“?
	— Според бележките, които съм чел, тя има две значения. Едното се отнася до решителността, с други думи, ако желанието ти е достатъчно силно, ти можеш да преодолееш всякакви препятствия.
	— А второто значение? — попита Императорът.
	— Отнася се до умението на човека да мами. Предупреждава да бъдеш разумен във всичките си дела, особено когато имаш работа с истински или потенциални врагове.
	Капронек изръмжа одобрително.
	— Много добре! — той се наведе напред и очите му се свиха. — Изглежда, съм направил добър избор.
	Кирюк се понамести в стола. Сърцето му биеше силно, но не смееше да покаже колко е развълнуван.
	— Как мога да ви служа? — попита той. Императорът се облегна и се усмихна мрачно.
	— Как наистина?


>	Глава първа

	Когато командирът Джеймс Т. Кърк влезе в лазарета, видя Ленърд Маккой да стои пред един от новите биомонитори, висящи над всяко легло. Докторът клатеше недоволно глава.
	— Боунс? — прекъсна заниманието му командирът.
	Маккой се обърна, като му гласа му.
	— Проклети модерни дисплеи! — каза той. — Те все още не работят добре. За какво идваш, Джим?
	Кърк погледна критично своя главен медицински офицер.
	— За какво друго, освен заради твоя търбух, който разнасяш наоколо.
	— Сега не започвай и ти! М’Бенга ми проглуши ушите преди няколко дни. Само шест паунда, а сякаш светът се е свършил — Маккой потупа стомаха си и се усмихна кисело. — Имам приготвен цял режим с упражнения и го почвам веднага щом свърша с този нов хардуер.
	Кърк се усмихна.
	— Не мога да приема хирургът на кораба ми да дава лош пример на екипажа.
	— Знаеш ли — каза Маккой, — ти започваш да говориш като мен. А последното нещо, от което се нуждае този кораб, е още един като мен — той погледна над биомонитора. — Е? Само за шкембето ми ли дойде да говорим?
	Като знаеше отношението на лекаря по въпроса, който се канеше да повдигне, Кърк не бързаше особено много. Но командирът трябваше да прави това, което се изискваше от него.
	— Получихме ново назначение, Боунс. Ние трябва да вземем един посланик от Звездна база 12 и да го откараме до система Алфа Малуриан на около шест дни оттук, на орбита шест.
	Усмивката на Маккой помръкна.
	— Посланик? Страхотно! Надявам се, това не беше предназначено да ме ободри.
	Кърк въздъхна.
	— Идва с големи препоръки. Както разбрах, направил чудеса на Гама Филувиан VI.
	Лекарят изръмжа:
	— Ама, разбира се! Те всички са с препоръки! След това се появяват и ти влизат под кожата като мравки от планината Мехлавион.
	В другия край на лазарета сестра Чапъл калиброваше новия пакет трикордери. Тя погледна неодобрително Маккой. Лекарят й отвърна по същия начин.
	— Не ме гледай така, Кристин! Ако трябваше да се занимаваш с тези проклети дипломатически корпуси, и ти щеше да се чувстваш така.
	— Боунс — каза командирът, — виж, той не е Императорът на клингънианците. Той е на наша страна!
	— Мисля, че по-скоро бих предпочел да е самият Император — продължи лекарят. — Така поне щяхме да внимаваме да не ни нападнат челно.
	Наистина и Кърк не обичаше посланиците, но не го показваше.
	— Докторе — продължи той, — ти не можеш да се сърдиш на човека, преди да е стъпил на кораба. Може да е изключение от правилото. Може да е… — търсеше подходящата дума — полезен — каза той най-после.
	Маккой изсумтя.
	— Правилно. И мугату имат крила.
	— Слушай! — каза командирът малко по-твърдо този път. — Той ще се появи след около четиридесет и пет минути. Искам да бъдеш в приемната, когато пристигне.
	— И аз си мислех така…
	— Искам да обещаеш, че поне ще бъдеш любезен. И никакви удари под пояса! Никакви коментари относно техния успех! И определено никакви намеци, че бихме се чувствали по-добре без тях!
	— Дори да е вярно?
	— Няма значение какво е — подчерта Кърк.
	Докторът поклати глава.
	— Нищо не обещавам, Джим.
	— Това не е предложение, Боунс, а заповед!
	Маккой изпсува тихо.
	— Какво каза, докторе?
	— Казах, че ще се срещнем в приемната и аз ще се държа ужасно добре.
	Кърк се усмихна.
	— Това се казва характер. Не забравяй: четиридесет и пет минути!
	Маккой въздъхна.
	— Ще броя минутите дотогава.


	Когато Маккой пристигна в приемната, там вече имаше хора. Спок го погледна от масата, която заемаше цялото пространство.
	— Докторе — каза първият офицер, като леко наклони глава. Очите му не се виждаха, но пронизваха остро, а източените, тесни очертания на лицето му бяха безизразни.
	„Безукорен е този Вулкан, както винаги“ — помисли си Маккой.
	— Виждам, че и теб са те вързали тук — каза докторът.
	Първият офицер вдигна нагоре вежди.
	— Вързан?
	— Включен не по собствена воля — обясни Боунс. Но преди да завърши, се сети, че Спок не се осмеляваше да говори така открито, както другите офицери на кораба.
	Философията на Вулкан за IDIS — безкрайно разнообразие в безкрайни комбинации — проповядваше толерантност дори към най-противните живи образования. А дипломатическият корпус в представите на Маккой не беше по-малко отвратителен от един червей телърайт.
	— Мисля, че грешиш — каза Спок. — Не съм включен без мое желание. Всъщност, за да си изпълнявам добре задълженията на първи офицер, е необходимо да бъда уведомен за…
	Докторът го прекъсна:
	— Няма нищо, Спок. Просто не обръщай внимание!
	Вулкан погледна Маккой повече като учен, изследващ нови форми на живот, отколкото като някой, който е бил прекъснат.
	— Както желаете, докторе.
	— Благодаря! — Боунс изтегли един стол и седна.
	Малко след това командирът отвори вратата и въведе госта. Докторът се намръщи и стана. Отсреща Спок стори същото.
	— Господа — каза Кърк, като се усмихна така любезно, както правеше само когато посрещаше високопоставени държавни служители или когато видеше някоя възхитителна червенокоса, — това е посланикът Марлин Фаркухар. Той е назначен от Федерацията да посредничи при изграждането на гражданските конфликти на Алфа Малуриан VI.
	Командирът посочи Вулкан и доктора:
	— Първи офицер Спок и главен медицински офицер Маккой.
	Фаркухар беше почти цяла глава по-висок от командира, но изглеждаше леко прегърбен в раменете. Трудно беше да се каже на колко години е. „Някъде между четиридесет и шестдесет“ — предположи Маккой, макар че и това беше само едно предположение. Мъжът беше с рядка руса коса. Добре сресана, с изключение на един кичур, който стърчеше смешно и нахално на тила. Очите му бяха воднисти, сини. Те не се движеха, те стрелкаха. „Като на изплашена риба“ — помисли си Маккой. Устата му беше тънка, права линия, която се спускаше в ъглите, докато наблюдаваше Вулкан и доктора.
	Истински син на дипломатическите служби! Маккой можеше да разпознае този тип, дори да се намираше на светлинни години оттук. Те се явяваха в стотици различни форми и размери, но отличителните им черти бяха винаги едни и същи: първо — безпределна преданост при провеждане политиката на Федерацията; второ — неспособност да приемат, че има нещо по-важно от тяхната мисия. Рядко тези непривлекателни качества се скриваха под маската на приятелството и добрите взаимоотношения — една лъжлива фасада, но понякога забавна. Още по-рядко те се изпълваха с наивна сериозност — нещо, което някой би разбрал или дори уважил, макар и да не можеше да приеме.
	За съжаление Фаркухар не притежаваше нито едно от тези качества. Той беше стандартен модел.
	Спок поклати глава.
	— Посланик Фаркухар — повтори командирът с равен, безизразен глас. Поведението му беше резервирано, но не неприятелско.
	Отговорът на посланика беше кратък.
	— Командир Спок — каза Фаркухар и гласът му прозвуча изненадващо мелодично и дълбоко, в противоречие с външния му вид. Беше ли възможно погрешно да го е преценил? Маккой не беше толкова твърдоглав, че да не оправдае някого, ако нямаше доказателства против него. Боунс подаде ръка.
	— Радвам се да ви видя — каза той, като се почуди каква любезност да употреби, и добави: — Добре ли летяхте?
	— Би могло и така да се каже — отговори Фаркухар. Воднистите му очи се присвиха, а след това се стрелнаха още по-бързо и добави: — Защо? Има ли някакви проблеми по този маршрут?
	„О, боже“ — помисли си докторът.
	— Не, няма проблеми — увери той посланика. — Просто си говоря.
	Фаркухар го погледна.
	— Да, разбирам.
	Ъгълчетата на устата му отново увиснаха надолу. Той рязко се обърна към командира и каза:
	— Смятам, че е време да тръгваме, нали?
	Кърк кимна.
	— Съвсем правилно.
	Посочи на посланика един свободен стол, а самият той дръпна друг за себе си.
	— Сигурен съм, че всички искаме да чуем за Алфа Малуриан, а също и какво става там.
	След като командирът седна, Маккой беше готов да се закълне, че едно „но“ остана да виси във въздуха. Оказа се прав.
	— Но преди да продължим — каза Кърк, като хвърли предупредителен поглед към офицерите си, — трябва да ви съобщя, че се налага промяна в плановете ни.
	Веждите на Фаркухар се свиха.
	— Промяна в плановете? — повтори той със зловеща интонация.
	— Така е — потвърди командирът. — Получихме нова заповед само преди няколко минути. Точно преди да пристигнете, посланик. Надявам се това да не ви притесни по някакъв начин.
	Посланикът се наведе напред, слепоочията му туптяха, а лицето му се зачерви.
	— Страхувам се, че не разбирам — каза той, като в гласа му се усети едва доловима нотка на конфронтация.
	— Ние все пак отиваме в Алфа Малуриан — потвърди, натъртвайки, Кърк, — но ще спрем по пътя.
	Той посегна към монитора на средата на масата и натисна едно копче. На екрана се появи звездна карта.
	— Бета Канцандия — съобщи Вулкан, като разпозна съзвездието, — на границата на федералните владения. Дом на една изследователска колония начело с доктор Ив Бодро, водещ специалист във Федерацията в областта на образуването на планетите.
	— Бодро… — повтори Маккой. Колкото по-дълго избягваха темата Алфа Малуриан, толкова повече време имаше Фаркухар да се успокои. — Не разви ли той теорията за устройство Г-7, онова, което ускорява клетъчния растеж при растенията?
	— Същият — потвърди Кърк. — Нещо повече, Боунс, ти ще имаш възможност да се срещнеш с него. Ще ръководиш рутинните медицински проверки на цялата колония.
	Командирът се обърна към Вулкан и му каза:
	— Спок, ти също ще си зает с обработката на информация за доклад, свързан с достиженията в областта на планетообразуването. Те ужасно са изостанали от графика.
	Спок кимна.
	— Интересно ми е да видя как вървят изследванията на доктор Бодро.
	Командирът се обърна към Фаркухар, чийто поглед усърдно се опитваше да избегне.
	— Все пак това няма да бъде дълъг престой. Ние ще успеем да пристигнем на Алфа Малуриан в рамките на две седмици.
	— Това е посегателство върху закона — каза гневно Фаркухар. — Не мога да повярвам на ушите си. Нима няма някой в Звездната флота, който да има поне малко ум в главата си? Не е ли ясно, че политически прецедент като този на Алфа Малуриан VI може да повлияе върху всичко друго? Това не е просто рутинно посещение като в някоя изследователска колония. Медицинските прегледи могат да се извършват по всяко друго време. Но малурианците се нуждаят от нас сега! Надявам се, всички вие добре разбирате това.
	Командирът погледна Фаркухар невъзмутимо.
	— Посланик — каза той, — аз просто изпълнявам заповеди.
	Фаркухар се обърна към него.
	— Аз също не мога да се отклоня и да не изпълня заповедта. Има разлика! Като капитан на този кораб, вие имате неограничени пълномощия и можете да промените маршрута, ако сметнете, че е необходимо.
	Кърк се изправи. Маккой знаеше какво означава това: командирът щеше да се държи любезно, макар че му беше ужасно неприятно, но нямаше да промени решението си, щом не смяташе, че е необходимо.
	— Звездната флота не знае нищо за Алфа Малуриан VI — продължи Фаркухар. — Никой няма представа, как изглеждат малурианците, както и докъде биха стигнали в своето преклонение пред религиозните си идеали. За тях това е един друг свят. Идиоти, ето това са те! Стари хора, които не могат да различат варел бира от каче с барут.
	Командирът дъвчеше вътрешната страна на бузата си. Маккой усети, че Фаркухар скоро ще отстъпи.
	— Зависи от теб, командире — каза той и посочи Кърк. — Ти трябва да обърнеш кораба си в друга посока и да поемеш отговорността си към малурианците. Всяко друго нещо би било…
	Кърк разтвори ръце:
	— Ще трябва да ви прекъсна, посланик — каза той, като се наведе напред и открито погледна възмутения Фаркухар. — Вие добре изяснихте становището си. А сега нека аз направя същото — гласът му прозвуча още по-авторитетно, когато продължи: — Вие можете да си мислите, че периодичните посещения в колониите са губене на време, но те не са! Не бих могъл да ви обясня колко човешки живота са били спасени, защото хирургът на кораба е открил някаква непозната болест, която би се разпространила сред населението на Федерацията.
	Посланикът отхвърли мнението с едно движение на ръката.
	— Това е…
	— Неуместно? — предположи Кърк. — Не и за мен. Животът е важно нещо за всеки човек. Знам, че е трудно да се помни това, когато си съсредоточил вниманието си върху една планета, върху определен проблем, но аз съм избрал да живея, като се съобразявам със законите на живота — той се намръщи и продължи: — Вие може да ми кажете, че малурианците са на прага на гражданска война, и вероятно ще сте прав. Но аз трябва да се ръководя от информацията, с която разполагам, включително и от вашето мнение, а също и от документите, които Федерацията ми е предоставила. И трябва да ви кажа, че не виждам причина да се отклоня от поставените ми задачи. По никакъв начин не отхвърлям проблема Малуриан, но тези хора са изкарали твърде дълго без медицинска помощ.
	Фаркухар се ядоса.
	— И това е последната ви дума?
	Кърк кимна.
	— Да!
	Маккой се възхити от сдържаността на командира. Ако беше на мястото на Кърк, сигурно щеше да даде на посланика няколко приятелски съвета относно междуличностните отношения. Но той все пак не беше командирът, нали?
	Минута по-късно посланикът стана и излезе. След като вратите се затвориха с леко свистене, командирът погледна към офицерите.
	— Е — каза той, — можеше да мине и по-добре.
	Маккой промърмори:
	— Сигурен ли си, че Императорът на Клингон не беше по` за предпочитане?
	Кърк не отговори. Просто въздъхна.


	Дейвид прикри очите си, заслепени от мразовития и силен блясък на Бета Канцандия, и огледа пукнатината под краката си. Беше толкова дълбока, че дъното й тънеше в тъмнина. Той ритна камък със среден размер в отвора; изминаха три секунди, преди да се чуе шумът от падането му.
	Дълбоко! Почувства въздуха, идващ от дупката — студен, влажен, дори по-студен от въздуха около него. Дейвид потръпна, макар че беше добре облечен в една парка.
	Разбира се, не беше необичайно да видиш цепнатина сред тези студени, червеникаво-кафяви планински земи. Майка му беше обяснила как са се образували: пукнатините се появили от леда, който покривал тази част на планетата преди много години.
	Но това не беше малка пукнатина. Процепването беше толкова широко, колкото беше висок Дейвид. „Не — каза си той, — много по-широка!“ Трябва да беше шест фута от единия до другия край.
	— Какво става? — попита Риордан, като се усмихна закачливо. Лицето му беше с широк нос и раздалечени бледозелени очи. Дъхът му замръзна във въздуха, сякаш изговаряше бавно: — Не можеш ли да се справиш?
	Думите го засегнаха. Тими Риордан беше най-големият от групата и знаеше по-добре от когото и да е как да намери слабото място на някого. Дейвид погледна другите деца, които го заобикаляха. Те също го погледнаха: някои загрижени, други в очакване. Пфефър, с червеникави къдрици и червени бузи, покрити с лунички; Уон, с лъскавата си черна опашка и нежни черти; Медфорд, с шоколадовокафяви очи и също такава кожа; Гарсия, чието тъмно, тясно лице изглеждаше болезнено изострено на фона на обрулените му от вятъра уши.
	— Е? — каза Риордан. — Ще се осмелите ли? Или е твърде опасно за вас?
	Беше доста опасно. Дейвид знаеше това. Ако майка му разбере какво смята да прави, би го затворила вкъщи до края на живота му.
	— Глупости! За мен не е опасно — отвърна Дейвид на по-голямото момче, макар че имаше чувството, че студът е изпразнил думите от съдържание.
	Риордан каза:
	— Добре.
	— Мисля, че трябва да си ходим вкъщи — рече Медфорд. — Това е глупаво! Някой ще се нарани.
	Риордан завъртя очи и каза:
	— Ти си момиче. Какво разбираш?
	Медфорд отскочи, сякаш някой я беше ударил.
	— Аз знам, че не е редно да сме тук — каза тя, макар думите й да не звучаха толкова уверено, както преди да чуе тази пренебрежителна забележка.
	— Единственият начин да се разбере какво сме правили е, ако някой от вас каже нещо — продължи Риордан. — Никой няма да го направи, нали?
	Пфефър и Гарсия се съгласиха. Те не можеха да си позволят да изглеждат като страхливци. Особено пред момичетата. И определено не пред Риордан.
	След това той се обърна към Дейвид.
	— Е?
	Дейвид погледна към големия отвор. Може би Медфорд беше права. Вероятно това е глупаво.
	— Промених си мнението — каза той. — Няма да го направя.
	Изражението на Риордан се промени от предизвикателство към подигравка.
	— Няма да го направиш? Нима си страхливец?
	Дейвид почувства, че бузите му се зачервиха и станаха като на Пфефър. Той сви рамене и съблече парката.
	По-голямото момче се усмихна.
	— Всичко е наред. Предполагам, че е трудно да нямаш баща…
	Дейвид застина, като чу презрителната забележка. Почувства, че всички го гледат и си спомниха, че от всички деца в колонията той беше единственият без баща.
	Риордан стоеше със скръстени ръце и предизвикваше Дейвид да скочи.
	По-малкото момче имаше чувството, че няма друг избор. Трябваше да докаже, че е мъж. Да докаже, че е станал такъв дори и без баща! Макар че беше само на десет години.
	— Добре! — каза Дейвид решително. — Смятам все пак да го направя.
	Невъзможно беше Риордан да направи нещо пръв. Никога не ставаше така по тези места и никога нямаше да стане така. Риордан командваше тук в продължение на две години.
	Като хвърли последен поглед към пукнатината, Дейвид се дръпна назад на около двадесет стъпки. Знаеше, че ще трябва да се засили. Ако не направеше това, просто щеше да падне в отвора. И още по-вероятно щеше да умре.
	За момент си представи как зловещата и студена тъмнина го обгръща, чу скърцането на счупени кости и осъзна с отвращение, че те са неговите собствени. След това видението изчезна.
	Риордан мълчеше. Сигурно беше усетил, че нямаше нужда повече да го дразни. Дейвид пое дълбоко въздух и се наведе. Мускулите му се свиха като на пружина. Внезапно усети всички онези звуци, които често се чуваха сред хълмовете — шумоленето и свистенето на вятъра, който сякаш изследваше всяко малко кътче и котловина. Чуваше как бие сърцето в гърдите му — силно и шумно. С наведена глава той започна да бяга, като набираше все повече скорост. Секунда или две след това вдигна глава и видя пукнатината да се изправя пред него. Тя сякаш подскачаше и се приближаваше с отворени челюсти, като някой невъобразимо голям звяр.
	Докато минаваше покрай другите деца, чу някой да диша тежко. Вероятно беше Медфорд. Но не си отклони вниманието.
	Като се засили още малко, скочи високо и надалече. Беше невероятно, но успя дори да си помисли нещо, докато летеше над отвора на пукнатината. „Дано да не умра, защото мама ще ме убие!“
	В следващия момент краката му се удариха в земята — беше преминал над пропастта. Падна върху пръстта, като се претърколи. Остана неподвижен в продължение на няколко секунди. Опитваше се да накара сърцето си да не бие така силно. След това стана и погледна приятелите си.
	Риордан се смееше. Другите не знаеха как да реагират, макар че Пфефър също беше склонен да се усмихне. Дейвид изтупа праха от дрехите си и сърдито попита:
	— Какво е толкова смешно?
	По-голямото момче го посочи.
	— Ти си смешният! Не мога да повярвам, че го направи. Какъв скизиит!
	Дейвид трепна, като чу думата. Риордан им беше казал, че това е псувня на Клингън и че означава най-долното, най-отвратителното нещо в цялата галактика.
	— Ти ме предизвика! — каза по-малкото момче.
	Риордан разпери широко ръце и отвърна:
	— Е, какво от това? Нима ти правиш всичко, каквото ти се каже? — и се усмихна отново. Гарсия също направи опит да се ухили.
	Но Дейвид нямаше да приеме това. По-голямото момче беше променило правилата в средата на играта, а това не беше честно.
	— Не, не го правя! — извика той през пукнатината. — Ти ме предизвика и аз скочих. А сега ти го направи! Или си твърде уплашен за това?
	Риордан се изчерви. В един момент усмивката му се смрази и той сякаш беше готов да приеме предизвикателството. Но после го отхвърли.
	— Първо — каза по-голямото момче, — ти ще трябва да прескочиш отвора още веднъж, насам към мен.
	Дейвид поклати глава.
	— Защо? За да ми се присмееш ли?
	А истината беше, че краката му все още трепереха от първия скок. Имаше лошо предчувствие.
	Риордан изсумтя, сякаш искаше да каже, че смелият скок на Дейвид беше просто щастлива случайност. Пфефър направи същото.
	— Както искаш — отговори Риордан. Като се обърна към другите, каза: — Хайде да си вървим!
	Погледна назад към Дейвид и махна с ръка:
	— Детето може да си дойде по обиколния път.
	— Да, по обиколния път — като ехо повтори Пфефър.
	Дейвид искаше да му удари един по лицето. И ако пукнатината не ги разделяше, сигурно щеше да го направи. Но ако пък отворът го нямаше, Пфефър вероятно нямаше да има куража да го каже.
	Веднага щом Риордан тръгна към колонията, другите четири деца го последваха, макар че се поколеба за миг, преди да тръгне.
	Дейвид беше ужасно ядосан и долната му устна започна да трепери. Той искаше да заплаши другите, че ще каже на родителите им какво се е случило тук. Но навреме се отказа. Нямаше нищо да спечели, ако стане доносник; нещата просто щяха да се усложнят.
	Освен това той беше този, който прескочи цепнатината. Другите ще изглеждат съвсем невинни в сравнение с него.
	Изведнъж, може би на около десетина метра разстояние от отвора на пропастта, Медфорд се обърна и започна да бяга назад. Риордан спря за момент и я погледна учудено. Другите като папагали направиха същото.
	— Забрави ли нещо? — попита той, като в гласа му се усети леко подигравателна нотка.
	Тя не го погледна. Може би не можеше, а може би беше достигнала предела на своето открито неподчинение.
	— Не! — каза тя с решително изражение на лицето. — Аз просто ще почакам Маркус.
	— Той може би ще се забави — предупреди Риордан, а гласът му този път звучеше много по-презрително. И много по-заплашително, макар че Дейвид не знаеше какво означава тази заплаха.
	— Няма проблеми — отговори тя, като потръпна, сякаш й беше студено, независимо че беше с парка. — Аз не бързам.
	По-голямото момче сякаш се канеше да каже още нещо. Но, изглежда, промени решението си, защото просто се обърна с гръб към Дейвид и Медфорд и тръгна с другите, които го последваха в редица.
	Изминаха няколко минути, след като Риордан и неговите другари се изгубиха от погледа надолу зад един склон, когато Медфорд погледна към Дейвид. За негова изненада тя се усмихваше.
	— Знаеш ли, Риордан беше прав. Ти не трябваше да прескачаш тази дупка, независимо от това, кой те е предизвикал.
	Дейвид кимна.
	— Знам. Беше глупаво.
	Но някак вече не си мислеше с лошо за случилото се.
	— Ти не трябва да ме чакаш, Медфорд.
	— Знам — каза Медфорд. — Но аз за нищо на света не искам да отида с тях!
	Той се усмихна, след това погледна на изток към цепнатината. Тя се проточваше по земята, докъдето поглед стига, но, изглежда, се стесняваше, колкото отиваше по-надалеч. На около стотина метра разстояние можеше съвсем лесно да се прескочи.
	Дейвид обясни на Медфорд своето намерение.
	— Няма да е никакъв проблем — увери я той.
	Тя поклати глава.
	— Не, няма да го правиш! Ние просто ще повървим: ти от тази страна, а аз от другата и ще продължим, докато видим къде свършва тази цепнатина.
	Той се опита да протестира, но се отказа.
	— Както кажеш — съгласи се Дейвид. Всъщност й беше благодарен.
	Слънцето печеше зад тях. Те тръгнаха.


>	Глава втора

	Имението на Карад се намираше сред обвитите в мъгла ниски склонове на планината извън границите на имперския град. Беше типично камордагско жилище, една комбинация от чудесни ъгли и дълги, елегантни извивки, покрити с тъмно, полирано дърво, което отразяваше гаснещата светлина. Със своето величие и безизразност сградата изглеждаше още по-стара и от хълмовете, които я заобикаляха.
	Кирюк вървеше нагоре към входната врата, следван от Зибрат и Торгис. Икономката на Карад, стара жена с тясно лице и раздалечени очи, на име Уистър, ги посрещна на вратата. Някога бавачка на Карад, след смъртта на предишната икономка тя зае нейното място или поне така се говореше.
	— Очакват ви — каза жената. Гласът й беше по-силен, отколкото Кирюк очакваше. — Приветствам ви от името на господаря! — тя посочи със съсухрената си ръка към вътрешността на къщата и добави: — Заповядайте, моля!
	— Благодаря! — каза Кирюк.
	Уистър се обърна и ги поведе към стаята за гости. Тя по нищо не се отличаваше от останалите. Гладките дървени стени бяха украсени с различни старинни оръжия. Метални скулптури с причудливи форми запълваха ъглите, като създаваха едновременно усещането за синхрон и контраст.
	В почернелите мангали горяха факли и техният мазен, черен пушек се издигаше на талази, които обвиваха откритите дървени греди. Всяка факла хвърляше своя собствена сянка и Кирюк имаше чувството, че колкото по-напред отиваше, толкова повече призраци го заобикаляха.
	Уистър се спря в средата на гостната и се обърна към Кирюк:
	— Изчакайте тук. Карад скоро ще дойде — каза тя, като не благоволи да получи съгласието му. Просто продължи пътя си през хола. В дъното имаше арка, която водеше към градината. Икономката изчезна през нея.
	След няколко минути огромната фигура на Карад запълни вратата. С изключение на доста посребрените му бакенбарди, той не изглеждаше по-стар, отколкото когато Кирюк го видя за последен път. Вероятно бяха минали някъде около пет-шест години, бащата на Кирюк беше още жив, а Карад беше шеф на охраната на Втора флота. Срещата им тогава беше доста плодотворна и Кирюк се надяваше, че и тази ще бъде такава.
	— Добре дошъл! — каза Карад гръмогласно, докато приближаваше към гостите, леко накуцвайки. В хола отекнаха възторжените му думи. — Много време мина, Кирюк.
	Гостът стисна ръката на по-възрастния мъж. Ръкостискането на Карад беше както винаги силно.
	— Твърде дълго, приятелю на моя баща.
	Бившият шеф на охраната погледна към Зибрат и Торгис.
	— Приятелите на Кирюк са и мои приятели — каза той и посочи към една ниша, намираща се извън гостната, където ги чакаше маса от ковано желязо, огряна от меката светлина на мангал.
	— Разполагайте се, докато аз се занимавам с госта си.
	Нямаше нищо нелюбезно в това предложение: телохранителите не вземаха участие в частни разговори. Нито пък някой очакваше възникването на някакъв проблем. Карад беше приятел на семейството от няколко години. Независимо от това Зибрат и Торгис погледнаха към господаря си. С рязко и едва доловимо кимване на глава Кирюк им показа, че трябва да се подчинят на Карад. Доволни, те тръгнаха.
	По-старият мъж погледна към Кирюк:
	— Позволено ли им е да пият, докато са на работа?
	По-младият мъж поклати глава:
	— Едно време им давах, но сега не. Времената се промениха, приятелю на моя баща.
	Карад изръмжа:
	— Така е.
	Той хвана Кирюк за ръката и го поведе към арката.
	— За щастие тази забрана не важи за нас. Мисля, че бирата ще ти хареса. Едва вчера отворихме бурето.
	Като се показаха на вратата, Кирюк кимна одобрително. Водната градина беше разположена в подножието на обвити с мъгла хълмове по каноните на класическия дизайн, включващ безброй форми и движения. Тук водите на два канала шумно се вливаха едни в други, завихряха се и образуваха водовъртеж, като се оцветяваха в яркосиньо от отразената огнена светлина; там пък друг поток се разбиваше в някакви тъмни скали, като ги покриваше с бяла пяна; а по-нататък се носеше приятният ромон на водопад, оцветен в червено от лъчите на залязващото слънце. Цялото пространство беше на различни нива, простиращи се в далечината. Гъстите бодливи храсти, сивите речни камъни и малките плачещи върби приятно хармонираха с водните потоци, като скриваха от погледа онези части от градината, които бяха най-безинтересни. Тъмни причудливи фигури, излети от метал и представляващи зли духове от митологията на клингънианците, държаха горящи факли, обаче бяха почти напълно скрити от множество трептящи сенки. Пламъците на факлите прогонваха досадните насекоми.
	Кирюк каза, че много харесва тази градина.
	— Радвам се — отговори по-възрастният мъж. — За добро или за лошо, аз имах много свободно време да се грижа за нея, след като се пенсионирах от флота.
	Той заведе Кирюк до една маса, изработена от плоски камъни и разположена върху полуостров, врязващ се в миниатюрно езеро. След като седнаха, Кирюк забеляза как във водата се образуват и изчезват малки водовъртежи, които се разбиваха в брега на езерото.
	„Великолепно!“ — помисли си той, като се чудеше дали приятелят на баща му някой ден би му казал как става това.
	От груба дървена кана Карад наля бира в керамични чаши. И двамата отпиха. Бившият шеф на охраната беше прав. Бирата беше остра и приятна. Вкусът й беше зашеметяващ.
	— Ммм — каза Карад и остави чашата си на масата. — Чудесна е!
	Кирюк кимна.
	— И още по-вкусна е, след като знаеш, че си я отмъкнал от един ромулански кораб!
	Възрастният мъж присви очи.
	— Значи знаеш тази история? Добре. Тя би трябвало да се знае. Беше една велика победа! Един пример за нашите бъдещи битки с ромуланите.
	Той изтри брадата си с опакото на ръката.
	— Говори, Кирюк! Ти не си дошъл тук, за да предъвкваме стари военни истории, нали?
	Младият мъж се усмихна.
	— Да, така е. Някога ти, Карад, разполагаше с много поверителна информация. Някои казват дори с повече от самия Император.
	Карад се усмихна лукаво.
	— Моята работа, моето задължение беше да бъда добре информиран. Макар че аз не бих казал, че знаех повече от Императора — каза той, като погледна госта с черните си, безизразни очи. — Каква информация ти е необходима?
	Кирюк му отговори, като се стремеше да не споменава по никакъв повод името Капронек. А и домакинът не задаваше много въпроси. Изглежда, тази тайнственост напълно го задоволяваше.
	— Гевиш’рае… — каза Карад. — Аз също се интересувам от тях. Радвам се да видя, че не съм сам!
	— Да — отговори Кирюк. — Сега всичко, от което се нуждаем, е да проникнем в тяхната отбранителна система. Да сломим тяхната съпротива!
	Възрастният мъж погледна към него.
	— Струва ми се, че имаше един млад Гевиш’рае на име Граел от рода Ник’наш. Преди малко повече от година той извърши нещо необмислено: акт на насилие, насочен срещу роднините му. Една безсмислена проява на сила. Действията му завършиха без успех, но той не беше разкрит.
	Карад се наведе напред и продължи:
	— Ако някой беше разбрал за тази постъпка на Граел, вероятно би я определил като желание за изява. Ако все пак някой от клана Ник’наш беше разбрал тази подлост… — каза той многозначително.
	— Граел — повтори Кирюк. — Ще запомня това име! — усмихна се той. — А ти, приятелю на моя баща? Искаш ли нещо в замяна на твоята помощ?
	Карад сви рамене.
	— Аз съм Камор’даг. Като се бориш срещу Гевиш’рае, ти работиш и за мен — очите му леко се присвиха. — Всъщност ако толкова много искаш да покажеш благодарността си, има една малка услуга, която би могъл да ми направиш.
	— Казвай! И ако е по силите ми, ще я изпълня.
	Карад наля още бира. Здрачаваше се. Мъгли се спускаха надолу по хълмовете и обвиваха дърветата и храстите на водната градина, като ги правеха тайнствени и загадъчни.
	— Аз имам син Кел. Той служи като втори офицер на линейния кръстосвач Фар’ка и върши дяволски добре работата си. Първият офицер се нарича Кернод и според всички сведения е също много способен. Но все пак за Кел едно повишение в чин…
	Както и преди гласът му заглъхна накрая.
	— Значи на Кернод трябва да му се случи някакво нещастие?
	— Именно.
	Настъпи пауза, през която Карад сякаш се почувства неудобно.
	— Естественият начин би бил моят син да свърши тази работа. Но все пак Кел невинаги е толкова амбициозен, колкото би трябвало да бъде, а и той уважава много Кернод. Ако не бъде направено нещо, боя се, че Кел ще остане втори офицер до края на живота си.
	— Достатъчно! Разбрах те! — увери го Кирюк. — Кернод ще бъде ликвидиран, колкото е възможно по-скоро, и няма да има никаква връзка между твоя клан и убийството.
	Карад кимна.
	— Благодарен съм ти! — каза той.
	— Няма защо. Както се казва в поговорката, по-лесно е да се защитиш с две ръце, отколкото с една.
	Старият мъж промърмори:
	— Ти си ученик на Калес, нали?
	— Да — потвърди Кирюк, вдигна чаша и каза: — За Кел!
	Карад също вдигна чаша.
	— Да, за Кел! И за Камор’даг!


	Кърк спря пред вратата на Маккой и извика:
	— Боунс, аз съм!
	Отговор не последва.
	„Странно“ — помисли си той. Нима докторът беше забравил поканата, която му направи точно тази сутрин? Не беше характерно за него да забрави такова нещо. Да забрави устава на Звездната флота — да, да забрави понякога името на някоя планета — да, но никога — някоя изключително важна среща!
	„Може би е заспал“ — предположи капитанът. Тъкмо се канеше да почука още веднъж, този път по-силно, когато с крайчеца на окото си забеляза някой да приближава.
	Като се обърна, видя главния медицински офицер, облечен в напоени с пот спортни дрехи. Мъжът не изглеждаше добре; накуцваше силно и имаше тъмно, охлузено петно точно над лявото око.
	— Какво ти се е случило? — попита Кърк.
	Маккой махна с ръка и каза:
	— Не питай!
	Изведнъж командирът си спомни техния разговор отпреди няколко дни. Фаркухар все още не беше на борда и нещата не бяха започнали да се объркват.
	— Боунс, това няма нищо общо с нашия разговор относно спортната ти форма, нали?
	Докторът спря пред вратата и погледна гневно приятеля си.
	— Казах ти: не ме питай и не очаквай от мен да се приближа на по-малко от петдесет метра от тази спортна зала! Там човек би могъл да се пребие!
	Вратата се отвори с леко свистене и Кърк последва Маккой вътре.
	— Ако искаш, бихме могли някой друг път…
	— Не, не — каза твърдо докторът, като събличаше горнището на спортния си костюм. — Ще се върна скоро. Отпусни се и се чувствай като у дома си! — след това зави зад ъгъла и изчезна от погледа на Кърк. Минута по-късно капитанът чу силното плющене на водата в банята.
	Не му беше необходимо дълго време, за да изпълни инструкциите на Боунс и да се отпусне. Той се чувстваше по-спокоен в помещенията на Маккой, отколкото в своите собствени. Всъщност, когато се намираше в собствените си стаи, винаги се изкушаваше да свърши някои дреболии, за които не беше намерил дотогава време, защото беше на работа на мостика, или пък да започне да върши нещата, предвидени в програмата за следващия ден. Тук, в стаята на главния медицински офицер, нямаше такова изкушение. Не че не можеше да включи компютъра на Маккой, но просто не беше прилично. Нещо като да задремеш в зоологическата градина на Сулу или да вечеряш в Инженерството, където се разказваха стари войнишки истории. „И нека си го кажа открито — помисли си Кърк. — Тук, при Маккой, е мястото, където мога да се скрия.“
	В последно време той имаше нужда от това. Дори да не си го признаваше на глас, вече не му се занимаваше с посланик Фаркухар. Този човек използваше всяка възможност, за да безпокои командира и офицерите, като ги обсипваше с въпроси относно преминаването през колонията Бета Канцандия III и тръгването направо към Алфа Малуриан VI.
	За щастие единственият офицер, с когото не беше разговарял, беше Боунс — може би защото в един момент беше усетил, че докторът не го обича. Това превръщаше отделението на Маккой в нещо повече от рай. Докато беше тук, Кърк нямаше да види посланика. Като се усмихна на тези си мисли, той се отпусна в креслото на Маккой и започна да оглежда стаята: комплект полици „Форниция“, които пасваха много добре и символизираха оздравителния ефект в творчеството на магистър Севън — нещо като хермесов жезъл на Земята; огромна картина, рисувана с маслени бои, изобразяваща довоенна къща, вероятно някъде в околностите на Атланта; миниатюрата, която Черният рицар Юман Бароус му беше подарил.
	Размислите му бяха прекъснати от добре познатото мърморене в другата стая. Минута по-късно Маккой се появи, облечен в широка моряшка рубашка като тези, които се носеха в Звездната флота. Сега изглеждаше малко по-сговорчив. Той разроши с ръка все още мократа си коса.
	— Боунс…
	Докторът го погледна с присвити очи, едно от които беше подуто, и каза:
	— Да говорим за нещо друго, а?
	Командирът вдигна помирително ръце.
	— Добре, чудесно. Както кажеш.
	Маккой тръгна към добре зареденото си, както винаги, барче. Взе две чаши от някакво скрито шкафче и ги постави върху плота, намиращ се пред него.
	— Кажи каква „отрова“ да ти сложа?
	— Бренди — отговори Кърк и стана отново прав, което не беше лесно, като се има предвид пълнежа в столовете на Маккой.
	— Искаш ли „Сауриан“?
	— Че какво друго!
	— Е, добре!
	Докторът избра подходящ съд: доста изящна гарафа, която Кърк не беше виждал досега.
	— Хубава е — отбеляза Кърк.
	— Скоро я получих — обясни Маккой. — Подарък е от един стар приятел — Кол Форист.
	След като разви капачката на шишето, той напълни чашите. Кърк взе една от тях и като разклати съдържанието й, започна да наблюдава различните форми, които се образуваха, докато течността обливаше вътрешната страна на чашата.
	— Кол Форист, а? Не си спомням да си говорил за него.
	Докторът се разсмя.
	— Кол е един от онези хора, които човек дълго не вижда, но срещне ли ги отново, все едно че е било вчера. Разбираш какво искам да ти кажа, нали?
	Командирът кимна утвърдително. Маккой вдигна чаша.
	— За старите приятели! — каза той и отпи от брендито.
	И Кърк направи същото. Опита сладко-горчивото питие и остави чашата на бара.
	— Хубаво ли е? — попита докторът.
	— Много хубаво! — отговори Кърк.
	Боунс сякаш беше забравил лошото си настроение — присъствието на Кърк често имаше такъв ефект върху него. Дори само докато го гледаше, очите му светваха.
	— И тъй като говорим за стари приятели…
	Командирът го погледна.
	— Какво за тях?
	— Попаднах на интересно име в списъка на колонията Бета Канцандия, който ни беше изпратен. Имах намерение да ти кажа по-рано, но този Фаркухар с постоянното си ужасно мърморене за Алфа Малуриан VI… Затова не ми се удаде възможност — той измърмори някаква псувня. — Да ни пази Господ от слабоумници…
	Гласът му замлъкна и Боунс изпадна в размисъл. Кърк се опита да стои спокойно.
	— Боунс?
	— Хм?
	— Кажи името!
	Маккой го погледна.
	— Правилно. Съжалявам. Казва се Карол Маркус.
	Кърк се изненада.
	— Карол Маркус — повтори той.
	Всъщност тя беше нещо повече от старо познанство. Карол беше нещо специално — жена, с която той имаше намерение да установи постоянна връзка, докато техните кариери не попречиха на това. Тя беше на Бета Канцандия III. Галактиката е малка, нали?
	Маккой наведе глава настрани.
	— Защо се подхилваш? Смяташ ли да подновиш всичко оттам, откъдето е свършило?
	Преди Кърк да успее да отговори, в покоите на Маккой нахлу пиюкащ звук. Двамата мъже се спогледаха. Маккой каза:
	— Ти знаеш какво означава този звук, нали?
	Командирът поклати мрачно глава. Като тръгна към вътрешния телефон на доктора, той постави ръка върху металната шина.
	— Кърк насреща.
	— Сър, аз не искам да отнемам от личното ви време, но…
	— Няма нищо, Скоти. Казвай!
	— Капитане, отнася се за посланик Фаркухар.
	Кърк въздъхна.
	— Е, какво относно него?
	Гласът на посланика рязко прекъсна този на главния инженер:
	— Аз съм разтревожен, капитане! Мислех, че сте разбрали, че задачата ми е неотложна!
	Маккой погледна нагоре в знак на отегчение.
	— Разбрах ви много добре! Какво ви кара да мислите друго?
	— Лейтенант Скот — отговори Фаркухар.
	— Сега, чакайте за момент… — чу се другият глас.
	Командирът го сряза остро:
	— Не се безпокой, Скоти. Посланик, какво точно ви каза мистър Скот? — попита Кърк, като си представяше как гордо се изпъчва в същия момент Фаркухар, а също и изражението на Скот — изражение на безсилие, защото не можеше да се защити.
	— Това, че „Ентърпрайс“ пътува на шеста орбита.
	Кърк разбра в какво е проблемът.
	— Вие бихте искали, предполагам, да се движим по-бързо.
	— Разбира се! Колкото по-бързо стигнем до Бета Канцандия, толкова по-бързо ще тръгнем оттам. Освен ако не сте променили плановете си.
	Командирът се усмихна мрачно.
	— Не, не съм променил решението си, да не говорим, че нямам намерение да увеличавам скоростта.
	Настъпи напрегната тишина.
	— И защо, ако мога да попитам?
	Кърк усети някаква тъпа болка по костта на носа си.
	— Защото искам да запазя определена мощност за тактически нужди. Сигурен съм, че мистър Скот би ви обяснил, ако бяхте му дали тази възможност. Бета Канцандия се намира сравнително близо до империята Клингън. Вярно е, че няма примери от историята за някакви проблеми в тази звездна система, но аз не мога да гарантирам, че няма да се случат сега.
	Посланикът издаде някакъв презрителен звук, който беше достатъчно силен, за да се чуе по вътрешната уредба.
	— Надявам се, че ви обясних достатъчно добре положението.
	— Да, но не ми давате задоволителен за мен отговор.
	Кърк тъкмо обмисляше думите си, когато връзката прекъсна. Очевидно посланикът не виждаше смисъл да продължи разговора. „Толкова по-добре“ — каза си капитанът. Може би нямаше да му се хареса онова, което щеше да чуе.
	Като се обърна към Маккой, той каза:
	— Извинявай, Боунс. Докъде бяхме стигнали?
	— Карол Маркус — напомни докторът. — Аз те попитах дали не смяташ да раздухаш позагасналия огън…
	Кърк се усмихна на метафората. Като се облегна, той продължи да мисли. Всъщност беше минало много време — и за двамата. Хората биха могли значително да се променят за това време или пък да си останат същите.
	— Е? — подкани го Маккой.
	Командирът го погледна. Не знаеше какво да отговори.
	Докторът се разсмя.
	— Доколкото те познавам, смятам, че отговорът ти е „Да“.


	Дейвид се опита да не показва колко е уморен, когато влезе в топлите сводести помещения, където живееше с майка си. Тя стоеше в стаята, определена за персоналния им компютър, и без съмнение пресмяташе нещо, което беше пропуснала през работния си ден.
	Като го чу да влиза, жената се обърна и се усмихна.
	— А, ето те и теб!
	Гласът й накара по гърба му да полазят тръпки. Беше ли разбрала къде е бил, или пък някой го беше издал?
	— Какво искаш да кажеш? — попита той.
	Тя посочи хронометъра, висящ на една от стените.
	— Почти е време за вечеря. Напоследък се движиш по ръба, млади момко…
	Дейвид въздъхна облекчено. Макар че би му било по-леко, ако майка му беше узнала. Тогава нямаше да има смисъл да пази в тайна случилото се. Доколкото можеше да си спомни, тя беше единственият му приятел, откакто живееха по колониите. Съжаляваше, че не може да й каже за пукнатината, но нямаше начин. Беше му приятно с другите деца тук, на Бета Канцандия, независимо от това, че те невинаги бяха добри с него. Дори беше по-добре Риордан да е наоколо, отколкото съвсем да няма с кого да си играе.
	— Е, какво прави днес след училище? — попита майка му. — Нещо интересно?
	Дейвид сви рамене.
	— Нали знаеш, мотах се с децата.
	— Как се отнася с теб Тими Риордан?
	— Чудесно, мамо, просто чудесно!
	Като дръпна надолу ципа на своята парка, той я съблече.
	— Наистина!
	Майка му го погледна. Стори й се, че видя нещо в погледа му.
	— Сигурен ли си? Аз не съм стеснителна, ти знаеш. Бих могла да говоря с родителите му.
	Дейвид протегна ръце.
	— Не! — каза той малко по-високо от необходимото. — Всичко е наред! Сега се разбираме отлично.
	Тя, изглежда, не беше убедена.
	— Сигурен ли си, момчето ми?
	— Сигурен съм, мамо. И освен това ти ми обеща да не ме наричаш повече така.
	Майка му се разсмя.
	— Прав си! Забравила съм. Твърде голям си, за да ти казвам така. Вече по` приличаш на мъж, след като навърши десет.
	— Хайде, мамо, остави ме да си почина.
	Тя остана замислена за момент. Беше я виждал да изглежда така, но никога, когато знаеше, че той я наблюдава.
	— Добре — съгласи се тя. — Ще престана. Но ти първо ще трябва да си измиеш ръцете преди вечеря!
	Дейвид се залови веднага за тази дейност, доволен, че майка му не го разпитва повече какво е правил днес или пък за Тими Риордан.
	Тогава се случи нещо странно. Той спря на половината път до умивалника, сякаш не можеше да продължи.
	— Хей, мамо!
	„Затвори си устата! — каза си наум. — Какво правиш?“
	Майка му се обърна и го погледна.
	— Да?
	Момчето преглътна.
	— Необходим ли ми е баща, за да стана мъж, нали ме разбираш?
	Лицето й сякаш пребледня.
	— Баща? — повтори тя, като се опитваше гласът й да звучи така жизнерадостно, както и преди. — Откъде ти дойде наум?
	Дейвид се намръщи. „Защо ли не си държах устата затворена!“
	— Днес чух някой да казва, че бащите са важно нещо и разни други подобни — той облиза устни. — И аз се почудих дали бих могъл да имам и аз баща, като другите деца.
	Майка му въздъхна.
	— Почувствах, че нещо не е наред! Децата ти създават проблеми, нали?
	Дейвид кимна.
	— Нещо такова.
	Майка му стана от работното място, приближи се до него и го прегърна.
	— Знам, че не е лесно да си различен, но ти трябва да използваш това. Трябва винаги да помниш, че си толкова добър, колкото ти смяташ, а не колкото те, другите, мислят.
	Той кимна още веднъж, но не получи облекчението, което майка му искаше да му даде. Не искаше да е различен! Искаше да си има баща — ако не истински, онзи, който отдавна е умрял, то тогава някой друг!
	Майка му го погледна.
	— Разбираш ме, нали? С баща или не, ти все пак си най-доброто момче!
	— Разбирам — отговори Дейвид, но повече от всичко на света искаше да има един човек, когото да смята за свой баща.


>	Глава трета

	Тъмен и безлюден, мостикът на Кад’нра изглеждаше по-неприветлив отвсякога. Велед тръгна по него и зае капитанското място. На разположения пред него екран се виждаха очертанията на Алалпех’х — васални земи, които той и екипажът му подчиниха на своята власт по времето, когато корабът им беше снабден с фотонно оръжие. Не че това имаше някакво значение, тъй като битките се печелеха от командирите и екипажите, а не от машините.
	Като протегна дългите си ръце и крака, Велед усети болките от още незаздравелите рани, които беше получил при скандал в една пивница в Алалпех’х. Дори екипажът му да не беше победил мършавите камордагски страхливци, с които се срещаха там, скандалът пак щеше да си бъде връхна точка на всички събития.
	Велед, командирът на Кад’нра, обичаше да пролива камордагска кръв. Най-голямото удоволствие в живота му беше да покаже на тези всемогъщи северняци, интриганти като Кирюк от клана Фазран, как се държи един истински Клингън. Усмихна се, като си спомни как един едър, широкоплещест Камор’даг си беше извадил камата, за да го прободе, а вместо това сам се намуши на един счупен стол. „Но стига с тези приятни спомени — каза си Велед, — сега е време за по-сериозни и важни неща.“ Трябваше да продължи славния път, по който беше тръгнал, като постъпи в имперската флота. Той удари с юмрук един от металните бутони върху пулта и картината на монитора се промени. Вместо покрития с облаци хоризонт на Алалпех’х, Велед видя познатото лице на Дюмерик — вуйчо му, брата на неговата майка, най-новият член на Върховния съвет. Дюмерик изглеждаше така, както Велед би изглеждал на старини: тъмен, наперен и силен, с посребрени коси. Устните му бяха тънки, а погледът — напрегнат. Факлата, намираща се близо до него, озаряваше в червено едната страна на грубото му, сякаш изсечено лице.
	— О, точно навреме, племеннико! Похвална точност!
	— Твой слуга! — каза Велед.
	Това бяха думите, които се изричаха в подобни случаи.
	— Добре. Сигурен ли си, че този канал е безопасен?
	— Сигурен съм. Сам го проверих. Готов съм и живота си да заложа.
	— Ти вече го направи. Ако камордагците заподозрат тази връзка, не само Кад’нра, но и цялото наше движение ще бъде изложено на риск.
	— Разбирам — потвърди Велед. — Казвам ти още веднъж, че няма от какво да се безпокоиш.
	Дюмерик се облегна назад върху стола. Намираше се в мрачната, изградена от камък, библиотека в имението си на остров Тив’раниш, далече от брега на Южния континент.
	Велед беше ходил много пъти там — последния преди по-малко от година. Той разпозна кръстосаните, изработени от червен метал, ножове на стената, награда за храбростта на вуйчо му по време на военните походи в Иа’крийх. Разбира се, това е било отдавна, много преди Гевиш’рае да се организират и да бъдат заплаха за Императора.
	— Чувал ли си за света, наречен Ферана?
	Велед се замисли за момент.
	— В деветнадесети пръстен, нали? Секторът, оспорван от Федерацията.
	Разбира се, клингънианците нямаха право върху това място и сами те сигурно го признаваха. Велед изрече думите с нескрита ирония.
	— Точно същият. Хората и техните съюзници го наричат Бета Канцандия III — Дюмерик облиза устни. — Според нашите шпиони те са основали изследователска колония там.
	— В какво отношение е важна тя за нас?
	— Разработва се технология за превръщане на безлюдни планети в обитаеми. Звучи невероятно дори като го произнасяш! Целта им е да изпълнят всичко това на Ферана. След като изпробват своята технология там, те смятат да променят цели светове.
	Командирът на Кад’нра поклати глава.
	— Да ги променят така, че да приличат на техния свят? Как е възможно да стане това?
	— Казах ти, че звучи невероятно — Дюмерик сключи вежди. — Напълно възможно е целият проект да се провали, но независимо от това Императорът се интересува от тази технология. Той иска да я вземе. Ето защо ние не можем да си позволим да грешим. Затова избрах теб — защото знам, че ще се справиш, независимо от това, какво ще изпратят срещу теб Федерацията и Камор’даг.
	Велед прие похвалата с бързо кимване на косматата си глава. Не обичаше да бъде пионка в комбинациите, които Дюмерик въртеше в Съвета. Струваше му се, че всичките тези заговори нямат нищо общо с поведението на един истински войн. Но все пак сега бяха трудни политически времена и всеки трябваше да изпълни своя дълг. А и беше време да натрие носа на Капронек. Като удряше с юмрук гърдите си, Велед отговори:
	— За мен е чест да служа на нашия Император!
	Дюмерик се изхили сдържано.
	— Гледай да не му служиш прекалено много! — посъветва го иронично вуйчо му.


	Когато излезе на мостика, Кърк беше почти сигурен, че ще види Фаркухар да го чака там. Приятно се изненада, когато забеляза, че е сгрешил. Спок беше седнал на мястото на командира, но щом го забеляза, стана:
	— Благодаря ти, Спок. Надявам се, че нищо необичайно не се е случило, докато ме нямаше.
	Вулкан погледна към монитора, където звездите пробягваха със скорост почти четири пъти по-голяма от скоростта на светлината.
	— Всъщност — каза той без никакво безпокойство в гласа — имаше едно събитие, което заслужава да се спомене.
	Когато командирът седна на мястото си, в съзнанието му се прокрадна съмнение, какво може да е.
	— Не ми разказвай. Посланик Фаркухар е изпратил официален протест, в който отразява безотговорното ни отношение към проблемите на Алфа Малуриан VI.
	— Думата, която употреби, беше „пренебрежително“ — уточни първият офицер.
	Ноздрите на Спок потрепнаха. Не бяха много хората, които щяха да забележат това, но Кърк го забеляза.
	Командирът барабанеше с пръсти върху пулта за управление.
	— Да, добре.
	— Имате ли нещо друго за мене, капитане?
	Кърк го погледна с неприязън. Посланикът се опитваше да влияе на всички, дори на тези, които не бяха хора.
	— Не. Всичко е наред, Спок.
	Без да прибави дори и дума, сякаш сам не вярваше на себе си, че ще успее да прикрие раздразнението си, първият офицер се обърна и излезе. Командирът поклати глава. Искаше му се да не му бяха поставяли задачата да посети Бета Канцандия. Тогава щяха да тръгнат директно за Алфа Малуриан и посланикът нямаше да му създава проблеми. Но пък ако не трябваше да летят до Бета Канцандия, той нямаше да види Карол Маркус отново! А това беше нещо, което Кърк очакваше с нетърпение.


	— Карол?
	Жената вдигна очи, щом чу името си, и видя доктор Бодро, застанал до отворения вход на жилището й. Той се усмихна мило, но като забеляза угрижения й поглед, усмивката му изчезна.
	— Всичко наред ли е? — попита той и дъхът му замря.
	Тя се намръщи.
	— Отнася се за „огнените цветове“ — каза Карол, като всъщност си мислеше за нещо съвсем друго. Мислеше си за Дейвид и за това, което й беше казал миналата вечер.
	Бодро присви очи и се наведе, за да може да влезе вътре.
	— Образците „Клингън“ ли имаш предвид? Мислех, че се развиват изключително добре!
	Карол промърмори:
	— Те се развиват добре. Проблемът е, че са лоши съседи. Всичко около тях умира.
	Управителят на колонията изсумтя, докато приближаваше.
	— Ужасни съседи, казваш. Като самите клингънианци!
	Наведен, той докосна едно от дългите, тъмносини венчелистчета на най-близкия „огнен цвят“, като бутна, без да иска, една от стърчащите тичинки на растението. Сиво-син прашец се посипа по покритите му с ръкавици ръце.
	— Смяташ ли да ги извадиш от сместа?
	— Не, те надминаха всички останали хибриди по отношение на растежа и образуването на кислород. Това е доста странно, като се има предвид, че са пренесени от такова влажно място, а тук има толкова малко вода. Тенуда и Харкум се оказаха прави в преценките си за растението, но всичко ще бъде невероятно трудно.
	— Това само потвърждава правилността на моето сравнение на растението с клингънианците — изкоментира Бодро. — Така че какво ще правиш? Ще присадиш ли съседите му, или ще пробваш с други?
	Тя кимна.
	— Точно това си мислех да направя. Имаш ли нещо против?
	— Ни най-малко — каза той. — Но не забравяй, че от приспособяването и образуването на кислород няма никаква полза, ако проклетите растения не могат да съжителстват с растенията ТЕРАН, когато му дойде времето. Помни, че крайната ни цел е да облагородим Ферана! „Огнените цветове“, или каквото друго създадем, ще е просто естествено средство за ускоряване на процеса.
	Карол не се нуждаеше от напомняне и управителят на колонията знаеше това. Но като много други учени, които тя познаваше, и Бодро имаше навика да повтаря целите си. Може би си мислеше, че по този начин ги прави по-близки.
	Той се опита да издуха прашеца, но част от него остана върху пръстите му. С израз на отвращение го изтри в дрехите си.
	— Дори и прашецът му е инатлив! — каза управителят сухо.
	Карол се разсмя.
	— Очевидно.
	Тя стана и избърса червеникавооранжевата мръсотия от термичното си облекло, но въпреки това останаха малко петна.
	— Е, какво те носи тук толкова рано сутринта? Мислех, че мразиш студа.
	— Наистина го мразя — потвърди той. — Но имам новини и ми се иска да ти ги съобщя, преди някой друг да го е сторил. Очакваме посетители!
	Тя го погледна и минута по-късно се сети.
	— Медицински прегледи, нали? Време ли е вече за тях? Чувствам се, сякаш току-що съм дошла.
	— Време е. Всъщност дори са закъснели. И нашето здраве няма да е единственото нещо, което ще се инспектира, а ще се проверяват и научните ни постижения.
	Карол кръстоса ръце. Малко по-късно осъзна, че е заела класическата отбранителна поза, и ги отпусна надолу, но беше късно. Управителят на колонията беше видял жеста и го беше разбрал.
	— Ти не очакваш посещението с голямо нетърпение, нали? — попита той.
	Тя въздъхна.
	— Може би не. Някъде дълбоко в съзнанието си винаги съм си представяла, че режимът на Федерацията може да не е същият като нашия. Искам да кажа, колко дълго се борихме, докато намерим средства, а изведнъж получаваме два пъти повече, отколкото сме искали. Какво ги накара да си помислят, че залесяването на планетите ще бъде приоритетно? Бюрократично съвпадение или някаква цел, за която не са ни казали?
	Настъпи мълчание.
	— Знам колко параноидно звучи, но… Какво мога да кажа. Не мога да мисля по друг начин.
	Бодро я погледна с разбиране.
	— Самият аз никога не съм проумявал изследователската политика на Федерацията. Накрая се убедих, че най-добре ще е да не се опитвам. Само си уморяваш мозъка, вместо да го използваш за други, по-добри цели.
	Тя се усмихна унило.
	— Предполагам, че си прав. Между другото, как се казва корабът?
	Беше сигурна, че Бодро знае защо пита. Смяташе се, че посещението на кораба на Кърк в някоя колония беше израз на уважението, което Федерацията храни към тази колония. Това означаваше увеличаване на шансовете й да продължи изследователската си работа.
	— Предзнаменованията са добри — каза докторът. — Корабът е „Ентърпрайс“.
	Карол почувства как я полазват тръпки.
	— О! — отговори тя.
	Бодро наведе глава на една страна.
	— Искаш да кажеш, че това не е добър знак?
	— Не. Наистина това е добро предзнаменование.
	— Но?
	— Не съществува „но“. Аз просто познавам командира на кораба. Казва се Джим Кърк.
	— Наистина ли? Никога не съм чувал да го споменаваш.
	— Познавам го отпреди много години — каза тя. — Преди много години…


>	Глава четвърта

	Стаята беше кръгла, изградена от тъмен, прорязан от червени нишки камък с колони, които само отчасти се подаваха от стените и подкрепяха куполообразен таван, напомнящ пясъчен часовник. Куполът пламтеше под палещите лъчи на залязващото слънце, макар че помещението не беше достатъчно добре осветено.
	Щом влезе, Кирюк зърна една танцьорка. Тялото й беше отчасти покрито от алени воали, които се спускаха около нея. На диваните, подредени около стените, седяха около двайсетина клингънианци, които наблюдаваха танцьорката с влажни, похотливи погледи. Чуваха се викове на одобрение, неприлични закачки, гръмогласен смях от някаква шега, която мъжете си разказваха. Движенията на тялото й бяха толкова гъвкави, толкова изкушаващи, че Кирюк си помисли дали тя не е от Орион. След като жената се разположи върху някакви дивани, той забеляза, че кожата й беше по-скоро синя, отколкото зелена. А като се вгледа по-добре, забеляза, че очите й бяха твърде раздалечени, устните — прекалено дебели, а пътят на косата й — половин педя по-надолу от обикновеното. Кирюк реши, че тя е лаурудайт. Трябва да беше второ поколение. Бяха изминали много, много години, откакто бяха пленени корабите на лаурудите.
	Независимо от това добре имитираше танц на жена от Орион, полюлявайки се под ритъма на скрит барабан или по-вероятно на негов запис. Кирюк бръкна в една кожена кесия, висяща на каишка под туниката, извади един империал и го хвърли в краката на танцьорката. Тя погледна бързо Кирюк и в очите й проблесна златен огън. Като се наведе, взе подаръка така изкусно, като че ли това беше част от танца й. Изключително съблазняващо тя го постави в прозрачна броня, която носеше върху гърдите си. Докато не видя как монетата изчезва, той не беше забелязал бронята — толкова добре беше прикрита от нежното потрепване на воалите.
	Кирюк се усмихна. Беше изминало известно време, откакто не беше ходил в дома на удоволствията в Тисур. Неговите посетители бяха в по-голямата си част млади хора, които не бяха придобили все още изтънченост на вкуса по отношение на женската компания. Това обясняваше и присъствието на една лаурудайт, докато в по-изисканите заведения на нейно място щеше да бъде момиче от Орион.
	Интимните удоволствия, които се предлагаха на това място, не бяха отвратителни за Кирюк. Дори напротив. Всъщност, ако нямаше някаква специална причина да дойде тук, той може би щеше да се изкуши и да съживи някои от по-непристойните лудории от младостта си. Дори може би щеше да си плати услугите на тази танцьорка за вечерта, понеже му хареса начинът, по който блестяха очите й.
	Чу се хрипкав глас:
	— Господарю?
	Той се обърна и видя бледа, почти бяла метахрозианка пред себе си. Слабата й фигура беше облечена в дълга, синя роба, а косата й беше лилаво сребриста. Очевидно беше, че тя ръководи тук — беше човек на собственика, за когото се говореше, че е член на Съвета, макар че тези неща никога не се говореха открито. Като всички метахрозианци и тя беше висока. Очите й, толкова сини, колкото и дрехата й, бяха на една и съща височина с тази на Кирюк. Две къдрици се подаваха изпод брадичката й от двете страни на лицето и се поклащаха всеки път, когато тя проговореше.
	„Не е особено красива“ — помисли си Кирюк. Но за положението, което заемаше, това не беше нужно. Просто трябваше да изглежда добре и да притежава поне малко чар.
	— Бихте ли искали да ви изнесем диван, господарю? Онези там са вече заети. Или може би да ви предложа лична кабина?
	Имаше и други услуги, но тя не ги спомена. Смяташе се, че е невъзпитано, защото много хора идваха тук просто за да послушат музика, да погледат танцьорките или да пийнат нещо алкохолно. Клингънианците получаваха твърде много заповеди през целия си живот, затова, когато дойдеха тук, те не желаеха някой да им казва какво да правят или дори да им намеква.
	— Лична кабина, моля! — каза той, като се наведе напред, за да го чуе по-добре сред шума. — Имам среща, може би човекът да е пристигнал вече.
	Метахрозианката кимна. Тя ухаеше леко на „огнени цветове“.
	— Да! Един млад мъж. Дойде преди малко и каза, че вие скоро ще пристигнете. Последвайте ме и аз ще ви заведа.
	Тя поведе Кирюк навън от централната зала, надолу по един от коридорите, който беше издаден напред като спиците на колело. От двете страни на коридора имаше кабини. Жената спря пред четвъртата вдясно и почука на една от дървените колони. Малко след това тъмната, кървавочервена завеса, която закриваше кабината, се отдръпна. Две очи ги поканиха вътре; една глава кимна, като разклати дълга коса, сплетена в края на плитки, характерни за членовете на Гевиш’рае. Пред мъжа стоеше чаша.
	— Донесете ми същото за пиене — каза Кирюк на метахрозианката.
	Като кимна, тя дискретно излезе. Кирюк дръпна още завесата и се вмъкна в кабината, след което седна срещу другия мъж. Широка свещ, поставена върху грозен сребърен поднос, осветяваше жълтите му очи.
	— Вие сте Кирюк — каза той.
	Не беше въпрос, но Кирюк му отговори все пак.
	— Да. А вие сте Граел.
	— Вие ме повикахте тук по някакъв повод — каза Граел. — Надявам се не за да си разменяме любезности.
	Той се усмихна сякаш на някаква собствена шега, но смелостта, с която изрече това, беше фалшива. Кирюк беше завършил поканата си за тази среща с думите: „Аз знам.“ Това беше достатъчно, за да накара Граел да бъде нащрек.
	— Не — отговори Кирюк. — Не е, за да любезничим един с друг! Имам работа за теб. И не прави грешки, защото трябва да я свършиш! Или ще те поставя в положение, от което един умен човек най-много се страхува: да бъде преследван от собствения си клан.
	Граел присви очи.
	— А какво ще ги накара да направят това?
	Кирюк се усмихна.
	— Ти знаеш за какво става въпрос, иначе нямаше да отговориш на поканата на един Камор’даг. Но аз разбирам. Ти искаш да видиш доколко сериозна е заплахата.
	Той се облегна удобно на пейката си и продължи:
	— Преди повече от година ти организира убийството на по-големия си братовчед Тешрин. Ако беше успял, щеше да го наследиш и да застанеш начело на вашия клан, макар че си доста млад.
	— Лъжеш! — извика Граел.
	— Не ме прекъсвай, Гевиш’рае, или ще съжаляваш за това!
	В очите на Граел се виждаше затаена ярост, но той замълча.
	— Както казах — продължи Кирюк, — ти си организирал убийството на братовчед си. Той бил на път за Слар’ит, където щял да участва в тайна среща на старейшините на различни кланове. Ти си наел няколко мъже да убият него и приятелите му, като си ги инструктирал всичко да изглежда като грабеж. Но наемниците се напили и се сбили по пътя. Всичко завършило фатално. Само един от тях останал жив. Така че Тешрин никога не разбрал за плана ти да го изместиш.
	Мускулите по челюстта на Граел потрепваха.
	— Как откри това? — изсъска той.
	— Открих единствено останалия жив наемник. Няколко месеца след случая се озовал в тъмницата на един доста влиятелен Камор’даг. Причините за това няма да разкривам сега. За да заслужи освобождаването си, предложил информация, която се оказала доста ценна.
	Младият мъж кимна.
	— Колко искаш?
	Кирюк го погледна.
	— Колко пари? Ако не за пари, за какво си дошъл тогава?
	Възрастният мъж се усмихна и каза:
	— За да ми сътрудничиш, разбира се! Твърде дребна работа в сравнение с това, което си направил преди.
	— Това, което съм направил преди, е без значение. Нищо не се е случило!
	— И без съмнение сега ти се радваш, че е така, защото вече си разбрал, че да ръководиш клана не е лесна работа. Това е голяма отговорност, голяма тежест, която би могла да те лиши от възможността да посещаваш заведения като това — нещо, което мъжете на твоята възраст обичат. А след като си разбрал тези истини, ти ще направиш всичко възможно братовчед ти да оцелее — Кирюк изчака, за да се наслади на ефекта. — Но каквото станало — станало. Опитът е бил направен. А Тешрин няма да се интересува от това, че не е завършил успешно. Единственото, което ще е важно за него, е, че братовчед му е заговорничил, с цел да го убие.
	Младият мъж беше леко побледнял, докато Кирюк говореше.
	— Ако направя това, което искаш от мен, как ще бъда сигурен, че тайната ми ще бъде опазена?
	Кирюк кимна. Очаквал беше този въпрос.
	— Две седмици, след като свършиш поставената задача, ще намериш главата на наемника, който е оцелял, под едно дърво в имението си.
	Граел поклати глава.
	— И какво доказателство ще имам, че въпросът ще е приключил с това? Ако е говорил с онзи Камор’даг, който го е затворил, след това с теб, мога ли да бъда сигурен, че не е разказал всичко и на някой друг? Как мога да бъда сигурен, че няма да ме предадеш или пък че другият Камор’даг няма да се възползва от информацията, която има?
	Възрастният мъж изсумтя.
	— Да, няма да си сигурен. Но поне ще си с няколко крачки по-напред от другите в потулването на нещата около този случай. А това е нещо все пак, нали? — той се облегна назад и продължи: — А и какъв друг избор имаш? Ако не ми сътрудничиш, със сигурност ще те издам!
	Гевиш’рае кимна.
	— Да, така е. Ще бъда обвинен в организиране на убийството. Кажи ми какво искаш!
	През цялото време, докато Кирюк му обясняваше какво трябва да направи, Граел гледаше пламъка на свещта, сякаш искаше да разбере как може да гледаш някого в очите и да го караш да извърши предателство.
	Кирюк не го обвиняваше. Но мислеше, че самият той не би направил подобно нещо. Когато свърши, младият мъж каза:
	— Ще бъде изпълнено!
	— Гледай наистина да се справиш.
	Кирюк стана.
	— Между другото, Граел, не бих разчитал много на мъжете, които си оставил навън, онези, които си наел да ме убият. Виж, аз съм по-стар от теб, а и по-богат. В състояние съм да наема повече и по-добри хора.
	За своя чест Гевиш’рае не каза нищо.
	— И не прави грешки! Животът ти зависи от това дело! — след това той отмести завесата, излезе от кабината и тръгна надолу по коридора. Докато преминаваше покрай другите кабини, всяка от които пазеше своята тайна, Кирюк си мислеше за работата, която току-що беше започнал. Щеше ли Граел да изпълни това, за което беше получил инструкции? Кирюк вярваше, че ще е така. Граел щеше да направи всичко, за да спаси живота си, дори с цената на още едно предателство. Ако беше на негово място, Кирюк би се отровил. Това би било единственото правилно решение, което би могло да се вземе в подобни случаи. „Но аз съм Камор’даг — помисли Кирюк — и въпросът за честта е нещо, което разбирам по-добре от всеки друг.“


	Когато Кърк се появи в главното помещение на колонията, следван от Спок, Маккой и Кристин Чапъл, там вече имаше двама души, които ги очакваха. Единият беше Ив Бодро, чиято посивяла козя брадичка и хлътнали очи Кърк разпозна от холографските изображения, съхранявани в компютърните файлове на „Ентърпрайс“. Човекът изглеждаше още по-висок и представителен, отколкото на холограмите. Другият беше Карол Маркус. Командирът направи всичко, което беше по силите му, за да фокусира погледа си върху управителя на колонията — така както го изискваше протоколът. Като протегна ръка за поздрав, той каза:
	— Аз съм капитан Джеймс Кърк. Радвам се да ви видя, докторе!
	— И аз се радвам да ви видя, капитане! Ще ви кажа още в началото, че не съм от онези управители на колонии, които смятат, че периодичните медицински прегледи са нещо досадно. Работата ни не е толкова спешна, че да не можем да отделим известно време за здравето си.
	„Не е човек, който се превзема“ — помисли си Кърк.
	Бодро посочи към своята колежка.
	— Разбрах, че вие с доктор Маркус се познавате отпреди, нали?
	Като не знаеше какво точно Карол е разказала за тяхната връзка, Кърк просто кимна и каза:
	— Това е вярно.
	Тя се усмихна.
	— Радвам се да те видя, Джим.
	— И аз също! — отговори Кърк.
	Струваше му се, че Карол не е остаряла дори с един ден. Носеше косата си малко по-къса отпреди и имаше белег малко по-ниско от устата, какъвто преди това нямаше. Но освен тези неща, тя не беше се променила. Какво ли си мислеше сега за него? Той я погледна в очите, но не видя нищо там. Те бяха непроницаеми, сякаш имаха някакъв предпазен щит.
	Кърк вероятно беше потънал в дълбоки мисли за Карол, защото не беше забелязал, че Боунс вече се ръкуваше с управителя на колонията.
	— Ленърд Маккой. Аз ще ръководя медицинските прегледи с помощта на сестра Кристин Чапъл.
	Тя се държеше малко студено, когато Бодро се здрависваше с нея.
	— Удоволствие е за нас, че сте тук, сестра. Аз смятам, че човек никога не би могъл да се заобиколи с достатъчно много красиви жени. И доктор Маркус би могла да потвърди това.
	Ако това беше казано от някой друг, то би могло да бъде подразбрано като опит за осъществяване на по-интимен контакт, но все пак Кърк не го възприе по този начин. Стори му се, че просто Бодро говори това, което мисли, пък и Кристин не се почувства ни най-малко притеснена от комплимента.
	— Благодаря ви, докторе! Приятно е да чуеш, че някой те цени.
	Докато говореше, тя погледна към Спок, който стоеше съвсем спокойно, докато човешките същества около него си разменяха любезности. Кърк премигна, като се сети, че е пропуснал да го представи.
	— А това — каза той — е заместникът ми, мистър Спок. Той също е и научен офицер на „Ентърпрайс“ и ще докладва за вашите постижения тук.
	Вулкан отговори по подобаващ начин.
	— Очаквам с нетърпение започването на съвместната ни работа, докторе. Следя вашата работа от много време.
	Бодро се усмихна.
	— Така ли? Сигурен съм, че ще се разбираме добре, мистър Спок.
	— Радвам се да чуя това — отговори първият офицер. — Бих искал да започнем колкото е възможно по-скоро.
	— Разбира се — отговори докторът. — Сам ще ви придружа.
	След това той се обърна към Маккой:
	— Почистили сме един от куполите, който беше неизползван склад. Там ще се настаните. Вярвам, че ще е подходящо място за прегледи.
	Боунс отговори:
	— Щом като е чисто…
	— Чисто е — каза Бодро. — Карол, защо не покажеш на доктора и на сестра Чапъл техните стаи? А след това може би капитан Кърк ще пожелае да разгледа Булонския лес?
	— Булонският лес? — повтори капитанът. — Като в околностите на Париж, далече оттук, на Земята?
	— Точно същият — потвърди управителят. — Липсва ми родният град! Разбира се, нашият Булонски лес е доста по-скромен от оригинала, но в този свят, в който сме сега, той е най-голямата гора.
	Кърк кимна.
	— В такъв случай очаквам с нетърпение да го видя!
	— Значи се разбрахме — уточни Бодро. — След това ще се срещнем за вечеря. Съгласни ли сте?
	Маккой погледна капитана, сякаш искаше да каже: „Колкото по-малко време прекараме на кораба, толкова по-добре.“
	— За нас ще бъде удоволствие! — отговори Кърк.
	В този момент комуникаторът издаде звук. Като погледна Маккой, командирът го отвори.
	— Казвай, Скоти!
	Не можеше да не се усети раздразнението в гласа на главния инженер.
	— Сър, неприятно ми е да ви тревожа, но… отново е посланикът.
	Командирът въздъхна.
	— За какво става въпрос сега?
	— Той иска да ви оставя тук и да го откарам до Звездна база 7.
	— Звездна база 7 ли? — Кърк беше като попарен.
	— Да, капитане. Той си помислил, че ще прекара по-добре на Звездна база 7, където е „Худ“, който скоро ще отпътува оттам.
	Кърк се намръщи. Изглежда, трябваше да се заеме лично с тази работа, ако не искаше да изпусне кораба от ръцете си.
	— Кажи на посланика, че ще се срещна с него след пет минути в залата за заседания.
	Командирът се обърна към Бодро и Карол:
	— Съжалявам. Изглежда, имаме бюрократичен проблем.
	— Всичко е наред — каза управителят. — И аз съм имал доста проблеми с тях.
	Кърк се усмихна тъжно на Карол.
	— Боя се, че ще се наложи да отсъствам известно време, доктор Маркус. Но ако имам късмет, ще мога да дойда за вечеря.
	Тя кимна.
	— Разбирам.
	Не чуваше за първи път тази дума, казана от нея. Да те разбере добре — това беше едно от нещата, които тя умееше да върши както трябва.


	Лабораторията на Бодро беше разположена в централния и най-обширен купол. По протежение на извитата му стена имаше около тридесет работни места, като само две-три от тях бяха заети. Някои от работещите погледнаха само за секунда-две и продължиха своята работа.
	— Моите подчинени — каза доктор Бодро. — Всички са специалисти в своята област. Вие казахте, че сте наблюдавали развитието на работата ми. Това не беше само любезност, нали?
	— Съвсем не — отговори Вулкан. — Всъщност аз съм чел всяка ваша монография, която е публикувана.
	Бодро се учуди.
	— Дори най-ранните? Там, където казвам, че радиацията би могла да се използва за аминоацидно образуване?
	Спок кимна.
	— Да. Няма защо да се чувствате неудобно, докторе. Макар и предположенията ви да се оказаха погрешни, както очевидно вие сам признавате, те бяха прекрасни.
	Докторът си даде вид, че потреперва.
	— Вие сте твърде любезен, мистър Спок. Прекрасни едва ли е най-подходящата дума за тях.
	— Това е думата, която ми се вижда съвсем точна — реагира Вулкан.
	Той насочи вниманието си към един гладък, блестящ цилиндър, висящ върху решетка от дълги, тесни тръби, разположен на еднакво разстояние от пода и тавана.
	— Все пак ранните ви опити поставиха основите на участък Г-7.
	Бодро също се обърна нататък и се усмихна.
	— Да, така е.
	Те заедно се приближиха към цилиндъра и го разгледаха по-внимателно. Той беше дълъг около един метър, а диаметърът му — близо петдесет сантиметра. Повърхността му беше толкова гладка, че отразяваше лицата им.
	— Вие сте доволен от резултатите, нали?
	— Да, доволен съм. Но аз лично се интересувам от скоростта на репродукция на отделни екземпляри. Впрочем очакванията ни в тази насока бяха надминати. В Булонския лес, който е най-старият ни експеримент, ние достигнахме шест годишни цикъла за по-малко от една година. А в гората Шерууд, назована така от нашия водещ математик доктор Риордан, отделни видове се мултиплицираха със скорост седем пъти по-голяма от средната годишна.
	— Впечатляващо! — каза Спок.
	— Съгласен съм. Все пак, ако попитате доктор Маркус за нашите резултати, тя ще ви каже, че количеството образуван кислород не е такова, каквото е нужно. И аз трябва да се съглася с нея, макар и не напълно. Ако нашите образци се размножават като луди, какво значение има, ако всеки един от тях образува малко по-малко кислород от необходимото. Като резултат ние все пак ще постигнем това, което искаме: атмосфера, която ще може да се диша от повечето жители на Федерацията.
	Спок не коментира това твърдение.
	— А какво става с насочващите лъчи? Разбрах, че работите върху разширяване на ефекта и обсега им.
	— Съвсем правилно. Всъщност ние имаме значителен напредък в това отношение. Когато започнахме, бяхме в състояние да влияем на растения, намиращи се в радиус от сто метра, а сега увеличихме разстоянието на три километра.
	— А действителната засадена зона същата ли остава? Или бяхте принудени да стесните лъча.
	— Действителната зона остана същата — отговори Бодро. — Ние просто намерихме начин да увеличим отношението вход-изход. Ще ви обясня как го направихме, ако желаете.
	— Да. Много бих искал! — отговори Спок.
	— Насам тогава! Мисля, че доктор Уон ще се радва да провери своите пресмятания заедно с вас. Все пак тази идея е негова…


	Кърк се изправи срещу Фаркухар на масата в залата за съвещания.
	— Разбирам, че отново не си доволен от начина, по който вървят нещата — каза Кърк.
	— Това е най-малкото, което може да се каже — отговори Фаркухар.
	Той се наведе напред, постави лактите си на масата, като стисна ръце една в друга и те заприличаха на бухалки. Командирът не изпитваше съмнение относно това, кого би искал да удари по главата Фаркухар.
	— Аз премислих някои неща с помощта на компютъра — започна Фаркухар — и стигнах до заключението, че ще е по-добре да се преместя на друг кораб. Звездна база 7 е само на един ден път оттук.
	— И „Худ“ е там. Мистър Скот ме информира по този въпрос.
	— Добре. Значи ти знаеш, че няма причина, за да не се съгласиш с моето желание. Ти можеш да ме оставиш и да се върнеш, преди доктор Маккой да е свършил работата си тук.
	— Това няма да е лоша идея, като се има предвид, че екипажът на „Худ“ е само в отпуск. Същността на цялата работа е, че някакъв вирус се е развилнял сред екипажа на кораба — доста сериозен вирус, макар че медицинските власти са успели да се справят с него. За да не се уплаши населението на звездната база, посещението на „Худ“ официално било представено като отпуск.
	Посланикът го погледна.
	— Имаш ли доказателства за това?
	— Разбира се, че не. Беше ми съобщено като поверителна информация. Ако беше дошъл при мен преди няколко дни, когато положението все още не беше овладяно, аз нямаше да имам право да ти кажа нищо.
	— Значи кризата е минала!
	— Да! — командирът знаеше какъв ще е следващият въпрос на Фаркухар и затова продължи. — Но не очаквай „Худ“ да тръгне, сякаш нищо не се е случило. На екипажа ще му е необходимо време, за да се възстанови — усмихна се той. — Посланик, ако Звездната флота имаше свободен кораб на разположение, не мислите ли, че вече щяхте да бъдете на него? Причината, че сте на „Ентърпрайс“, е, че всеки друг кораб е зает с една или друга задача.
	Фаркухар се усмихна, но кисело.
	— По-добре ми кажи истината за „Худ“. Не обичам да си играят с мен!
	„Спокойно, Джим! — каза си Кърк. — И други са се опитвали да те провокират, но не са успели.“
	— Нямам причина да ти казвам нещо друго, освен истината — отговори капитанът със спокоен глас, който учуди дори него самия.
	Той стана.
	— А сега, ако няма нещо друго, с което мога да ти бъда полезен, аз тръгвам за колонията.
	Посланикът се намръщи, но не му оставаше нищо друго, освен един последен удар на раздяла.
	— Забавлявай се! — промърмори той.
	Кърк не счете за необходимо да му отговори, мина покрай него и излезе.


>	Глава пета

	— Още чондрикос, Дейвид? — доктор Медфорд му подаде чинията. Ужасно, съвсем не приличаха на уханните чуждоземни дървета, от които бяха набрани.
	Момчето погледна към чинията си, където единственото свидетелство за печените чондрикос бяха няколкото жълтеникави влакна, плуващи в мазен сос, и отговори на доктор Медфорд:
	— Не, благодаря ви, сър. Мисля, че вече ядох достатъчно.
	Едрият мъж присви очи, които почти се загубиха между рунтавите му вежди и още по-големия мустак. Осветлението в стаята се отразяваше в плешивата му глава. Той погледна Дейвид, след това дъщеря си и отново Дейвид.
	— Това означава ли, че ти харесаха, но не можеш да погълнеш повече? Или толкова не ти харесаха, че повече не желаеш да ядеш от тях?
	Дейвид се размърда на мястото си, тъй като не знаеше какво да отговори. Майка му винаги го беше съветвала да говори истината, но тези обстоятелства сякаш изискваха нещо друго. Той се престори, че парче чондрикос се е препречило на гърлото му, и се разкашля, като се прикриваше с ръце. Накрая Медфорд отговори вместо него.
	— Не му харесват, татко. Казах ти, че няма да му харесат! — каза тя и като се наведе към Дейвид, добави: — Не се тревожи! И на мама не й допадат. Затова татко ги приготвя, когато тя не е вкъщи.
	Доктор Медфорд изръмжа:
	— Остави момчето да говори, Киина! — бащата постави лакти на масата и погледна госта. — А сега кажи ми, Дейвид, харесват ли ти или не?
	Дейвид преглътна.
	— Всъщност — започна той, като погледна доктор Медфорд — аз… аз не ги харесах.
	Известно време бащата на Киина просто стоеше и гледаше. Дейвид се чудеше дали приятелката му беше постъпила правилно и дали баща й няма да го изрита от дома си, защото е обиден. След малко обаче изражението на доктора се промени — веждите му се повдигнаха и долната половина на лицето му се разтегна в усмивка.
	— Е, добре — каза докторът, като въздъхна. — Поне си откровен. Толкова ли беше лошо, а?
	Дейвид кимна, окуражен от усмивката на мъжа.
	— Най-лошото.
	Киина се разсмя гръмогласно. Баща й след минута-две колебание също почна да се смее. Дейвид, поддал се на всеобщото настроение, допълни:
	— Да ти кажа, беше по-лошо от най-лошото нещо. Беше…
	Доктор Медфорд вдигна месестата си ръка.
	— Достатъчно! — каза той, все още усмихнат. — Приех толкова критики, колкото може да приеме един нормален човек — и стана.
	— Така прави, преди да отложи десерта — дъщерята успя най-после да спре да се смее. Като сви устни, тя погледна към Дейвид. Разбрал намека й, той замръзна на място, очаквайки присъдата си.
	— Така е по-добре — каза докторът. — А сега вие стойте на местата си, докато аз донеса домашния сладкиш. Надявам се, че ще ви хареса.
	Киина поклати глава.
	— Разбира се.
	— Добре. Ще ми е неприятно, ако каже на майка си, че сме го отровили или нещо подобно — докторът намигна на Дейвид. — Прав ли съм?
	— Да.
	Щом баща й се отдалечи от мястото за хранене, Киина се наведе отново към Дейвид.
	— Мисля, че те харесва. Това е добре! Татко рядко харесва някого.
	Дейвид наблюдаваше как баща й отваря хладилното устройство и изважда един контейнер от него.
	— И на мене ми е симпатичен. Той е от онзи тип… — „хора, които можеш да погледнеш в очите“. Фразата се появи и изчезна от съзнанието му — … стегнати хора — довърши той, без да изкаже мисълта, която му беше минала през главата.
	Киина кимна.
	— И аз мисля така.
	Момчето я погледна.
	— Хубаво е, че ме покани — каза то.
	Приятелката му повдигна рамене.
	— Когато мама разбра за вечерята, на която е поканена майка ти заедно с гостите от звездния кораб, реши, че не е добре да вечеряш сам.
	Всъщност семейство Пфефър, както и Клинтън, също бяха поканили Дейвид за вечеря, но той се радваше, че майка му беше приела поканата на Медфорд. Семейство Клинтън нямаха деца, а Дейвид предпочиташе компанията на Киина пред тази на Уил Пфефър.
	„Разбира се — помисли си Дейвид, — ако имах баща като всички други, щях да вечерям с него. Нямаше да има нужда да ходя в някое друго семейство.“ Но не беше така и нямаше смисъл да мечтае, щом не можеше да стане.
	— Майка ти е много внимателна — каза Дейвид.
	— И аз имам пръст в тази работа — каза Киина. — Имам предвид, че ти си мой приятел, нали? А приятелите трябва да се поддържат!
	Момчето се усмихна.
	— Така е! И ние го правим, нали?
	Тя понижи глас.
	— А виждал ли си вече някой от тях? Имам предвид хората от звездния кораб.
	Той поклати глава.
	— Мама ме предупреди да стоя далеч от тях и аз правя именно това.
	— Не ти ли е интересно да ги видиш поне за момент?
	Дейвид се замисли.
	— Не особено. Мама каза, че са хора като всички останали.
	— Е, аз пък съм любопитна и освен това дочух, че са тук не само за медицинските прегледи.
	— Ами за какво друго биха могли да дойдат? — попита момчето.
	Киина погледна към баща си и доволна, че не ги чува, продължи:
	— Чух, че ще ни оценяват, тъй както мистър Фредерик в училище. Ако не получим добра оценка… — тя направи движение с ръка, подобно на рязане.
	— Ние ще сме за червеите?
	— Колонията ще отиде при червеите! Те ще ни отрежат субсидиите по-бързо, отколкото можеш да произнесеш Джак Робинсън. Поне това чух майка ми да казва на татко.
	Дейвид се размисли върху чутото. Да им отрежат финансовата поддръжка, след като майка му направи толкова много за експериментите?
	— Не ми изглежда да е вярно — каза той.
	Тъкмо беше казал това, когато докторът тръгна обратно към масата с три купички жълт сладолед. Лъжичките стояха забодени между пръстите на ръката му.
	— Ето, точно както ви обещах!
	Като се наведе над масата, Медфорд поднесе купичките на Дейвид, след това на дъщеря си и накрая своята. Сладоледът изглеждаше добре, наистина добре! Толкова хубав беше, че веднага измести от главата на Дейвид мислите за бъдещето на колонията. Като сядаше, докторът каза:
	— Започвайте! — след това се обърна към Дейвид: — Предполагам, че копнееш за чондрикос.
	Киина тупна баща си по ръката.
	— Татко, ще престанеш ли вече?
	Доктор Медфорд се усмихна на Дейвид.
	— Всъщност в момента ние не ядем чондрикос. Това е ванилия. Ти обичаш ванилия, нали?
	Дейвид се разсмя.
	— Да, сър.


	Вечерята беше сервирана върху няколко маси за пинг-понг в купола за спортна дейност. Беше скромна, но вкусна. Кърк седна между Спок и Маккой, срещу Бодро, Карол и една тяхна колежка — Медфорд.
	— Разбрах, че сте се справили с бюрократичния проблем? — попита доктор Медфорд.
	Командирът отговори:
	— Поне засега, да. Но вие знаете как става с този вид проблеми. Те винаги се появяват отново.
	— В нашия случай — обясни Маккой — разполагаме с един откачен посланик, който гори от нетърпение да отиде на Алфа Малуриан.
	Кърк го погледна осъдително. Независимо от това, какво си мислеха за Фаркухар, не беше редно да се говори зад гърба на човека. Боунс се намръщи. Не му беше приятно да го контролират, но все пак се съгласи с мнението на командира.
	— Предполагам, не е редно да изнасям неща от кухнята на събитията — каза той.
	— Хм, Алфа Малуриан — каза управителят на колонията, като поклати глава. — Не ми е познато. Но като се има предвид, че аз не знам дори къде се намира Бета Канцандия…
	— Ако желаеш, мога да ти я покажа на звездната карта — предложи му Вулкан.
	Бодро се усмихна.
	— Няма смисъл, мистър Спок. Дори и да знаех тази информация, щеше да бъде без значение за мен. Боя се, че астрономията не е най-силната ми област.
	Маккой изсумтя.
	— Всичко е наред! И аз съм така. Ако командирът разчиташе на мен да управлявам „Ентърпрайс“, щяхме да се въртим в кръг около родната Клингън — каза той, ставайки, и продължи: — От друга страна, много по-добре би било, ако намеря пътя към масата с яденето. Някой да иска да дойде с мен?
	Карол поклати глава.
	— Не, докторе. Достатъчно хапнах тук.
	— Май че ще си сам, Боунс.
	— Така е. Ако се забавя дълго, пратете кучетата да ме намерят.
	Като се разсмя, Медфорд погледна към излизащия офицер.
	— Много забавен човек е този ваш доктор Маккой! Сигурно постоянно ви забавлява? — попита тя, като се обърна към Спок.
	Както винаги лицето на Вулкан беше безизразно.
	— Може и такава се каже — забеляза той. — Докторът притежава уникален поглед върху нещата.
	Командирът реши, че ще е по-добре да смени темата на разговора, и като погледна към Бодро, каза:
	— Господин Спок ми каза, че вашите изследвания вървят много добре.
	Управителят се обърна към Карол.
	— Вие какво мислите по въпроса, доктор Маркус?
	Медфорд се усмихна.
	— Всъщност това е постоянната ябълка на раздора между тях двамата.
	— Приятелска ябълка на раздора, но все пак такава — започна Карол и като се обърна към Кърк, продължи: — Проблемът е в количеството на образувания кислород. Нашите видове просто не работят както трябва. Всичко е съвсем просто. Преди да изпратим растенията в полето, ние ги наблюдаваме при лабораторни условия в малка градина, която аз построих. В нея те образуват страшно много кислород. Но след като ги разсадим извън колонията, образуването на кислород намалява. Смятам, че по някакъв начин лъчът Г-7 променя ДНК на растенията, но не мога да го докажа. Досега не съм открила никакви различия в генетичния материал — нито в първото, нито във второто поколение.
	Вулкан изглеждаше много заинтересуван.
	— Великолепно! — възкликна той. — Мога ли да видя записките ви?
	— Разбира се — отговори Карол, като ноздрите й леко потрепнаха и Кърк разбра, че тя е смутена от рязката реакция на Спок. Защо? Защото се боеше, че той ще намери отговора, който тя не е могла?
	Кърк се чудеше дали само той е забелязал вълнението й. Всъщност беше му необходимо време, за да разбере гримасата на Карол.
	— Липсвах ли ви?
	Командирът и всички останали погледнаха Маккой, който идваше към масата. Чинията му отново беше пълна с различни неща от непретенциозния бюфет.
	— Знаеш ли, докторе — каза Кърк, — тези хора ще си помислят, че не те храним достатъчно на кораба.
	— Пфу! — отговори Маккой. — Само един глупак може да откаже домашно приготвената храна.
	Той се наведе напред и седна в центъра на групата.
	— Макар че трябва да призная, имаше едно ястие, което вероятно се бе развалило преди няколко седмици. Или поне така миришеше…
	Медфорд го погледна.
	— Не изглеждаше ли някак жълтеникаво и мазно?
	— Точно така! — потвърди Боунс, като внезапно пребледня. — Само не ми казвайте, че вие сте го приготвили!
	Жената поклати глава.
	— Не, не съм аз.
	— Това се нарича успокоение — с облекчение каза Маккой.
	— Моят съпруг го приготви.
	Долната челюст на Маккой увисна. Медфорд се разсмя високо, а когато се успокои, добави:
	— Не се безпокойте! Всички мислят, че мирише ужасно, но тази вечер беше приготвено за… — тя бързо размени поглед с Карол, но Кърк не разбра смисъла на това — моята дъщеря и мъжът ми настоя да взема част от него. Той си мисли, че и на другите ще им хареса.
	Кърк и всички останали се усмихнаха. Само Спок остана невъзмутим, както винаги.
	— Е, добре — каза Маккой. — Радвам се, че не съм обидил някого.
	— Само съпругът ми — отговори Медфорд. — Но повярвайте, никой няма да му каже. Никой няма да посмее!
	Хората на масата се разсмяха — отново с изключение на Спок. Кърк погледна Карол. Винаги беше харесвал усмивката й и сега се сети защо. Искаше му се тя да се усмихва по-често, докато е тук. Но може би тя го правеше, защото не беше задължена да се съобразява с присъствието на стар свой любовник. Внезапно Карол се обърна и забеляза, че той я наблюдава. Дори да беше изненадана, тя не го показа, а просто му отвърна на погледа. След това неочаквано каза:
	— Ако искаш да провериш нивото на валежа, капитане, по-добре побързай. Тук става доста студено вечер.
	Кърк кимна.
	— В такъв случай тръгваме, щом свършиш с яденето.
	— Вече свърших — отговори тя.


	Велед беше в стаята си и остреше любимия си нож с един камък, когато на вратата се почука. Той стана и постави тъмния изтъркан камък на долната полица, където обикновено стоеше. След това затъкна ножа в колана си. Най-после, като се почувства подготвен за всякакви изненади, извика грубо:
	— Влез!
	Тежката врата се плъзна настрани и на входа се показа гордата и слаба фигура на оръжейния му офицер. Като наведе глава за нещо като поздрав, младият мъж направи две крачки напред. Вратата се затвори зад него. „Няма нищо страшно“ — помисли си Велед, извади ножа и го запрати в подвижната дъска на стената. Острието се заби с мек звук и остана там сред многото други резки. Младият офицер се усмихна одобрително.
	— Вие сте много сръчен с камата — отбеляза той. — Надявам се, това не е единственото оръжие, с което боравите.
	Беше известно, че ако един войн не разчита на собствения си разум, всички оръжия са му излишни.
	— Разбира се, че не е — излъга Велед и посочи един стол в другия край на стаята, близо до гоблена, който беше семейна собственост от дванадесет поколения насам. Мъжът отиде там и седна, но не преди господаря си.
	— Защо си дошъл? — попита капитанът.
	— Готви се убийство! — отговори офицерът.
	Велед присви очи. Това го интересуваше, но никога нямаше да го покаже. Никога не трябваше да се показва на обикновения войник, че има някакво предимство пред командира си.
	— Ти офицер от моята охрана ли си, че ще ме предупреждаваш за такива неща?
	— Не, Ваше величество, но аз имам опит в тези неща.
	Велед, разбира се, знаеше това.
	— И кой ще бъде убит?
	Като се поколеба само за миг, офицерът каза:
	— Гидрис.
	Капитанът изръмжа. Гидрис беше първият му офицер, при това опитен и предан. Не беше човек, когото всички харесваха, но това нямаше значение за капитана, а и популярността не беше непременно необходима добродетел за една хищна птица.
	— А убиецът?
	Тясното лице на мъжа направи намръщена гримаса.
	— Вашият втори офицер иска да прави кариера! Смятам, че възнамерява да си създаде условия за действие през следващите няколко дена.
	Велед го погледна подозрително.
	— Имаш ли доказателства? Или да не би той да ти се е доверил?
	На капитана направи впечатление самообладанието на офицера му.
	— Нямам доказателства, но то е очевидно.
	Велед се замисли. Беше служил достатъчно дълго с този офицер и знаеше способностите му. Освен това информацията не беше голяма изненада за него. Вторият му офицер беше много амбициозен, типичен Гевиш’рае. При други обстоятелства капитанът не би се намесил, за да осуети плана за убийство, защото това беше един естествен процес, чрез който клингънианците оставаха силни, способни и агресивни — бяха винаги на предния фронт. Но все пак сега обстоятелствата не бяха нормални. Велед желаеше екипажът му да бъде колкото е възможно по-стабилен, когато пристигне на Ферана. Той не би позволил никакво разсейване на силите, което би смутило бързото и ефективно изпълнение на задачата. Много дълъг беше пътят при тази мисия, за да позволи нечии желания да осуетят успеха на делото.
	Капитанът кимна на офицера.
	— Разбрах. Можеш да вървиш.
	— Както желаете, Ваше величество.
	Той се обърна и излезе. Велед го наблюдаваше с голямо задоволство. Хаастра, сегашният офицер от охраната, застаряваше. Помисли си, че тъкмо сега е намерил с кого да го смени. Все пак Граел беше също Гевиш’рае.


	„Бодро беше прав“ — помисли си командирът. Този Булонски лес беше по-скромен от оригинала. Всъщност той представляваше група от около петдесет бора със златни иглички, като никой от тях не беше по-висок от десет фута. Кърк и Карол се разхождаха из гората, която беше толкова рядка, че не можеше да прикрие белите кубета на колонията.
	— Казваш, че тези са хибриди? — попита той.
	Бузите на Карол започнаха да почервеняват от студа. Спомни си как и по-рано се зачервяваше лицето й и колко хубаво контрастираха очите й на този фон.
	— Наполовина алдебаран еристои, наполовина маракит каслана — отвърна тя. Говореше само по служебни въпроси, сякаш той й беше напълно непознат. — Посадихме четири от тях като за начало. Никое не беше по-високо от фут. Очевидно тук, в това обкръжение, им е много добре. Освен това реагират на лъч Г-7. И нещо още по-хубаво: смятаме, че добре ще се понасят с растенията терран, но, както отбелязах на вечерята, те не образуват толкова кислород, колкото бихме искали. Не толкова, колкото аз бих искала, защото именно аз определям стандартите за тях. Образуването на кислород е най-важното сред качествата им.
	— Значи това би могло да се нарече провал?
	— Не бих го казала така категорично. От друга страна, аз очевидно не бих могла да нарека тези резултати успех. Смятам, че истината е някъде по средата.
	— Тогава това е стъпка в правилната посока!
	— Да, така е. А ако преодолеем проблема с отделянето на кислорода, ние ще направим още по-голяма крачка към успеха.
	— Ти си настроена оптимистично?
	— Много! Имахме и други пречки, но винаги сме ги преодолявали. Нямам причини да смятам, че сега едва ли ще се справим. Някой ден ще постигнем целта си!…
	— „Едно растение, което може да се репродуцира като лудо и да плюе кислород още по-бързо… растение, което може да помогне за превръщането на замръзналата топка мръсотия в свят категория М.“
	Карол се поколеба, след което го погледна.
	— Това мои думи ли са?
	— Да, твои. Казани, след като получи работа по проекта на Швимър за преобразяване на планетите. Чух те по сабспейсрадио и никога няма да забравя колко вълнуващо звучеше гласът ти.
	За момент сред пустата гора настъпи тишина. В определен смисъл тя беше изпълнена с много повече чувства, отколкото който и да е разговор, воден някога помежду им. След това мигът отлетя.
	— Така или иначе — каза тя — в момента вниманието ни не е насочено към Булонския лес, Шеруудската гора или някоя друга от малките гори, създадени тук, в долината. Сега погледите ни са обърнати към няколко проекта горе по хълмовете, за да можем да уточним обхвата на Г-7.
	— С нова група хибриди?
	— Да. Макар че следващата група, която искам да изпробвам, не се състои от хибриди. Виждал ли си някога клингънски „огнени цветове“?
	— Не, мисля, че не съм. Откъде взехте клингънското растение?
	— Спомняш ли си кораба от Клингън, намерен преди няколко месеца от Потемкин? Или по-точно останките от него?
	— Разбирам. Онзи, чиито импулсни системи се взривиха. Това накара всички адмирали от флота да говорят за него в продължение на няколко седмици. Но…
	— Няколко отделения от него останаха невредими. Едно от тях беше това на капитана. Хобито му явно е било отглеждането на „огнени цветове“.
	Командирът се усмихна.
	— Да. Колко удобно наистина!
	— Смешното в случая е, че „огненото цвете“ задушава всичко друго в градината. Не е необходимо да разделяме някои гени, за да се получи това. То просто си става съвсем естествено. Разбира се, растението също си има своите недостатъци. То не може да понася съседите си. Но аз мисля, че ще успеем да му намерим съседи, които ще му харесат повече.
	Кърк погледна наоколо към върховете на златните ели, очертани на фона на чистото синьо небе.
	— Добре. Да речем, че си намерила начин да обуздаеш твоите „огнени цветове“ или че откриеш хибрид, който да върши всичко, което искаш. След това какво?
	— Искаш да кажеш какво ще правим после?
	— Да. Каква е следващата стъпка?
	Карол вдигна рамене.
	— В случай, че Федерацията продължи да ни вярва, ние ще намерим друга планета. Място, където вече има истинска атмосфера, но все още не се е образувал никакъв организъм. Едно от ония гранични места, където има поне малко топлинка и кислород за живота.
	Тя се усмихна, а мислите й бяха изцяло насочени към този далечен рай.
	Той също се усмихна. Между клоните се виждаше залязващото слънце, което озаряваше куполите на колонията в розово със своите отслабващи лъчи.
	— Ти изглеждаш щастлива — каза Кърк. Тя го фиксира с поглед и за първи път, откакто беше дошъл, почувства, че го гледа истинската Карол.
	— По-щастлива откогато и да е! Оплаквам се за образуването на кислорода и други подобни, но ние тук наистина имаме прогрес, реален прогрес! За пръв път мога да видя деня, в който ще сме в състояние да трансформираме която и да е планета.
	— Трудно е да си го представиш — каза той искрено.
	— Независимо кога, но то ще стане! Знам, че ще стане!
	Тя го погледна и залезът се отрази в очите й.
	— И аз имам шанса да бъда част от това чудо. Това е може би най-вълнуващото нещо, за което мога да се сетя. За него съм работила през целия си живот!
	Кърк я погледна.
	— Добре. Боже господи, ти го заслужаваш! Никой не се е старал толкова много, за да убеди Федерацията, че заселването на други планети е приоритетно за нея.
	— Не знам дали е така. Доктор Бодро е този, който съживи тази планета. Без него аз все още щях да правя изследвания в някоя лаборатория там, на Земята — каза тя и замълча. — А ти, Джим? Щастлив ли си?
	Той се замисли върху това.
	— Предполагам, че съм през по-голямата част от времето. Искам да кажа, че да си командир на космически кораб невинаги е свързано със слава и приключения. Хора умират — хора, които са зависели от теб и е трябвало да са живи и здрави. Заради политиката твърде често се налага да правиш компромис със своите идеали, с чувството си за правда. — Кърк пое дълбоко въздух, който ставаше все по-студен, и продължи: — Имаш възможност да пътуваш до звездите, да виждаш нещо ново всеки ден, нещо, което никой друг не е виждал преди теб.
	Тя кимна и се обърна настрани, сякаш някакво движение в клоните на дърветата беше привлякло вниманието й.
	— Би ли заменил всичко това за нещо друго?
	Командирът се поколеба, разбирайки напълно смисъла на въпроса й. Всъщност той го беше чувал и преди, но в малко по-различен вид. Но отговорът беше същият.
	— Не, не бих. Или по-скоро не бих могъл!
	Това може би не бяха думите, които искаше да й каже. Може би тя не искаше да чуе този отговор, но тази беше истината — не по-различна отпреди единадесет години.
	Карол кимна отново, като все още не го поглеждаше.
	— Имах чувството, че ще кажеш именно това.
	Изведнъж Кърк съжали, че разговорът стана толкова личен. Не биваше да я пита дали е щастлива. Трябваше да остави нещата така, както си бяха. Можеше да остави миналото такова, каквото си е и толкова. Но сега спомените за тяхната раздяла изплуваха на повърхността. Старите чувства се връщаха неканени. Кърк се почувства сякаш без опора под краката. Представяше си какво изпитва тя, нещата, които преминават през главата й. Грешка беше да връща спомените за онова, което е било между тях! Ако би могъл да си вземе думите назад, би го сторил. Но беше твърде късно. Господи, беше твърде късно за много неща!
	— Съжалявам — каза Кърк. — Не исках да се получи така.
	Карол се обърна към него.
	— Няма нищо. Ако не беше ти, вероятно аз щях да го направя. Предполагам, че не сме се променили много. Ние сме все още двама души, които вървят в различни посоки, макар и да ни се иска да е по друг начин. Интересно как става така, че животът ни дава това, което сме си пожелали.
	Той не знаеше какво да каже. За щастие Карол не го остави дълго да се мъчи.
	— Искаш ли да погледнеш и Шеруудската гора, преди да се е стъмнило напълно? — попита тя.
	Не беше необходимо дълго да мисли. Каквото е да е, само да не стои тук по този начин!
	— Добре. Така да е — отговори той.
	Те тръгнаха. Не след дълго излязоха от Булонския лес и почувстваха вятъра в лицата си. Сякаш въздухът се беше прочистил, макар и не напълно. Отправиха се към по-малка от предишната група дървета. Вниманието на командира беше привлечено от нещо, което се движеше горе на хълма. Когато отново погледна пред себе си, той видя едно бяло пластмасово игрище с няколко люлки, разлюлени от вятъра.
	Игрището, разбира се, беше стандартен модел. Беше го виждал десетки пъти преди. Нито пък люлките бяха нещо интересно. Но незнайно по какви причини той си помисли, че те са очарователни. Сякаш в тях имаше нещо, което можеше да се научи, като ги наблюдаваш. Сякаш те държаха ключа за някаква стара и тайнствена мъдрост. След малко очарованието изчезна и се появи едно обикновено игрище. Той се обърна към Карол и забеляза, че тя го е наблюдавала. Не прикрито, както преди, а съсредоточено и открито. След като видя изражението в очите му, тя се заинтересува от нещо друго или поне се престори, че е така. Бузите й бяха поруменели много повече, отколкото ако беше само от студа, устата й се беше стегнала. Това му беше познато от години. То означаваше, че тя му е сърдита.
	— Нещо не е наред ли? — попита той.
	Карол поклати глава.
	— Не, съвсем нищо. Наистина!
	Когато отново го погледна, тя се усмихна, макар че той разбра: това беше заради него. Без да каже нищо повече, той я остави да го води под сенките на Шеруудската гора.


>	Глава шеста

	Беше неспокойна нощ. Като въздъхна, Кърк седна в леглото си и започна да оглежда стаята. Предметите в нея добиваха нереални форми — вероятно защото не беше спал добре.
	— По дяволите! — каза той високо.
	Негова си беше вината. Ако не беше възкресил миналото, ако не беше разбъркал старите спомени… Макар че начинът, по който изглеждаше Карол на фона на залязващото слънце, беше достатъчно вълнуващ, за да възбуди всичко отначало. Гласът й, почти осезаемата й близост…
	Мислите на Кърк бяха прекъснати от сигнала на персоналния му монитор, намиращ се на бюрото. Познат образ се появи на екрана — лейтенант Ухура.
	— Съжалявам, че ви безпокоя толкова рано, сър, но се отнася до мистър Спок. Обади се от комуникационния център на колонията.
	— Спок? — Мозъкът на Кърк веднага влезе в режим за издаване на заповед, очаквайки няколко различни причини за обаждането. — Да не би нещо да не е в ред там, долу?
	— Не мисля, сър.
	— Свържи ме, лейтенант.
	В следващата секунда красивото лице на Ухура се смени с безизразната физиономия на Вулкан.
	— Добро утро! — каза той.
	— Утро ли? Оттук е трудно да се каже, Спок. Струва ми се, че утрото още не е започнало.
	Кърк се учуди на лошото си настроение. Спок само повдигна вежди нагоре. За него сънят беше нещо, от което можеш спокойно да се лишиш, и понякога забравяше, че хората са по-различни от него в това отношение.
	— Извинявам се — каза той, като разбра грешката си. — Може би бихме могли да поговорим малко по-късно през деня.
	— Не — каза командирът. — Аз съм този, който трябва да се извини. Просто не можах да спя добре тази нощ. Какво имаш предвид?
	— Искам да помоля за нещо — каза Спок.
	— Разбира се. Казвай веднага!
	Вулкан замълча, сякаш подреждаше мислите си.
	— Аз вярвам, впрочем както и доктор Маркус, че в устройство Г-7 има пробив, което е и причината за намаленото производство на кислород. Искам да ми се даде възможност да открия причината и да я отстраня.
	Кърк се намръщи.
	— Искаш да останеш в колонията?
	— Да. Поне докато мисията на посланика в Алфа Малуриан VI приключи. Вие можете да ме вземете, когато се връщате обратно.
	Кърк помисли върху това. Беше му неприятно да се лиши от офицер като Спок дори и за кратко време. От друга страна, дипломацията не беше от силните страни на Вулкан. Кърк смяташе да го направи член на групата по преговорите, но присъствието му на Алфа Малуриан VI въобще не беше необходимо.
	— Мислиш ли, че можеш да откриеш нещо? — попита Кърк.
	— Смятам, че е възможно.
	— Добре тогава. Имаш благословията ми!
	— Благодаря! — каза Спок.
	— За нищо — отговори му командирът. — Просто открий този пробив.
	— Ще направя всичко възможно! — увери го Вулкан.
	Секунда след това екранът стана светъл и командирът остана сам с мислите си.


	Маккой миеше ръцете си на мивката, когато вратите на пригодената за прегледи стая се отвориха и следващият пациент влезе. Като погледна назад, за да види кой е, той се изненада, че това е момче, вперило поглед в него.
	— Здравей! — каза докторът.
	— Здравей! — отговори момчето.
	Беше с къдрава руса коса и меки кафяви очи.
	— Вие ли сте докторът?
	— Аз съм един от тях. Казвам се Ленърд. А ти?
	Момчето леко повдигна брадичка.
	— Дейвид.
	Макар че то не беше на повече от десет, не се държеше така детски, както Пфефър или Гарсия. В него не се чувстваше някаква мнителност и стеснителност при среща с непознати. Детето си беше просто любопитно.
	— Дейвид! Това е хубаво име — каза Маккой и продължи: — Съвсем сам ли си тук, Дейвид? Обикновено децата идват на преглед с родителите си.
	— Трябва да се срещна с мама тук — отговори Дейвид колебливо. — Но аз дойдох по-рано и…
	Гласът му затихна.
	Докторът погледна приятелски момчето.
	— Значи ти дойде, за да видиш какво представляват тези медицински прегледи?
	— Да, така е.
	— Е, добре — каза Маккой. — Всъщност няма кой знае какви неща за гледане.
	Той взе единствения инструмент, който носеше със себе си, единствения, от който имаше нужда.
	— Виж този инструмент. Нарича се трикордер. И аз го използвам за…
	Вратата се отвори рязко. В стаята влезе жена — доста симпатична при това. Боунс кимна за поздрав.
	— Доктор Маркус! Какво мога да направя за вас?
	Жената се беше запъхтяла, сякаш беше бягала. Тя погледна момчето леко намръщено. Дейвид се обърна към нея, за да я поздрави.
	— Здравей, мамо!
	„Здравей, мамо?“ Маккой си помисли, че е голям глупак. Сега, когато ги видя заедно, нямаше никакво съмнение, че те са син и майка. И двамата имаха еднакъв тен на кожата, същите горди скули и миловидно изражение. Не че детето беше точно копие на майката или нещо подобно. Докато очите на Дейвид бяха топли и тъмни, нейните бяха наситеносини. И докато косата на детето беше цялата в къдрици, нейната беше дълга и права. Въпреки това приликата беше впечатляваща. Той би трябвало да я забележи още когато момчето влезе. Карол разроши косата му и каза:
	— Здравей! — след което се обърна към Маккой и продължи: — Виждам, че Дейвид ме е изпреварил.
	Той погледна към момчето отново, но този път по друг начин. Очевидно доктор Маркус не си беше губила времето напразно. Но пък и защо би трябвало? Не че Кърк не бе имал множество романтични увлечения през годините, които бяха изминали, откакто се разделиха, но… Той изръмжа леко, когато разбра, че една от старите му приятелки се е омъжила. Лицето на Нанси се появи пред него и тогава почувства, че го пронизва странна болка. Разбира се, това беше съвсем различна работа…
	Маккой прекъсна спомените си и се върна към ситуацията в момента. Очевидно на командира му предстои изненада. Или вече се беше срещнал със сина си? Боунс нямаше представа. Той беше много зает с медицинските прегледи и не беше виждал Кърк от няколко дни.
	— Е, добре — каза той, като се обърна към компютъра, който доктор Бодро беше така любезен да му предостави. — Да започваме, а?
	Маккой извика списъка на екрана, като се надяваше да идентифицира момчето само по първото име. За нещастие, когато изписа името, компютърът даде двама души с името Дейвид. Но нито един от тях не беше Дейвид Маркус. Ако имаше втори човек с името Маркус, би му направило впечатление още когато преглеждаше списъка на кораба. Очевидно момчето носеше името на баща си. Но като не знаеше кой е бащата на Дейвид? Маккой нямаше друг избор, освен да попита.
	— Как ти е фамилията, синко?
	За първи път, откакто бяха дошли, Дейвид погледна към майка си. Изглеждаше смутен. Очевидно това не беше труден въпрос за момче на неговата възраст, особено с тези интелигентни очи.
	— Кажи, Дейвид! — подкани го майка му.
	— Маркус, като фамилията на мама — отговори детето.
	Боунс каза:
	— Да, разбирам.
	— Нещо не е наред ли? Нещо сбърках ли? — попита Дейвид.
	„Той съобрази — помисли си докторът. — Съвсем сигурно е.“
	— Не бих го нарекъл нередно, но ти не си включен в списъка на колонията — Боунс погледна доктор Маркус, която не изглеждаше смутена. — Може би Дейвид е записан под друга фамилия поради някакви наложителни причини.
	Тя се намръщи леко и се обърна към сина си:
	— Ще ни извиниш ли за момент, Дейвид? Трябва да говоря с доктор Маккой за малко.
	Дейвид се обърна към нея с онзи осъдителен поглед, с който децата удостояват родителите си, когато те им казват да напуснат стаята посред някой интересен разговор, но не каза нищо.
	След като вратите се затвориха с леко свистене след него, Карол погледна изпитателно доктора. В очите й се четеше предизвикателство.
	— Доктор Маккой — започна тя, — Дейвид е записан в списъка, но не в този, който вие притежавате. А причината, за да не се появи там, е, че доктор Бодро ми направи една услуга.
	Боунс не разбираше нищо и затова попита:
	— Какво се опитвате да направите по този начин? Искате да не го преглеждам ли?
	Карол поклати глава.
	— Не, аз не съм толкова глупава.
	Жената повдигна брадичката си точно по начина, по който го беше направил синът й преди малко.
	— Преди много време аз се познавах доста добре с Джим Кърк.
	Боунс кимна.
	— Командирът е споменавал веднъж-дваж за вас и винаги с добро. Но това не обяснява…
	— Той не знае, че аз имам син! — прекъсна го тя. — И аз искам всичко да си остане така!
	Маккой се канеше да попита защо, но тъкмо да го направи, и всичко му стана ясно. Връзката между Карол и Кърк беше прекратена преди десет години. Имаше нещо в очите на момчето, което му се струваше доста познато. Сега узна защо.
	— Вие разбирате какво говоря, нали?
	— Мисля, че да. Момчето е син на Джим.
	— Да, но само биологично. Аз съм сигурна, че Джим няма и представа за съществуването на Дейвид — Карол въздъхна и след това продължи: — Бих искала да беше изпратен друг кораб и някой друг лекар, който нямаше веднага да забележи, че чертите на Дейвид приличат на тези на командира. Някой, който да не знаеше за нашата връзка и да не беше се досетил. Но не! Те изпратиха вас.
	Маккой я погледна.
	— Да, избраха мен. И веднага като сте разбрали, вие сте убедили доктор Бодро да ми даде персонален компютър, който не е свързан с централния процесор на колонията. Изтрили сте името на Дейвид от моя списък, за да не го забележи Джим — като поклати глава, той продължи: — Но защо беше необходимо това? Защо не искате той да знае?
	Тя погледна настрани.
	— Това не е ваша работа, докторе!
	Маккой я стрелна свирепо с очи, макар и да нямаше желание да го направи.
	— Докторе, Дейвид е негов син и командирът има право да знае това!
	Доктор Маркус поклати глава.
	— Не — каза тя меко, — няма право! От мене зависи какво той трябва да знае и какво не.
	— Не е честно! — протестира Боунс. — Не знам какво се е случило, за да ви нарани толкова, но…
	— Аз не съм наранена! — каза тя, макар че все още не го поглеждаше в очите.
	— Може би е така. Но вие сте направили избора и той не е правилен! Господи, докторе, поставете се на мястото на Джим! Представете си, че някой пази от вас такава тайна!
	Сега Карол го погледна.
	— Аз не съм длъжна да оправдавам действията си, доктор Маккой, пред никого!
	Боунс изсумтя.
	— Ама че упорита… — с голямо усилие той се опита да обуздае огромното си вълнение. — За бога — изхриптя гласът му, — помисли малко повече! След няколко дни „Ентърпрайс“ ще си замине, независимо от това, какво ще решиш. Ще бъде дяволски тъпо, ако командирът си замине, без дори да е видял Дейвид, макар и за малко.
	Ноздрите й потрепнаха.
	— Не е необходимо да се съгласявате с мен, докторе. Вие просто трябва да уважите моето желание. Мисля, че това се нарича право на пациента.
	Боунс прехапа устни. Тук тя го хвана натясно. Мускулите по слепоочията му играеха. Той я погледна гневно.
	— Знам си задълженията, доктор Маркус! Поне един от нас си знае задълженията…
	Тя кимна.
	— Добре, ще ида да доведа Дейвид.
	— Поне помисли малко. Поне това направи!


	— Значи Маккой иска да размислиш? — попита Бодро.
	Карол кимна.
	— Точно така.
	— А ти направи ли го?
	— Да. Но решението ми е същото като преди. Дейвид си е моя работа. Джим не трябва да знае за него!
	— Разбирам.
	Те бяха в лабораторията и работеха на съседни терминали, като си говореха съвсем тихо, така че никой не можеше да го чуе, освен ако специално не беше решил това.
	Тя се обърна и го погледна.
	— Не одобряваш ли?
	— Не е моя работа да одобрявам или не. Ти ме помоли да изтрия името на Дейвид от списъка, който ще отиде в „Ентърпрайс“, и аз го направих. Ти ме молиш да не споменавам името на момчето пред командира и аз го правя.
	— Но не одобряваш, нали?
	Управителят на колонията въздъхна.
	— Сега, след като съм се запознал с този мъж, аз не мога да не го харесвам поне малко. Той не е лош човек. Дори ми прилича на онзи тип хора, които бих се радвал да имам за приятели.
	Карол се намръщи, защото спомените нахлуха в главата й.
	— Ти няма да се разочароваш. Той наистина е много добър приятел!
	Бодро се усмихна с разбиране.
	— Това е част от проблема, нали?
	Ако беше някое копеле, изборът щеше да е много лесен. Ако го мразеше, нямаше да се чувства толкова виновна. Но тя не го мразеше.
	Той не се доизказа. В стаята имаше и други хора и дори уважението към частния разговор си имаше граници. Но тя знаеше останалото — не само не го мразеше, все още го обичаше! Това беше проблемът. Миналата вечер, докато се разхождаха в гората, почти се беше размекнала. Малко беше останало да каже, че иска той да се върне при нея независимо на каква цена. Но нямаше да се получи, нямаше да е по-различно от това, което беше преди десет години. А сега не бяха само те двамата — трябваше да се има предвид Дейвид. Затова обузда инстинкта си и не позволи сърцето си да я поведе натам, накъдето то искаше.
	— Не — каза тя, — не го мразя. Но това не променя нещата. Аз все пак трябва да се грижа за интересите на детето си. А това значи да се придържам към собствените си позиции.
	— Нещо за позиции ли чух?
	Карол бавно се извъртя и видя Джим да стои зад нея. Почувства, че се изчервява. Дали я беше чул да споменава името на Дейвид? Погледна го в очите, за да прочете там отговора.
	— Да не би нещо да не е наред? — попита командирът, като се усмихваше. Не, не беше чул. Тайната й беше все още запазена!
	— Не. Нищо! — отговори Карол. — Съвсем нищо. Ти просто ме изплаши.
	— Съжалявам. Аз дойдох да се сбогувам.
	— Да се сбогуваш? — повтори тя учудено. Струваше й се, че току-що е дошъл.
	Джим кимна.
	— Доктор Маккой ми каза, че е свършил с прегледите и че всички са здрави. А и, както знаеш, Спок ще остане за известно време. Така че ние нямаме причини да се бавим повече тук.
	Тя се опита да се усмихне, но нищо не се получи.
	— Е, добре тогава — каза тя. — Предполагам, че ще те видим отново, когато се завръщаш от мисията.
	За част от секундата усмивката му почти изчезна и тя разбра, че няма да го види отново. „Ентърпрайс“ щеше да дойде за Спок, но командирът нямаше да слезе долу. Джим не се опита да разсее предположението й, което означаваше, че то е вярно. Само каза:
	— Хубаво беше, че се видяхме отново, Карол!
	Тя го погледна.
	— И за мен също!
	Кърк се обърна към доктора и протегна ръка.
	— Докторе!
	Управителят стисна ръката му.
	— Благодаря ви за помощта, командире!
	Той си тръгна и Карол почувства, че гърлото й се сви. Изведнъж, без да осъзнава какво прави, тя извика след него:
	— Джим! Почакай!
	Той спря, обърна се и я погледна. Защо беше го повикала? Какво искаше да му каже? Нещо й беше дошло наум. Нещо, което изглеждаше важно и което можеше да отложи пътуването му поне за няколко минути.
	Карол приближи до него и хвана ръката му.
	— Хайде! — каза тя.
	Очите му се присвиха сякаш подигравателно.
	— Ще видиш — прошепна тя.
	Те тръгнаха към изхода и вратите се отвориха пред тях. Навън ги огря слабата светлина на слънцето.
	— Не трябва да излизаш без яке! — каза й Кърк.
	— Само за малко.
	След като преминаха откритото пространство и влязоха в градината, вече не беше толкова студено. Като го държеше все още за ръка, тя го поведе към целта. Бяха му необходими само няколко секунди, за да разбере къде отиват.
	— Това са растенията на Клингън, нали? Онези, за които ми разказа.
	— Да — отговори тя.
	Карол пусна ръката му, клекна на земята и разрови червената пръст с ръце. Не беше лесно да извади „огнения цвят“ с корена. Беше доста надълбоко. След като разбра какво иска да направи тя, той се наведе, за да й помогне. Заедно те се опитаха да извадят растението от земята. Широко усмихната, тя отхвърли кичур коса от лицето си, защото й пречеше на очите, и подаде растението на Джим.
	— Поливай го от време на време. Поне веднъж на месец. Освен за това, няма за какво друго да се грижиш. То е издръжливо.
	— Какво е това? Подарък на раздяла?
	— Нещо такова.
	— В такъв случай — благодаря!
	— В такъв случай — няма защо.
	Той я погледна.
	— Винаги ми е било трудно да ти кажа довиждане.
	— Но винаги си успявал — напомни му тя без злоба.
	Джим кимна. След това извади своя комуникатор.
	— Един за телепортиране — каза той.
	След малко силуетът му започна да трепти и фигурата му да избледнява. Накрая напълно се разми и изчезна. Карол пое дълбоко дъх и издиша. Дъхът й замръзна в студения въздух. Като се обърна, тя излезе от градината и тръгна, към лабораторията.
	Дотук беше лесно. Трудното предстоеше. Все пак Спок щеше да бъде при тях още известно време. Трябваше доста да се потруди, за да му попречи да разбере за Дейвид.


>	Глава седма

	Велед се обърна и видя втория офицер да влиза в дясната оръжейна зала, след като беше повикан от началника си. Мъжът беше снажен и широкоплещест, с половин глава по-висок от повечето членове на екипажа. Очите му бяха големи и изпъкнали и гледаха капитана открито. Лесно можеше да се прочете въпросът в тях.
	Те бяха на разстояние един ден от Ферана и Велед беше инспектирал залата с оръжията само преди един ден, за да провери работата на системите за изстрелване на торпеда. Вторият офицер спря пред капитана, удари с юмрук гърдите си и попита:
	— Нещо не е в ред ли, сър?
	Говореше бавно. Произхождаше от вътрешността на Сзлак и беше доста интелигентен. Вместо да отговори, Велед махна с лявата си ръка. Минута след това стаята се изпразни и в нея останаха само той и вторият офицер. Тъмните и тънички вежди на Крюге се сбръчкаха над носа му. Канеше се да зададе въпроса отново, но се спря. Вероятно си спомни за оня, който, след като повтори въпроса си към капитана, повече не се качи на кораба. Велед погали с ръка оръжейните стативи, като накара по този начин Крюге леко да потръпне. Беше добре да напомняш от време на време на подчинените си офицери кой командва тук, особено ако се каниш да издадеш такава необичайна заповед.
	Най-после капитанът погледна нагоре и срещна погледа на Крюге.
	— Не — каза той, — всичко е наред. Или поне не е нещо голямо и може да се оправи с малко усилия.
	Бръчките по лицето на втория офицер се увеличиха.
	— Не разбирам — честно отговори той.
	Велед сметна, че достатъчно дълго се е правил на началник и каза:
	— Научих, че имаш намерение да убиеш първия офицер.
	Крюге не потрепна, но нещо в него се смрази. За своя чест той не попита Велед откъде знае. Просто прие факта и продължи нататък.
	— Правилно. Така е! — потвърди вторият офицер.
	Велед повдигна рамене.
	— Обикновено аз не се меся в тези работи. Оставям решаването им на тези, които участват в тях. Но все пак този път ще направя изключение и ще ти попреча.
	Крюге възприе всичко това с ледено хладнокръвие.
	— Позволено ли ми е да попитам защо?
	Велед кимна.
	— Ти си ми служил вярно от момента, в който дойде на Кад’нра. Показа, че в теб има заложби, много умение и решителност. Заслужаваш обяснение.
	Капитанът му разказа всичко в най-големи подробности и завърши с думите:
	— Както виждаш, втори офицер, на кораба няма място за лични амбиции или поне докато не завършим нашата мисия! За известно време ще трябва да се примириш с присъствието на Гевиш’рае.
	Крюге кимна.
	— Ще го направя с удоволствие. Както и вие, аз също не обичам Камор’даг. Все пак имам една молба.
	— Да я чуя!
	Устните на втория офицер леко се повдигнаха в ъглите.
	— Да не информирате Гидрис за намеренията ми. Ако го направите, това ще усложни доста много работата ми, когато му дойде времето.
	Велед дълго мисли върху това, а Крюге търпеливо изчакваше отговора му.
	— Добре, ще запазя намеренията ти в тайна. Но само толкова! Няма да му попреча да разбере от някой друг.
	Крюге изсумтя.
	— Така е справедливо. А когато стана първи офицер, ще ви накарам да се чудите как може да сте толерирали такъв глупак като Гидрис.
	Капитанът се разсмя, откривайки нова страна от характера на Крюге.
	— Гледай да го направиш, Крюге. Гледай да го направиш!


	— Красиво, нали? — каза Сулу, докато оправяше пръстта около „огнените цветове“ и с много нежност и любов се възхищаваше на новата придобивка. Едва ли щеше да бъде по-малко внимателен, ако някой друг му беше оставил цветето да се грижи за него.
	Ухура го помириса.
	— Не мирише ли? — попита тя.
	— Ние не можем да го усетим — отговори Сулу. — Но ако ти беше от малко по-различен вид хуманоиди…
	Чеков погледна растението, чиито цветове му напомняха цвета на небето над Петроград при залез-слънце. Осветлението в градината удължаваше още повече и без това дългите и заоблени листа.
	— Много е хубаво — съгласи се Чеков, — но има нещо в него.
	Ухура го погледна.
	— Да?
	Чеков сви рамене.
	— Нещо хищно! Сякаш се кани да скочи и да ти отреже главата.
	Сулу се разсмя.
	— Няма начин. Дори не е месоядно!
	Чеков промърмори.
	— Доколкото знаем… — Ухура поклати глава. — Доколкото знаем — повтори тя. После прегърна Чеков и каза: — Знаеш ли, Павел, за човек, който мечтае някога да стане капитан на космически кораб, ти, изглежда, имаш силно желание да игнорираш фактите.
	Сулу кимна с глава, като привършваше работата си.
	— … И малко предпазлив, що се отнася до неизвестността — каза той, притъпквайки за последен път пръстта около растението. Изтупа ръцете си и продължи: — Ако се страхуваш от едно клингънианско цвете, какво ще правиш, когато се изправиш срещу самите клингънианци? Ще избягаш ли?
	— За твое сведение — отговори Чеков, — аз съм се срещал с клингънианци и, разбира се, не избягах!
	— Ти стоеше на мостика — напомни му Сулу. — Точно до мен. А аз ти говоря да се срещнеш лице в лице с тях!
	Руснакът промърмори:
	— Няма значение, аз не се стра… — изведнъж очите му се впериха в цветето. — Гледайте!
	Като дръпна ръка, Сулу инстинктивно я притисна към гърдите си. Чак след като направи това, разбра на каква лоша измама се беше поддал.
	— От какво се страхуваш? — попита Чеков, като се усмихна невинно, с ръце събрани зад гърба. — Не от това растение, надявам се.
	След малко Сулу също се усмихна.
	— Мисля, че този път ме хвана, Павел.
	Чеков докосна растението почти бащински и каза:
	— Мисля, че го направих.


	Маккой вървеше към спортния салон, когато Кърк се изравни с него.
	— Не чу ли, че те викам, Боунс?
	Докторът беше чул, разбира се.
	— Да ме викаш ли? — Маккой сви рамене. — Не съм чул нищо! — излъга той.
	Командирът го погледна изпитателно.
	— Трябва да ти кажа, че ако не те познавах по-добре, щях да си помисля, че ме отбягваш.
	Маккой го погледна съвсем невинно, сякаш такава мисъл не му беше минавала през главата.
	— Слушай, Джим! Тази идея за спортуването беше изцяло твоя. Мислех, че се радваш, дето най-после влизам във форма.
	Когато приближи салона, докторът се отби и влезе. Кърк го последва. „Боже господи — помисли си Боунс. — Ако не си тръгне, аз ще трябва да правя нещо в салона!“
	Командирът изсумтя.
	— Не мога да разбера. До неотдавна ти нямаше желание да влезеш тук, а сега си в залата всяка свободна минута!
	Маккой повдигна рамене.
	— Какво мога да направя?
	Честно казано, той мразеше идеята за спортуване повече отвсякога. Но внезапно появилото му се желание да прави упражнения беше удобно извинение, за да избегне разговори на лични теми с приятеля си. Всъщност той обичаше тези разговори, дори ги очакваше с нетърпение, но имаше нещо, което го смущаваше в положението, в което се беше озовал напоследък — принуден да избира между приятелството си с Кърк и професионалните си задължения. Боунс ужасно се страхуваше, че ако пийне малко, без да иска, ще изпусне истината за Дейвид. И по този начин ще наруши професионалната тайна, навреме припомнена му от доктор Маркус. Като не беше съвсем сигурен в себе си, реши просто да се отдръпне, дори това да беше против интересите му.
	— Предполагам, че не би трябвало да съм толкова мнителен — каза Кърк, — но… — той търсеше точната дума — не мога да разбера. Това просто не си ти!
	— Смятам, че ще трябва да се примириш — отговори докторът, като тръгна към тепиха, с кураж, неочакван и от самия него — с това, че си създал чудовище.
	Трима членове на екипажа стояха около тепиха. Всички те бяха боксьори. Галагер — млад, леко матов офицер по охраната, беше най-дребният от всички останали, макар разликата между тях да не беше голяма. Той леко премигна, когато видя Маккой да приближава. Причината беше, че той трябваше отново да хвърля доктора из въздуха, както листо хвърчеше насам-натам по време на буря. Боунс пък премигна, защото не очакваше с нетърпение ролята на листо…
	— Е, добре! — каза Маккой на Галагер. — Нека пробваме още веднъж!
	Младият мъж изглеждаше така, сякаш очакваше него да го заболи.
	— Сигурен ли сте, че искате, докторе?
	— Разбира се, че съм!
	Не беше удоволствие да се биеш с Галагер, но другите от екипажа можеха да го наранят и по-лошо.
	Командирът поклати глава.
	— Никога не съм мислил, че ще доживея този ден!
	— Какво каза? — попита Боунс.
	— Нищо — отговори Кърк бързо. — Съвсем нищо. Виж, аз ще отида до кабината да видя дали ще мога да си намеря партньор за шах. Междувременно успех на твоята, как да кажа… оздравителна програма!
	Боунс тържествуваше.
	— Трябва да пожелаеш успех на Галагер! Аз ставам все по-добър!
	Командирът го погледна още веднъж за последен път. Очевидно разбираше, че има нещо фалшиво в цялата тази работа, но просто не знаеше какво е то.
	— Добре! Ще се видим по-късно, докторе!
	Маккой го наблюдаваше как се отдалечава и отчаяно желаеше играта на отгатване да завърши по-скоро. Искаше да каже на приятеля си, че той има син, син, когото никога не е виждал. Копнееше да види как очите му ще се опулят от изненада и ликуване. Но, по дяволите, не можеше! Просто не можеше да го направи.
	Минута по-късно вратите на салона се затвориха след Кърк. Като събра кураж, Боунс викна на Галагер:
	— Давай да свършваме!
	„Нещо става“ — каза си Кърк. Нещо съвсем определено ставаше. Не можеше да си спомни някога Маккой да се е държал толкова странно, толкова студено. Командирът не вярваше, че това е някаква странна мания за добра спортна форма. Дали нещо се беше случило на планетата колония? Нещо, което е накарало Боунс да се затвори в себе си за известно време? Във всеки случай, мислеше си той, като вървеше към кабинета, това си беше работа на Боунс и на никой друг. Ако Боунс искаше да говори, командирът му беше дал да разбере, че е на разположение. А ако не иска… Значи не иска. „Смешно — помисли си той. — Спок е на Бета Канцандия III, а Боунс се държи, сякаш не е той. А аз, от своя страна, се чувствам като лодка без весла. Смятам, че човек никога не си дава сметка, колко много зависи от приятелите си, докато не ги загуби.“
	Кърк намръщено наблюдаваше как вратите се отвориха пред него, докато влизаше в кабината. Огледа набързо стаята и видя Скоти, седнал сам на една маса, да довършва своя пай от овнешко месо. Инженерът вдигна очи, щом видя командирът да влиза.
	— Мистър Скот — каза Кърк.
	— Сър — не закъсня отговорът.
	Командирът седна.
	— Скоти, имам желание за една партия шах. Какво ще кажеш?
	Джим допускаше отговорът на Скот да е, че е зает с някакъв въпрос от инженерството или че има определена дата за наблюдаване на звездите с някоя млада дама. Или пък че има някой новобранец, който трябва да се вкара във форма. Но той каза:
	— С удоволствие!
	Командирът се усмихна успокоен. Поне не беше съвсем сам.
	— Да взема ли фигурите? — попита Скоти.
	— Не — каза командирът, — позволи на мен.


>	Глава осма

	Още веднъж Маккой отбеляза присъствието на хората в залата за съвещания. Тъй като Спок отсъстваше, Скоти зае неговото място в групата за дипломатически преговори.
	Командирът се изкашля и се обърна към всички:
	— Както знаете, скоро ще пристигнем на Алфа Малуриан VI, планета, членка на Федерацията и място на граждански вълнения.
	Лошото настроение на Фаркухар, което се беше превърнало в постоянно напоследък, се влоши още повече. Маккой приятно се изненада, като видя, че посланикът не направи никакъв коментар.
	— Както знаете също — продължи Кърк, — на посланик Фаркухар му е поръчано да се занимава с този проблем. Посланик, бихте ли описали положението?
	Фаркухар промърмори меко, но подигравателно:
	— Проблемът не се ограничава само във вълнения, командире. Положението граничи с гражданска война! — като се поизправи, той продължи: — На планетата има две религиозни групи — Мантайл и Обиррат. В исторически план те са съжителствали съвсем мирно. Едва напоследък са влезли в конфликт заради стадо опитомени животни. Водещата религиозна група Мантайл вярва, че животните носят душите на отдавна починали светии. Поради това те настояват животните да имат достъп до всяко място на планетата, когато извършват своята миграция, включително и до старинен град, важен и за двете общности, тъй като в него се намират свещени места и на другата религиозна група, Обиррат.
	— А Обиррат — каза Скоти, — се обиждат от идеята животни да се намират в близост до свещените им места. Той замълча, а очите му бяха озарени от любопитство. — Но защо този въпрос чак сега става ябълка на раздора? Очевидно и животните, и свещените места са съществували в продължение на много години.
	Посланикът кимна.
	— Много точно, мистър Скот! Свещените животни на Мантайл започнали да измират преди няколко години. Федерацията е подсигурила лекарства за лекуването им. Благодарение на това животните там сега са много повече, откъдето и да е другаде, което е и причината те да увеличат миграционните си територии. Сега към тези територии се включва и областта около свещеното място на Обиррат.
	Той хвърли заплашителен поглед към офицерите.
	— Щом първите животни преминали преди няколко дни, имало много протести, но основната част от стадото е все още на път. Когато премине…
	Той не довърши изречението. Думите му имаха желания ефект. Те извикваха в представите религиозно инспириран хаос и кланета.
	Маккой протегна ръка напред.
	— Нека да се изясним! Искате да кажете, че тези хора са готови да влязат във война само заради това, дали някакви животни имат право да вървят по улицата или не?
	— Да, така е. Но помнете, че за Мантайл те са нещо повече от животни, те са душите на техните прадеди! А за Обиррат улиците не са просто улици, а колети със свещена земя.
	Докторът изсумтя.
	— И ние трябва да ги предпазим да не се хванат за гушите!
	— Точно! — отвърна посланикът. — Като членове на Федерацията малурианците имат право да искат съдействие от нея. Ние сме хората, които трябва да го осигурим. Макар че, когато пристигнем, може да се окаже твърде късно, за да успеем да предотвратим кръвопролитията.
	Като изказа тази последна мисъл, той погледна многозначително Кърк. Командирът не му обърна внимание.
	— Някакви други въпроси? — попита той.
	Маккой и Скоти поклатиха глави.
	— В такъв случай срещата приключи. Ще накарам лейтенант Ухура да ви уведоми, когато установим връзка с планетата.
	Без дори да си направи труда да чуе последните думи на командира, Фаркухар стана и напусна залата. След като вратите се затвориха след него, Маккой се обърна към Кърк:
	— Изигра тъкмо навреме това драматично излизане. Само че малко ще трябва да поизглади говоренето си наум.


	— Приближаваме Алфа Малуриан VI! — съобщи Чеков веднага след като командирът слезе от турбоасансьора.
	— Намали на половин импулс! — заповяда Кърк.
	— Намалявам на половин импулс — докладва Сулу, като направи необходимото регулиране. Алфа Малуриан VI бавно изплуваше на екрана, цялата в синьо-зелено, обвита в множество бели облаци. Отвъд планетата и отчасти затъмнена от нея се виждаше тайнствено лилавата сфера на луната й. При орбита шестте можеха да завършат пътуването си от Бета Канцандия за по-малко от пет дни, макар че досадното присъствие на Фаркухар ги караше да мислят, че пътуването ще се проточи със седмици.
	Кърк се завъртя в стола си и се обърна към Ухура:
	— Поздравете първия министър, лейтенант! Кажете му, че вече сме тук.
	— Да, сър! — отговори офицерът по свръзките.
	Преди командирът да успее да погледне напред, вратите на турбоасансьора се отвориха и посланик Фаркухар излезе от него. Изглеждаше по-високомерен откогато и да било. Хвърли един поглед към Кърк и след това спря вниманието си върху екрана.
	— Виждам, че сте получили съобщението ми — каза командирът. — Трябва да сме готови за телепортиране след няколко секунди.
	Кърк очакваше предизвикателен отговор и не беше излъган в предположението си.
	— Готов съм за телепортиране от няколко дни, а що се отнася до мен, мисля, че всяко закъснение би могло да бъде фатално.
	Кърк нямаше желание да реагира на предизвикателството на посланика, макар че все по-трудно и по-трудно му ставаше да се въздържа да му отговори както трябва.
	— Радвам се да чуя това, посланик.
	— Пристигна отговор на нашия поздрав, сър — докладва Ухура.
	— Благодаря, лейтенант! — Кърк посочи екрана. — Дайте го на екрана, моля!
	Секунда след това изображението на планетата беше заменено с това на най-висшия служител — първия министър Трафид. Кърк го позна благодарение на холографските снимки, които беше гледал. Като на всички малурианци, кожата му беше абаносово черна, а около носа и брадичката имаше бръчки във вид на паяжина. Бледо сребристи очи гледаха Кърк от екрана и той имаше чувството, че са още по-малки, отколкото бяха в действителност.
	Командирът проговори:
	— Поздрави! Аз съм Джеймс Кърк, командир на кораба „Ентърпрайс“. Надявам се, че ни очаквате, първи министър.
	Трафид също го поздрави.
	— Да бъде благословено всяко ваше превъплъщение, командире! Ние наистина ви очакваме.
	На Кърк му беше казано, че ще получи именно такъв отговор, но имаше нещо в гласа на първия министър, което не беше в ред. Освен това опънатата кожа около устата на Трафид сякаш потреперваше. Кърк естествено не беше експерт по израженията на лицата на малурианците, но не можеше да се отърве от чувството, че нещо не е както трябва.
	— О, не! — промълви Фаркухар.
	„Ето — каза си командирът, — това потвърждава съмненията ми!“ С крайчеца на окото си Кърк наблюдаваше поведението на посланика.
	— Виждате ли? — изрече той възможно най-тихо, за да не бъде чут от първия министър. — Твърде много се забавихме! Дойдохме твърде късно!
	Без да обръща внимание на Фаркухар, макар че това не беше лесна работа при тези обстоятелства, командирът концентрира вниманието си към Трафид.
	— Вие изглеждате смутен, първи министър! Трябва ли да разбираме, че разногласията са се задълбочили?
	Трафид издаде странен приглушен гърлен звук.
	— Би могло и така да се каже. Моля, телепортирайте се до управителната зала. Ще ви разкажа по-подробно там.
	— Както желаете — каза Кърк.
	Веднага щом образът на първия министър избледня и на екрана се появи Алфа Малуриан VI, командирът стана от стола си и тръгна към асансьора. Не беше необходимо да извика Фаркухар със себе си — мъжът тръгна веднага по петите му, тъй както хищник преследва жертвата си.
	— Мистър Сулу, помолете доктор Маккой и мистър Скот да дойдат в залата за телепортиране!
	— Да, капитане! — отговори Сулу.
	Вратите на асансьора се отвориха и Кърк влезе в него, последван от посланика. Като се обърна, командирът, видя раздвижването на екипажа по мостика. Сулу застана на пулта за управление, а една жена бързо зае неговото място. След това вратите се затвориха. Преди още Кърк да успее да натисне бутона на асансьора, Фаркухар започна своята тирада.
	— Казах ви, че нямаме време за губене, командире! Казах ви го много пъти! — посланикът скръсти ръце на кръста си, сякаш вярваше, че ако ръцете му стояха по друг начин, биха повредили нещо. Той се обърна към Кърк гневно и мускулите на челюстта му потрепнаха. — Сега конфликтът е ескалирал и кой знае докъде е стигнал!
	Командирът го погледна колкото е възможно по-спокойно. Все пак, макар и характерът му да беше отвратителен, твърденията му не бяха погрешни. Конфликтът наистина се беше разраснал, при това доста по-бързо, отколкото в Звездната флота бяха предполагали.
	— Посланик — каза командирът, — предлагам да изчакаме да видим какво точно става при малурианците, преди да формулираме нашите мнения.
	Фаркухар промърмори нещо, погледна към тавана и поклати глава.
	— Разбира се, нека почакаме. Защо не? Сякаш изчакването не беше това, което ни вкара в тази бъркотия.
	Кърк въздъхна и безмълвно се помоли на турбоасансьора да се движи малко по-бързо. Стори му се, че това пътуване до залата за телепортиране продължи цяла вечност.


	Съвещателната зала на малурианците беше шестостенна, с високи прозорци, оцветени в зелено и лилаво. Стените бяха от някакъв тъмен камък, прорязан с тънки сребърни нишки. Пръстен от полиран сив метал с шест остри върха висеше от тавана и беше копие на масата с шест стола, намиращи се точно под него. Кърк и групата му се материализираха от сноп синкава светлина, която се процеждаше през един от прозорците.
	Трафид и трима други малурианци, облечени в роби, ги очакваха. Щом двете групи се срещнаха, Фаркухар взе инициативата в свои ръце.
	— Първи министър — той докосна с показалец и среден пръст слепоочието си.
	Трафид направи същото.
	— Вие сигурно сте посланик Фаркухар?
	— Да.
	С махване на ръката Фаркухар посочи командира, Маккой и Скоти, като леко са забавяше, докато представяше всеки един от тях.
	— Това са мои колеги от Звездната флота: капитан Кърк, с когото вие разговаряхте, доктор Маккой и лейтенант Скот. Те са упълномощени да ми помагат при изпълнението на моята мисия.
	Боунс се наведе към Кърк и му каза:
	— Чу ли? Ние сме негови асистенти!
	Постепенно през последните няколко дни Маккой беше започнал да прилича на себе си. Нямаше я вече онази сдържаност, която командирът беше усетил след завръщането им от изследователската колония. Каквото и да беше това, което го беше тормозило, изглежда, той го беше преодолял.
	— Да — промърмори и Кърк.
	Трафид погледна колегите си.
	— Позволете ми да ви представя моите министри: Енгат, Илимон, Дасур.
	Фаркухар се обърна намръщено към първия министър. Кожата в долната част на лицето на Трафид отново потрепна.
	— За съжаление Меники и Омалас вече не посещават заседанията. Те се отказаха от министерските си постове.
	Посланикът кимна. Без дори и следа от критичността, с която заливаше всички на кораба, той продължи обясненията на министъра.
	— Меники и Омалас са от Обиррат, те са представители на тази националност в Съвета.
	— Да, разбирам — отговори Кърк и се обърна към първия министър. — А каква е причината за тяхното напускане?
	На Фаркухар не му хареса това, че командирът говори директно с малурианците, но не изказа неодобрението си открито, то се четеше в намръщеното изражение на лицето му.
	Трафид погледна командира.
	— Преди вие ме попитахте дали вълненията са се засилили. Като не намериха начин да се изявят в Съвета, обирратците излязоха по улиците. Имаше бунтове. Бунтовниците бяха арестувани, но подбудителите — Меники, Омалас и други — се укриха.
	Веждите на посланика се сбръчкаха.
	— Имате ли идея, къде биха могли да бъдат?
	Първият министър повдигна рамене.
	— Предполагаме, че са все още в този град. Но това е само предположение. Нямаме доказателства.
	— Лошо — каза Фаркухар. — По този начин нещата значително се усложняват. Все пак ние бихме могли да работим за намиране разрешение на проблема, дори обирратците да не присъстват.
	Трафид и другите министри не изглеждаха особено въодушевени от предложението на Фаркухар.
	— Знаете ли, може би няма да е лошо да посетим свещените места на обирратците просто за да видим как изглеждат? Бих искал да видя също вашите свещени животни.
	— Няма нужда — вметна Фаркухар, като се усмихваше приятно или поне на Кърк му се стори така. — И аз бих желал да посетя свещените места, но не мисля, че първият министър ще погледне добре на това, тъй като вероятно ще смутим животните.
	— Напротив — отбеляза Трафид. — Ако искате да ни помогнете, вие трябва да видите нещата, които са скъпи за нас. Ще организирам посещението ви, за да се запознаете със свещените места на обирратците и нашето свещено стадо.
	Единствено лекото почервеняване на бузите показа раздразнението на посланика. Той отново допря пръсти до слепоочията си.
	— Както желаете, първи министър!


	Карол Маркус би се заклела, че е сама в градината, когато засаждаше новите растения в близост до „огнените цветове“, ако не беше шестото й чувство, което я накара да погледне нагоре. Мистър Спок стоеше на входа на градината. Като запази самообладание, тя попита:
	— Отдавна ли сте тук?
	Вулкан повдигна рамене, макар че това движение беше доста по-слабо забележимо в сравнение с реакцията, която би направил човек.
	— Няколко секунди — отговори той и без да каже нищо повече, огледа градината. Очите му бяха мрачно любопитни. Но той изследваше мястото не само с очи. От време на време ноздрите му потрепваха, сякаш вдишваха различни миризми.
	Дали беше дошъл тук само за да събере проби от ботаническата градина или за да я подпита нещо за Дейвид? Дали беше попаднал на данни за сина й, независимо от усилията й да ги скрие? Тя не можеше да разбере нищо от външния му вид. Вулкан обикновено не показваше чувствата си.
	Карол се почувства неудобно заради мълчанието, което настъпи, и затова каза:
	— Разбрах, че напредваш с Г-7.
	Спок кимна.
	— Напредвам, макар и не толкова много и толкова бързо, колкото бих желал — след това той посочи растенията от Клингън. — А с тях какво става?
	Тя се усмихна колкото може по-приятно.
	— Упорствам все още! Опитвам се да видя дали няма да се намери нещо достатъчно издръжливо, за да вирее в съседство с „огнените цветове“.
	За момент той се вгледа внимателно в тия цветове и очите му сякаш загубиха фокус. Първият офицер се изправи, лицето му се смръщи, сякаш се чувстваше виновен, че дори за минута е изоставил работата си. След това отново насочи вниманието си към нея и каза с официален тон:
	— Благодаря, че ми позволи да се порадвам на градината ти.
	Сега беше ред на Карол да каже нещо любезно.
	— За мен беше удоволствие — отвърна му тя, макар че не се чувстваше така при дадените обстоятелства.
	Щом Спок тръгна обратно към лабораторията, въздъхна с облекчение. Очевидно тайната й още не беше разкрита.


	Погледнати от игрището, куполовидните сгради на колонията в далечината изглеждаха като перли, заровени в жълто оцветената почва. „А куполът на лабораторията — каза си Дейвид — изглежда като най-голямата от тях.“ Там вероятно беше майка му, освен ако не е в градината. Сигурно в лабораторията е и мистър Спок и разговаря с доктор Бодро за Г-7. Впрочем това беше единственото нещо, което той правеше, откакто пристигна тук преди около седмица. Мистър Спок трябваше да оправи нещо по Г-7, което не работеше както трябва, макар че доктор Бодро, изглежда, не мислеше, че има нещо повредено. Всичко беше малко объркано в представите на Дейвид, но явно това, което ставаше, беше важно, особено за майка му, така че той се опитваше да го разбере. Понякога дори отиваше при нея в лабораторията за известно време, слушаше я внимателно, докато му обясняваше какъв проблем е решавала този следобед. За съжаление сега не можеше да иде в лабораторията, дори и майка му да беше там. Беше му казано да избягва мистър Спок колкото е възможно повече. Същото се отнасяше и до хората от звездния кораб, когато бяха все още тук. Единственото изключение беше доктор Маккой. Майка му не можа да му обясни защо трябваше да е така. Всъщност и самата тя не беше напълно сигурна, но беше повторила тези свои заповеди няколко пъти, тъй че Дейвид разбра колко много значеше това за нея. Така че и да нямаше друга причина, той мислеше, че и тази е достатъчно важна.
	— Хей, Маркус!
	Той се обърна. Риордан беше седнал върху една от най-високите бели пластмасови висилки. Пфефър и Уон се въртяха по някои от по-ниските, а Медфорд и Гарсия играеха с футболна топка.
	— Пак ли мечтаеш? — присмя се Риордан. — Как все се случва, че си на милион години оттук.
	Дейвид не отговори. Той просто отиде към един от лостовете и седна на него.
	— Татко казва, че мечтателите никога не успяват в живота — каза Пфефър, като погледна към Риордан за одобрение. — Той казва, че те просто проспиват живота си.
	— Изглежда разумно — каза Риордан. След това прошушна нещо на Пфефър и двамата се разсмяха, а дъхът им се носеше на бели кълба из въздуха.
	От случая с прескачането на цепнатината подигравките им към Дейвид ставаха все по-чести. Струваше му се, че те постоянно си шушукаха:
	— … Баща… няма баща.
	Като сви здраво краката си, той се изхвърли назад и започна да се люлее. Веднага почувства, че въздухът около него става по-студен. Като се оттласкваше все по-силно и по-силно, сякаш политаше в суровото синьо небе и все по-лесно забравяше за Риордан, Пфефър и техните злобни закачки. Всъщност, ако затвореше очи, можеше да си представи, че е някъде другаде, че е там, на Земята, където е бил роден. Там се е зародила човешката раса, преди да се разпростре във всички посоки на пространството. Там всичко е зелено, буйно, изпълнено с живот — трева, дървета, птици и всякакви животни, а не като на планетите, на които майка му го беше водила през последните няколко години — места, на които не растеше нищо или почти нищо. Някои бяха студени като тази, други — горещи, но никоя не приличаше на Земята.
	— Хей, Маркус!
	Разбира се, това беше гласът на Риордан. Без съмнение сега беше намерил друга причина да нарече Дейвид мечтател и се канеше отново да го нападне. Той обаче щеше да запази мечтата си непокътната. Щеше да остане с нея, щастлив и уверен в себе си! А Риордан можеше да си вика до посиняване, без да получи удовлетворение от това.
	— Хей, Маркус! Маркус! — това беше Пфефър, който се присъедини към Риордан.
	„Не им обръщай внимание! — каза си Дейвид. — Не се предавай! Не им позволявай да отнемат мечтите ти!“
	— Маркус!
	Последният вик не дойде нито от Риордан, нито от Пфефър. Беше глас на момиче — гласът на Медфорд.
	Дейвид отвори очи. Другите деца се бяха събрали едно до друго и гледаха към сградите на колонията. Той също погледна в тази посока и видя няколко тъмни фигури, които преминаваха от един купол в друг. Отдалече те изглеждаха толкова малки и безвредни, като който и да е от обитателите на колонията. Но не бяха такива. Не бяха и офицери от Звездната флота. Когато Дейвид скочи на покритата с пясък земя, той забеляза отблясъци в колонията и чу някой долу да вика. Беше вик за помощ, а светлината беше от някакъв вид оръжие. Но защо? Защо някой би искал да унищожи хората? Докато Дейвид се опитваше да разбере какво става, чу Пфефър да промълвя една-единствена дума: „Клингънианци!“


>	Глава девета

	Дейвид погледна още веднъж тъмните фигури, прибягващи наоколо, и разбра, че Пфефър беше прав. Те бяха клингънианци, най-свирепите убийци в Галактиката!
	Всичко това му се струваше невероятно. Тук долу бяха техните домове, местата, където живееха. Как беше възможно някакви непознати с грозни подутини на главите и очи, изпъкнали от омраза, да бъдат там? Той преглътна. Техните родители, майка му, всички те бяха в смъртна опасност!
	— Те се нуждаят от нас — каза Гарсия с изненадващо хрипкав глас. — Трябва да им помогнем!
	Когато той тръгна надолу по хълма към колонията, Медфорд го хвана за ръката.
	— Няма смисъл! — каза тя. — Да не сте откачили? Мислите, че можете да спрете сами клингънианците?
	Гарсия се дръпна, но Медфорд не го пусна. Той започна да я влачи след себе си надолу по склона. Преди да се усети, Дейвид хвана другата ръка на момчето. Двамата заедно успяха да задържат Гарсия.
	— Пуснете ме! — проплака тъмнокожото момче. — Пуснете ме!
	След известно време неговият кураж започна да се изпарява. Най-накрая, след като се успокои, те го пуснаха. Никой не помръдваше от мястото си. Никой не знаеше какво трябва да се прави. Дълго време те стояха, като наблюдаваха как тъмните фигури се скупчват около куполите. От време на време се виждаше някакво проблясване, но викове за помощ вече не се чуваха. Уон започна да плаче, отначало тихо, а после по-силно. Нейното ридание, макар и слабо, събуди нещо у Дейвид. Накара мозъкът му да заработи отново, върна го към действителността.
	— След това ще дойдат и за нас! — каза той високо. — Съвсем скоро ще погледнат в списъка на колонията и ще видят, че липсваме. След това ще тръгнат да ни търсят.
	Пфефър възрази:
	— Но ние сме само деца!
	Дейвид поклати глава.
	— Не. Ние сме хора! Не знам какво правят тук, но те няма да искат да оставят свидетели, пък били те и деца.
	Медфорд го погледна.
	— Това означава ли, че те ще… — тя не можа да дозавърши мисълта си, но Дейвид я довърши наум: „убият родителите ни“.
	— Не знам. Може просто да ги затворят, за да не виждат нищо.
	Медфорд кимна. Уон също. Те всички искаха да вярват, че ще е точно така. Но Дейвид знаеше, че вероятността е малка, макар да не го казваше. Той погледна към другите.
	— Предлагам да се изкачим по хълмовете, поне ще бъдем в безопасност за известно време.
	Те се погледнаха един друг в очите, накрая всички погледи се спряха върху Риордан, както винаги. С безизразно лице той поклати глава:
	— Не! Глупаво е да се бяга. Само ще ги накараме да ни гонят като луди.
	Дейвид беше шокиран.
	— Какво говориш? — попита той. — Че трябва да се предадем?
	Думите му прозвучаха малко по-предизвикателно, отколкото той очакваше. Очите на Риордан внезапно се разшириха. Тогава Дейвид видя страха в тях. Не просто страх за семейството или страх за самия себе си, а нещо, което беше много по-дълбоко. Див, безумен страх! А от какво? Че ще загуби контрола върху другите деца? Или че ще го помислят за страхливец? Каквато и да беше причината за страха, Дейвид го видя и Риордан забеляза това. Омразата му към него се засили още повече.
	— Онова, което знам, е, че ако бягаме и те ни хванат, ще стане сто пъти по-зле — каза Риордан. — С кого искате да се срещнете: с клингънианец или с ядосан клингънианец?
	С поразяваща яснота Дейвид разбра какво искаше да каже Риордан. Той просто се страхуваше да отиде до хълмовете, без значение дали има смисъл или не. Макар и външно да изглеждаше спокоен, той не разсъждаваше разумно. Опитваше се да изплаши и останалите, за да не изглежда самият той страхливец. Но Дейвид нямаше да позволи това да се случи! Нямаше да позволи Риордан да ги поведе към сигурна гибел само за да спаси собственото си достойнство. Те трябваше да оцелеят! Трябваше да живеят, за да спасят родителите си не като се хвърлят напред като Гарсия, отчаяно и безсмислено, а като намерят някакъв изход. А ако не се създаде удобна възможност, поне ще остане някой, който да разкаже на Звездната флота какво се е случило. Поне ще има някой, който да посочи с пръст клингънианците и да каже: „Те бяха. Те го направиха!“
	— Не е казано, че ще ни хванат — отговори Дейвид. — Ние познаваме хълмовете по-добре от тях! Можем да се скрием на милион различни места.
	— Така е — добави Гарсия. — Можем да се скрием там, където никога няма да ни намерят!
	— Спомняте ли си онези пещери? — попита Уон с нежния си глас. — Онези, които намерихме първия път, когато излязохме?
	— Тя е права — потвърди Медфорд. — Бихме могли да останем в пещерите.
	Риордан навлажни устните си. Изглеждаше като хванато натясно животно, а това беше опасно.
	— Вие нямате ум! — каза той. — Те са клингънианци! Те имат сензори и други подобни!…
	Вярно беше. Дейвид не беше помислил за това.
	— Няма значение — отговори той. — Рано или късно Звездният флот ще разбере какво се е случило и ще дойде да ни помогне. Всичко, което трябва да направим, е да се държим дотогава.
	Риордан поклати отново глава.
	— Говориш като малко дете! — гласът му звучеше по-високо и по-уверено. — Доктор Бодро почти не говори със Звездната флота. Могат да минат седмици, преди да разберат, че нещо се е случило; и да изпратят кораб.
	— Дори месеци… — прибави Пфефър.
	— Не — каза Дейвид, като си спомни за Вулкан. — Мистър Спок е тук. Те трябва да дойдат, за да го вземат, нали?
	Риордан присви очи. Очевидно беше забравил за Спок.
	— Все пак ще мине известно време, преди да се върнат за него. А дотогава ние може да сме измъчени до смърт.
	— Измъчени? До смърт? — попита Уон.
	Медфорд потръпна. Дейвид прехапа устни. Чувстваше се, сякаш отново е пред дупката. Риордан го биваше да накара другите да мислят това, което той искаше. Можеше така да извърти нещата, че смелостта да изглежда глупост, а разумът — страх. Беше безполезно да се мъчиш да го убеждаваш в нещо по-различно от това, което той мисли. Колкото повече спореха, толкова по-голяма ставаше вероятността да ги забележи някой клингънианец и тогава наистина щяха да ги хванат. Дейвид погледна към Медфорд, Пфефър, Уон и Гарсия. Видя, че все още се колебаят и не бяха решили с кого да бъдат. Ако можеше да ги накара да тръгнат веднага… Ако Риордан нямаше възможност да им влияе… Той пое дълбоко въздух.
	— Вижте — каза Дейвид, — няма повече да стоя тук и да чакам клингънианците да ни хванат. Аз тръгвам! Кой идва с мен?
	Никой не помръдна от мястото си, дори Медфорд, която беше на негова страна допреди няколко минути. Тя сякаш искаше да го последва, но не беше съвсем сигурна дали това, което предлага Дейвид, е най-правилното. Това беше твърде рисковано решение, за да бъде взето бързо.
	— Е? — каза Дейвид.
	Никой не помръдваше от мястото си. Риордан му се присмя.
	— Никой не иска да дойде с теб, Маркус. Не виждаш ли? Те остават тук с мен.
	Дейвид не искаше да отиде сам в планината. Не искаше да остави приятелите си на клингънианците. Но не можеше и да ги накара да правят нещо, което не искат. Като въздъхна, той обърна гръб на другите деца и тръгна. „Провалих се.“ Вероятно другите не бяха толкова решителни, както той си мислеше. Може би Риордан беше спечелил битката, преди да беше започнала.
	Не искаше да мисли повече за това. Трябваше да се концентрира върху изчезването си оттук и намирането на най-удобното място за укриване. Преди още да беше направил няколко крачки, Дейвид чу високо, пронизително стенание отдолу, сред сградите на колонията. Като се обърна, видя проблясване и след него писъкът спря. Дейвид потрепери. Тази жена би могла да е майка му! Една част от него искаше да се спусне надолу по хълма, както беше направил Гарсия. Но той се въздържа. Медфорд се затича към него. Виждаше се, че има сълзи в очите й, но все пак идваше. След нея още по-неочаквано тръгнаха Уон и Гарсия. На игрището останаха само Риордан и Пфефър. Като погледна злобно към Дейвид, Риордан каза:
	— Ти си луд! Ще направиш така, че да е по-лошо за всички!
	Но думите му прозвучаха страшно банално и безизразно. Риордан беше загубил влиянието си. Дейвид не можеше да си обясни как точно беше станало това.
	Пфефър погледна Риордан, сякаш го виждаше за първи път. Риордан също го погледна.
	— Само не ми казвай, че и ти отиваш с тях! — извика му той.
	Пфефър преглътна. Не можеше да му го каже, но секунда по-късно остави Риордан сам.
	— Глупаци! По дяволите! Правите ужасна грешка! — подвикна той след тях, като се разхили.
	Все още не на себе си от развитието на нещата, Дейвид обърна гръб на Риордан и продължи по пътя нагоре. Другите го последваха. Чуваше се как влачат крака по покрития с пясък път.
	„Може би Риордан също ще дойде, тичайки след тях — помисли си Дейвид. — Може би страхът от клингънианците ще надделее и той ще тръгне нагоре по хълма, подхвърляйки някаква остроумна забележка, измислена, за да отвлече вниманието от поражението му.“
	Но Риордан не се присъедини към тях. Той само викаше, а гласът му напомняше плющенето на камшик в студен въздух.
	— Ще видите! Ще видите, че съм прав! — крещеше, останал сам на игрището.
	Но децата вече бяха прехвърлили билото и се загубиха от погледа му.


	Карол първа забеляза с крайчеца на окото си това проблясване на синьо-бяла светлина извън оградата на градината. Но когато се обърна, не видя нищо. Склонна беше да го отдаде на въображението си, ако в същия момент не видя ясно цял низ от светлини, една след друга. И докато седеше и се опитваше да реши какво може да е това, вик за помощ прониза тишината. Кръвта й се смрази. Като хвърли папратта, която държеше в ръката си, тя побягна към изхода и щеше да излезе, ако не беше гледката, която я прикова на място: клингънианци! Много — може би двадесетина — клатещи се в тежките си, тъмни доспехи, те изкарваха колегите й, скупчени един до друг от лабораторията на Бодро, като размахваха оръжията си, сякаш нямаха търпение да ги използват. Карол вече знаеше от какво са светлините. Дали вече бяха убили някого? При тази мисъл стомахът й се сви болезнено. Докато наблюдаваше през оградата на градината, тя видя как един от нашествениците избута Ирма Гарсия очевидно за да ускори излизането й от лабораторията. Но той я блъсна твърде силно и жената падна на земята. Клингънианецът изръмжа нещо, което Карол не можа да разбере, и изнесе назад обутия си в ботуш крак, сякаш за да ритне Гарсия. Бодро застана между тях с вдигнати нагоре ръце в знак на примирение. За съжаление клингънианците не желаеха това. Един друг удари Бодро по лицето и му разкървави устата. Карол почти се поддаде на инстинкта си и тръгна, за да помогне на приятелите си, но се спря. След като клингънианците подкараха жертвите си, Бодро случайно се обърна назад към градината и я видя. Очите им се срещнаха и тя усети, че неговите бяха изпълнени със страх. Но той запази присъствие на духа и отново погледна напред. Тогава Карол разбра, че все още не са я видели и че ако добре обмисли всичко, би могла да се окаже най-силната карта за жителите на колонията.
	Може би секунди я деляха от момента, в който клингънианците щяха да започнат да претърсват градината. А когато го направеха, тя щеше да изпита… Изведнъж се сети: Дейвид! Къде беше той? На хълмовете, не без облекчение си помисли тя. Заедно с другите деца. Свободен — поне засега. Разбира се, това нямаше да е за дълго. Единственото, което трябваше да направи, беше да попречи на нашествениците да достигнат до файловете с персонала на колонията, откъдето щяха да разберат, че децата липсват. Имената на всички бяха в списъка на колонията — не този, който беше даден на екипажа на „Ентърпрайс“, без името на сина й, а онзи, оригиналният, който беше в централния компютър. Той се намираше в сградата на лабораторията, която клингънианците току-що бяха опразнили. Сърцето й започна да бие по-силно, защото си даде сметка, че децата можеха да останат настрана от всичко, което ставаше тука. Това, което можеше да направи за тях, беше да изчисти имената им от компютъра. Може би след това щеше да помисли за изпращане на съобщение за помощ, макар че комуникационният център беше на другия край на колонията. Тя знаеше, че и на „Ентърпрайс“, най-близкия до колонията кораб на Федерацията, щяха да му бъдат нужни дни, преди да отговори. Но първо лабораторията. Тя трябваше да стигне до нея! Докато решаваше какво да прави, Карол видя още светлини, последвани от ужасно, жално стенание, един звук, подобен на ридание. Изведнъж той спря. Тя прехапа устни, за да не започнат да треперят. „Копелета! Проклети копелета!“
	След това вече не се чуваха нито викове, нито се виждаха светлини. Тя броеше наум не само за да измери времето, но и за да се успокои. Ако искаше да бъде полезна на останалите, трябваше да се съсредоточи. Карол преброи до двеста, преди да посмее да си подаде главата навън от оградата. Наоколо нямаше нито клингънианци, нито жители на колонията. Сега беше моментът! Като се молеше никой да не я види, приведена, тя пресече откритото, равно пространство между градината и входа на лабораторията. При нормални условия й бяха необходими само няколко крачки, но сега разстоянието й се стори огромно. Най-после беше до вратата, като я изчакваше да се отвори, и се молеше: „Хайде, моля те! По дяволите, пусни ме!“ Сякаш мина цяла вечност, докато вратата разкрие вътрешността на лабораторията. Карол огледа бегло помещението, но и това беше достатъчно, за да забележи разрушенията, които клингънианците бяха направили. Тя се провря вътре и опря гръб в стената. Като въздъхна с облекчение, Карол се стегна и тръгна към най-близкото работно място. Видя, че повечето от мониторите бяха счупени. „Глупаво и ненужно“ — помисли си тя, докато вървеше към избраното от нея място. Нашествениците бяха поставили в опасност цялата дейност на колонията, като бяха дали израз на разрушителната си природа. За щастие никое от работните места не беше повредено. Невероятен шанс беше и това, че централният процесор не беше докоснат. След това тя забеляза нещо друго. Устройство Г-7 го нямаше. Решетката, образувана от тръбите за пренасяне на енергия, която изпълваше централното пространство на лабораторията, имаше пробита дупка с размери около един метър. Карол изпсува тихо под носа си. Без съмнение клингънианците я бяха разбили, за да видят какво толкова особено има в нея. По този начин те бяха унищожили всичко онова, което доктор Бодро беше създал. В цялата Галактика имаше само едно такова устройство! Ще са необходими години, за да бъде създадено отново.
	Карол съсредоточи вниманието си върху монитора и се зае да извърши рутинната работа по активирането му. Пръстите й сякаш танцуваха по клавишите: работата с компютъра се беше превърнала в нейна втора природа. Секунда по-късно екранът светна. Централният процесор не беше повреден, поне за момента. Сега трябваше да извика директорията със списъка на членовете на колонията. Надяваше се, че ще успее да си свърши работата, преди някой клингънианец да се появи. Като правеше всичко с треперещи от бързина пръсти, тя влезе в желаната директория. След като списъкът се появи на екрана, тя започна да изтрива имената на децата по азбучен ред: Роберто Гарсия, Дейвид Маркус, Киина Медфорд, Уил Пфефър, Тими Риордан и най-после Ли Уон. Успя! Дейвид и другите деца бяха спасени — всъщност дотолкова, доколкото клингънианците не можеха да разберат за тяхното съществуване. Като изтри потта от лицето си; Карол запамети новата директория и изключи компютъра. За момент, за един кратък миг й мина мисълта да се присъедини към децата в планината. Досега не я бяха забелязали. Може би ще успее да се измъкне незабелязано от нашествениците и да избяга. После промърмори: „Това ще е решението на страхливеца, Карол! А макар и уплашена, ти не си страхливка.“
	Тя съзнаваше отговорността си пред останалите жители на колонията, включително и към децата. Затова трябваше да остане тук и да извика помощ. Но тъкмо тръгна към изхода и вратата на лабораторията внезапно се отвори. Сърцето й започна да бие силно, сякаш щеше да изскочи от гърдите. Тя видя срещу себе си клингънианец, чието туловище запълни отвора на вратата. Карол стисна зъби, когато видя насочения срещу себе си бластер. Но този път й провървя. Клингънианецът не натисна спусъка, просто й посочи да излезе навън.
	„Благодаря ти, Господи!“ — каза си Карол. Внезапно й се стори, че ако съдбата й е като на нейните колеги, въобще няма да е толкова лошо. Но най-хубавото беше, че клингънианецът не се беше досетил, че тя беше правила нещо. Той дори не погледна към работните места. Доволна от това, че беше спечелила още малко време за децата, Карол излезе от лабораторията, последвана от клингънианеца.


>	Глава десета

	— Сигурен ли си? — попита Велед.
	Гидрис кимна.
	— Съвсем сигурен! Разбира се, Малот имаше само един ден на разположение, за да прегледа цялата изследователска информация — доста малко време. Но е ясно дори и за новак, че централното устройство, онова, осигуряващо ускорен растеж на растенията, липсва.
	Велед промърмори недоволно:
	— Тогава някой от колонията също липсва.
	Първият офицер изглеждаше обезпокоен.
	— Никой не липсва — докладва той. — Всъщност ние сме броили един човек два пъти.
	Командирът на Кад’нра се наведе напред и постави лакти върху бюрото пред себе си — същото това бюро, което доскоро бе принадлежало на един от жителите на колонията. Велед си беше присвоил жилището на човека и го беше направил свой генерален щаб.
	— Как е възможно това? — попита недоволно Велед.
	— Не мога да кажа със сигурност, но предполагам, че възрастта му е оказала влияние. Той е на дванадесет години.
	— Твърде млад е вероятно, за да бъде записан в списъците на колонията.
	— Така предполагах и аз — съгласи се Гидрис. — Защото той е единственото дете в колонията.
	Велед се замисли върху това.
	— Федерацията прави списъци на всички компоненти на съоръженията си и на всички хора… защо ще пропусне определен човек независимо дали е млад или не — той поклати глава. — Трябва да има някакво друго обяснение.
	Първият офицер се опитваше да намери отговор.
	— Грешка при въвеждане на данните може би?
	Командирът издаде звук, изразяващ неодобрението му.
	— Предположенията са само загуба на време, Гидрис. Доведи ми момчето. Може би то самото ще ни каже.


	— По дяволите — промърмори Кърк.
	— Можеш да кажеш това отново — присъедини се Скоти. — Никога досега не съм виждал такова стадо.
	— Кубайа са най-много на брой тук — съгласи се водачът им Мантайл, не без гордост в гласа.
	— Не — каза Маккой, — многобройни са звездите. Тези създания тук са цял легион.
	Огромна синьо-зелена долина се разстилаше пред него и тя беше една от няколкото, които достигаха до хоризонта. В долината течеше широка, пълноводна река, искряща от бронзовата светлина на Алфа Малуриан. А в реката от бряг до бряг и от край до край по течението се бяха разположили кубайа — животните, които бяха в центъра на религиозния конфликт в тази част на Вселената.
	На хребета стояха петима души: трима офицери от „Ентърпрайс“, посланик Фаркухар и техният водач. Всички те яздеха флейър — високи създания с вретеновидни крака, дълги висящи уши и кучешки муцуни. Животните бяха добре дресирани. Стояха напълно неподвижно, независимо от силния вятър, който разнасяше пясъка по повърхността на земята, образувайки нежни вълни.
	Кубайа в сравнение с тях изглеждаха дебели и недодялани, притиснати едни в други в реката. Миграционният им инстинкт ги насочваше право към свещения град. От мястото, където Кърк ги наблюдаваше, изглеждаха като малки моржове с къси мускулести крака вместо перки. Цветът на кожата им варираше от ръждиво до тъмнокафяво. Не особено привлекателно беше това животно, поне за командира. Но всъщност не красотата беше онова, което се нравеше на мантайлците, а духовното им значение.
	— Бихте ли искали да погледнете по-отблизо? — попита водачът.
	— Разбира се — отговори посланикът. — Моля, водете ни.
	Водачът им се казваше Ебан. Той пришпори животното надолу по склона. Фаркухар побърза да се нареди след него, макар че изглеждаше вдървен и доста непохватен в опитите си да балансира върху гърба на флейър. Когато Кърк и офицерите му се приготвяха да тръгнат след тях, Маккой погледна командира.
	— На кого смята, че прави добро впечатление тоя? — промърмори той.
	Кърк не отговори. За щастие игрите на началство, на каквото се правеше Фаркухар, го тревожеха по-малко, отколкото Маккой.
	С удар на юздите, които малурианците използваха, за да подкарат своите животни, но твърде различни от тези при конете на Земята, Кърк пришпори своя флейър и последва Фаркухар.
	Когато слязоха долу, вятърът промени посоката си и те бяха обгърнати от доста неприятна миризма — нещо като от кокоше яйце, държано твърде дълго на слънце. Не беше трудно да се открие източникът й. „Това е кубайа — помисли си командирът. — Трябва да е от тях.“ Някои от най-близките животни вдигнаха глави, сякаш бяха разбрали мислите на Кърк и се бяха обидили. Въпреки това те не изглеждаха ни най-малко обезпокоени от човешкото присъствие.
	Ебан извика през рамо:
	— Не се страхувайте да приближите. Свикнали са да виждат ездачи наоколо.
	Той посочи нагоре по течението, където командирът можа едва-едва да забележи двама малурианци, възседнали същите животни като техните.
	— Ние имаме мъже и жени, които патрулират по определени участъци от реката, за да предпазват животните от хищници.
	— Да, разбирам — отговори посланикът. — Много е интересно.
	Маккой промърмори нещо — наистина твърде тихо, за да бъде чут от посланика, но ясно, за да може да го чуе Кърк. Боунс си беше прав — посланикът се натягаше малко. Но Фаркухар не беше първият дипломат, който, като отправяше ласкателства, не се сещаше кога трябва да спре.
	— Всъщност — продължи водачът им — самите хищници не са най-голямата опасност. Или поне не по начина, по който вие си мислите — той посочи тревата, която покриваше земята — сега тя беше полегнала под внезапния порив на вятъра. — По-голямата опасност е вятърът, който носи миризмата на хищниците. Кубайа може и да изглеждат лениви, но щом усетят миризмата на гетрикс, веднага се раздвижват — той издаде някакъв звук с езика си, подобен на въздишка. — Ако не защитим стадото тъй, както бащите ни са го правили преди нас, повече кубайа ще умрат в паническо бягство, отколкото в лапите на гетрикс.
	Скот, който беше мълчал почти през цялото време, погледна командира и каза:
	— Извинете, сър, но това не ни ли дава решение на проблема?
	Кърк се гласеше да попита инженера какво точно има предвид, но преди да проговори, сам се сети.
	Скоти се усмихна.
	— Разбрахте ли какво имам предвид, командире?
	Кърк кимна.
	— Да, наистина.
	Фаркухар приближи към тях.
	— Има ли нещо, което трябва да знам? — попита той.
	— Да, има — отговори му командирът. — Мистър Скот може би намери решение на въпроса, как да бъдат задоволени и мантайлците, и обиррадците.
	— И какво е то? — попита посланикът.
	След като Скот му обясни, Фаркухар се намръщи.
	— Е? — попита Маккой.
	Посланикът кимна мъдро.
	— Може и да стане. Ще изпратя съобщение на Съвета да ни очакват.


	— Името ти?
	Детето преглътна. Велед позна, че това е от страх.
	— Тимоти Риордан.
	Командирът на Кад’нра погледна първия си офицер.
	— Има двама Риордан, записани във файла със списъка на колонията.
	Велед фиксира момчето. То започна да преглъща още по-силно.
	— Защо е станало така, че ти не си записан заедно с другите?
	Риордан — ако наистина така му беше името — поклати глава.
	— Не знам.
	Велед погледна Гидрис, който, изглежда, мислеше, че момчето лъже, докато командирът не беше сигурен.
	— Кажи истината! — каза Гидрис, като положи ръката си върху рамото на момчето. — Или ще се погрижа да те принудят.
	Очите на момчето станаха червени и влажни, когато погледна клингънианеца. Носът му започна да тече.
	Чудно нещо е как децата на хората можеха да бъдат пречупени. Велед беше чувал за това от разказите на други командири, които бяха имали работа в колонии на Федерацията, но не вярваше. А сега, когато го виждаше със собствените си очи, неговото учудване беше голямо. Изведнъж му се прииска да свърши с тази работа колкото е възможно по-бързо.
	— Хайде — каза той на момчето, — нека свършваме! Ти криеш нещо. Какво е то?
	Тимоти Риордан подсмръкна.
	— Казах им да се върнат — прошепна той.
	Велед се наведе напред, ръцете му опряха в коленете и лицето му беше на няколко инча от лицето на момчето.
	— Кой? На кого каза да се върне?
	Момчето дишаше учестено.
	— На Дейвид и другите — Риордан погледна нагоре с широко отворени от страх очи. — Казах им, но те не искаха да ме послушат.
	Гидрис стисна още по-здраво рамото на момчето.
	— Този, когото нарече Дейвид и другите, кои са те? Те ли са взели устройство Г-7?
	Изведнъж момчето се смути.
	— Г-7 — повтори то, след което поклати глава. — Не, устройство Г-7 е в лабораторията.
	Първият офицер изрева:
	— Искаш да кажеш, че не знаеш какво се е случило с Г-7? Помни, че животът ти зависи от това, което ще ми отговориш!
	Риордан погледна последователно към двамата, като започна отново да подсмърча.
	— Не знам нищо за Г-7. Кълна се! — и след това допълни: — Не ме наранявайте, моля ви!
	Командирът изпита едновременно яд и отвращение. С един жест той даде знак на Гидрис да пусне момчето.
	— Не мога повече да наблюдавам тази проява на страх!
	Риордан се изчерви силно.
	„Огорчен от думите ми — предполагаше Велед, — може би сега ще покаже някаква проява на смелост.“
	Но нищо подобно не се случи. Риордан просто погледна встрани. „Ето затова — помисли Велед, — в края на краищата, Федерацията трябва да се подчини на Империята. Хората и техните съюзници са слаби. Те нямат достатъчно сили и затова избягват конфронтацията, докато клингънианците процъфтяват именно върху нея.“
	— Изведете го навън!
	Гидрис послушно свлече момчето от стола и го изтика по посока на вратата. Риордан се спъна, но успя да се задържи на краката си, поглеждайки Велед отчаяно и изплашено. След това Гидрис го изведе извън стаята и остави командира сам със своите мисли. Клингънианецът поклати глава. Ако един от синовете му се беше държал като това дете — той щеше отдавна да е умрял, при това от ръцете на собствения си баща. Като прогони отвращението, с което си помисли за това, той се запита каква ще е следващата му стъпка. Имаше само един отговор. Независимо от обяснението на Риордан, очевидно другите деца, които също не се появиха в списъците на колонията, трябва да са взели устройство Г-7. И ако беше така, те трябваше да бъдат хванати.


	Както и преди, Трафид и колегите им ги очакваха. Този път Кърк и групата му не се телепортираха в хола с шестте стени. Те просто дойдоха пеша, минавайки покрай цял взвод охраняващ персонал. Отново бяха разменени поздрави, осъществени символично от Трафид и Фаркухар. Първият министър изглеждаше малко по-нетърпелив от последния път, когато командирът го видя. Така изглеждаха и другите малурианци.
	— Да не би нещата да са взели лош обрат? — предположи Кърк.
	Трафид го погледна.
	— Съобразителен сте, командире. Щом кубайа приближат свещения град, бунтовете се разпростират и в други градове. Когато възстановим реда на едно място, ние откриваме, че обирратци са създали хаос на две други — лицето му се разкриви в гримаса. Това леко потрепване се почувства по-силно от друг път. — Нещастните случаи се увеличават. Обирратци са много упорити.
	„И те не са единствени“ — помисли си Кърк, но не сподели с друг впечатленията си.
	— Съжалявам, че трябва да чуя това — отбеляза посланикът, като с тази си реплика напомни кой е началникът тук. — Но може би ние ще намерим начин да разрешим спора ви — допълни той.
	— Така разбрах и аз — каза първият министър. — Моля, представете предложението си.
	В един момент командирът си помисли, че Фаркухар ще спомене Скоти и по този начин ще отдаде дължимото му за това, че идеята беше негова. Но, както се оказа, той нямаше такова намерение.
	— Изглежда — започна посланикът, — трябва да убедим кубайа да не вървят по свещената земя на обирратци, но не насила. Съгласни ли сте?
	Трафид се замисли за момент.
	— По принцип — да. Вие разбирате, че ние сме не само против силата, но и против всяко нещо, което би могло да премести кубайа против желанието им.
	— Разбирам — каза му Фаркухар. — Както ни стана известно, кубайа имат силно отрицателна реакция към миризмата на хищниците. Накратко: те бягат от тях.
	— Вярно е — потвърди Трафид.
	— В такъв случай, защо да не се опитомят един или два хищника и да се пуснат в района на свещения град? — усмихна се Фаркухар. — По този начин животните няма да бъдат наранени, но ще бъдат принудени да стоят надалече от този район. Така ще се угоди и на обирратци.
	Маккой и Скот застанаха от двете страни на Кърк. Той погледна всеки един от тях. Докато беше началник тук, никой нямаше да прави гримаси по адрес на Фаркухар, независимо от това, колко неприятен им беше. Министрите се спогледаха. Секунда-две те се съвещаваха тихо. След това се обърнаха отново към посланика.
	— Не се приема — каза Трафид.
	Усмивката на Фаркухар посърна.
	— Не се приема! Защо?
	Първият министър повдигна рамене.
	— Обирратци ще се възпротивят на присъствието на гетрикс в свещените им места толкова силно, колкото и на присъствието на кубайа.
	Устата на посланика беше отворена. Той я затвори, а след това хвърли поглед към Скот, сякаш искаше да му каже: „Направих всичко, което беше по силите ми, но наистина не беше много оригинална идеята ти.“
	Очите на инженера се присвиха, но той не каза нищо. Кърк се възхити на самообладанието му. Ако беше на негово място, вероятно нямаше да си държи устата затворена.
	Разбира се, Маккой нямаше намерение да се откаже толкова лесно, колкото Фаркухар.
	— Момент! — каза той. — Нека помислим още малко върху това. Ако не можем да пуснем истински живи гетрикс, защо да не използваме тяхната миризма? Ние сме в състояние да я извлечем, без да причиним някаква болка на животните.
	Трафид протегна ръката си.
	— Това ще бъде също неприемливо за обирратци. Каквото и да е свидетелство за присъствието на гетрикс, дори миризмата им, ще се сметне за оскверняване на свещената им земя.
	Но докторът все още не се предаваше.
	— Добре — каза той. — Нито животните, нито миризмата им. Тогава какво ще кажете за химическа смес с миризма на гетрикс, създадена в лаборатория? Ще има същия ефект върху кубайа като истинската, но ще е изкуствена и няма да обиди обирратците.
	— Истинска или синтезирана — отговори първият министър, — тя ще мирише на гетрикс и обирратците ще отхвърлят идеята.
	Маккой се намръщи.
	— Какво ще стане, ако тази смес е с миризма на някакъв хищник, за който на тази планета не са чували? Например терран улверин или алдебаран киргис? Вероятно ще има същият ефект върху кубайа.
	Трафид поклати глава.
	— Страхувам се, че няма да стане. Трябва да знаете, докторе, че обирратци просто не са разумни хора. Не ви завиждам за задачата, която ви е поставена!
	Маккой изпсува тихо.
	— Струва ми се, че има някакво разрешение на въпроса. Само да можехме да го намерим…
	Скоти го потупа по гърба.
	— Дали е така или не, докторе, вие доста се потрудихте.
	— Но не достатъчно добре — отбеляза Фаркухар и се обърна към малурианците: — Извинявам се от името на всички нас! Следващия път няма да ви губим времето с такива незначителни предложения.
	— Незначителни — промърмори Скоти. — От всички…
	Един поглед на командира беше достатъчен, за да го накара да спре насред изречението.
	— Посланик — каза Трафид, — не бива да се тревожите, че сте ни отнели времето. Все пак ние не очакваме вие сами да се заемете с решаването на проблема. Знаем, че ще е необходимо и нашето съдействие.
	Фаркухар постави показалеца и средния си пръст на слепоочието.
	— Както желаете, първи министър.
	Този път погледите на Маккой и Кърк се срещнаха. Едно е да покажеш уважение, дори почит, друго е да се унижаваш и да раболепничиш. Особено когато малурианците не обръщат внимание на това. Кърк не беше човек, който би поучавал някого как да си върши работата. Но ако беше на мястото на посланика, би действал малко по-различно.


	— Виждате ли, капитане? — каза Крюге, докато стоеше в градината, създадена от хората.
	Велед, който беше коленичил долу, не погледна веднага към втория си офицер. Беше твърде зает да гали дългите тъмни листа на един стрък „огнен цвят“, който Крюге му беше посочил.
	— И откъде казват хората, че са взели тези цветя? — попита командирът.
	За щастие Крюге вече знаеше отговора на този въпрос.
	— От разрушения Ул’луд.
	Велед прие информацията и кимна.
	— Ул’луд под командването на капитан Амаг — изръмжа той. — Да, сигурно е така.
	Велед остана още минута клекнал, а Крюге се чудеше какво ли се върти в главата на началника му.
	След малко Велед отново проговори:
	— Досещаш ли се, Крюге, какво са правили, когато ги прекъснахме? Отстранявали са умрелите растения около „огнените цветове“, за да засеят тези другите на тяхно място. По-нисшите организми не са можели да издържат на присъствието на клингънианска форма на живот. Точно по този начин, по който жителите на колонията не могат да понасят нас — той поклати глава и продължи: — Федерацията е толкова слаба, че в сравнение с нея дори един Камор’даг изглежда силен.
	Крюге кимна. Командирът беше умен мъж. Ако искаше един ден да стане също командир, щеше да е добре да го слуша внимателно.
	Внезапно той се обърна и видя Гидрис да стои на входа. С него бяха още двама — Лутек и Аорас.
	Секунда по-късно командирът също се обърна.
	— Имаш ли нещо да ми кажеш, Гидрис?
	Вторият офицер не изглеждаше доволен, че вижда Велед и Крюге заедно, но все пак успя да прикрие чувствата си.
	— Да, наистина, капитан Велед. Террик е завършил сензорното сканиране на околността.
	— И?
	— Изглежда, Тимоти Риордан не е бил единственият човек, който не е отбелязан в списъка. Сензорите са открили още пет други, скрити сред хълмовете на север оттук. И, сър, всички те са деца!
	Велед помисли малко и се усмихна.
	— Значи онзи кучи син Риордан е казал истината — поне що се отнася до това, че има и други деца, освен него. Аз съвсем не съм сигурен, че той не знае нищо за открадването на устройството. Във всеки случай независимо дали Риордан знае или не, тези другите трябва да са взели Г-7 или поне да знаят къде е скрито.
	Гидрис кимна.
	— Явно е така.
	Изведнъж на Крюге му дойде една идея и той се обърна към командира:
	— Господарю?
	Очите на Велед се присвиха.
	— Говори!
	Крюге повдигна брадичка, горд от себе си.
	— Хората явно са си направили доста труд, за да не стигнем до устройството. Вероятно тази технология, как се казваше… тераформинг ли беше… може би не е толкова добра.
	Веждите на първия офицер се присвиха в знак на любопитство, но не беше в негов интерес да изрази нещо друго, освен презрение.
	— Какво означава това, втори офицер?
	„Дали пък механизмът Г-7 не е оръжие все пак?“ — помисли си Велед. Чертите на лицето му се изостриха.
	— Ако е така, можем само да се радваме, че устройството е в ръцете на деца. Дори и да знаят как да го използват, те едва ли ще могат да го направят както трябва. И ако можем да го занесем на нашата планета… — устните му се присвиха, — възможностите са доста интересни.
	Крюге се опита да разгадае забележката на началника си. Дали Велед имаше предвид, че ако постави в краката на Императора това устройство, ще спечели още повече слава за Гевиш’рае и ще повиши политическото им влияние? Или пък имаше предвид да запази оръжието в тайна от Капронек и да го използва за постигане на сила и надмощие по друг начин. Той се усмихна при тази мисъл.
	— Вие намирате нещо смешно в думите на командира? — попита Гидрис, без да се опитва да прикрие враждебността си.
	Крюге се стегна, но не защото говореше с човек с по-висок ранг.
	— Не, сър. Разбира се, че не е смешно.
	— Тогава защо се усмихвате?
	Крюге сви рамене.
	— Забавна ми беше мисълта за възможностите, сър.
	Като погледна третия си офицер, Велед протегна ръка.
	— Стига вече, Гидрис. Не съм обиден.
	— Но, капитане…
	— Нищо! Има много работа за вършене и аз съм избрал именно теб, за да я свършиш.
	Той забеляза как гърдите на клингънианеца се изпъчиха напред при този израз на доверие.
	— Вземи половин дузина мъже, включително Лутек и Аорас, и намерете липсващите деца — всичките! Когато ги намерите, ще откриете и устройството.
	Гидрис удари юмрук в бойното си снаряжение.
	— Слушам и изпълнявам!
	Този път Крюге не показа усмивката си, а Гидрис беше възпрян да го накаже от самия господар. Това беше добро предзнаменование за бъдещето му на Кад’нра.
	Вероятно нямаше да се издигне в чин преди края на тази мисия, но след като тя свърши, Гидрис щеше да направи добре да внимава за гърба си.


>	Глава единадесета

	На Кърк му се стори, че свещените за обирратци места изглеждат толкова стари, колкото и самата цивилизация. Улиците бяха тесни и лъкатушещи, приличащи повече на пътеки между дву— и триетажни сгради. Те се спускаха една към друга като пияни заговорници. Пътищата бяха покрити с калдъръм, изтъркан и изпотрошен в течение на много години; на много места липсваха камъни, като техните места бяха запълнени с пръст. На почти всяка пресечка пред посетителя изникваха статуи, повечето от които в напреднал стадий на рушене. Най-често срещаното нещо бяха млади жени и деца, чиито ръце държаха каменни цветя. „Мястото мирише на старо“ — мислеше си Кърк, докато се движеха в редица из лабиринтите, образувани между две полуразрушени сгради. От тях се носеше миризма на мухъл, която човек обикновено свързваше със старинни книги или с онези стари мостове, които все още можеш да видиш някъде там в Айова. Беше такова място, в което той вероятно би се помотал, за да го опознае по-добре. Разбира се, ако ги нямаше недружелюбните погледи и тихо изричаните псувни, които съпътстваха групата му на всяка крачка.
	— Не се ли чувстваш малко нежелан тук? — попита Маккой.
	Командирът кимна.
	— Не малко, а доста много, Боунс! Те сигурно се чудят какви са намеренията ни.
	— Това е точно така — каза Скоти. — Особено след като с нас се движат няколко въоръжени мантайлци, които ни охраняват.
	— Честно казано, аз не виждам смисъл да коментираме. Първият министър съвсем ясно показа, че няма да ни позволи да се разхождаме из града без ескорт. И сега, след като имах възможност да видя как изглежда всичко, се радвам, че той настояваше.
	Кърк погледна към няколкото души охрана, които Трафид им беше дал. Вярно беше, че тук имаше кръвопролития по улиците и можеше да има още, преди този конфликт да бъде решен. Но Скоти беше прав. Обиколката им из града можеше да се тълкува като опит да се подчертае надмощието на мантайлците, а това би влошило и без това изострената обстановка.
	Когато те се появиха на улицата и прекосиха една друга, сравнително по-широка, командирът забеляза площад, пълен с хора, на разстояние две пресечки по-нататък. Беше първото обширно и открито пространство, което виждаха, откакто бяха дошли тук. Кърк го посочи.
	— Какво е това?
	По-близкият от двамата мъже, които бяха в охраната, отговори:
	— Пазарът. Тук е мястото, откъдето обирратците в този район купуват храна и дрехи.
	Изглеждаше интересно. И без това нямаше повече смисъл да се обикаля по улиците. От друга страна, може би обирратците да се подразнят, ако хора от друга планета и техните пазачи нахлуят на пазара им. А и без това вече достатъчно бяха нарушили спокойствието им.
	— Можем ли да го разгледаме? — попита Фаркухар.
	Командирът се ядоса сам на себе си, че въобще беше заговорил за това. За щастие охраната имаше достатъчно ум в главата си.
	— Не е препоръчително — каза един от тях на посланика. — В такава тълпа е почти невъзможно да се гарантира безопасността ви.
	— Така е — отговори Кърк. — Всъщност аз мисля, че вече видях достатъчно от това място.
	Посланикът поклати глава.
	— Аз не съм съгласен.
	— Каква изненада! — прошушна Маккой в ухото на командира.
	— Мисля, че е важно да съберем колкото е възможно повече информация — продължи, като се усмихваше Фаркухар. — Не е необходимо да се смесваме с тълпата. Можем да стоим настрани.
	Хората от охраната се спогледаха и след това се намръщиха.
	— Ще поема отговорността върху себе си — увери ги посланикът. — Имате думата ми!
	„О, боже — помисли си Кърк, — накрая те ще отстъпят!“ Но той грешеше. Един от охраната се обърна към Фаркухар и поклати глава.
	— Не мисля, че ако вие поемете цялата отговорност, това ще има някакво значение за първия министър. Страхувам се, че аз ще трябва…
	Войникът беше прекъснат от вик, с който се призоваваше духът, предвещаващ смърт в дома. Без дори да помисли, командирът хвана посланика и го събори на земята точно зад една дървена количка. Минута по-късно той беше доволен, че рефлексите му бяха толкова бързи. Като надникна иззад рамото на посланика, Кърк видя няколко младежи обирратци, които откриха огън по тях.
	От другата страна на пътя Скоти и Боунс бяха успели да се прикрият зад една полуразрушена скулптура. „За нещастие — помисли си командирът — Съветът забрани на чуждоземците да носят оръжие. Иначе битката би завършила толкова бързо, колкото и започна.“ Охраняващите ги мантайлци залегнаха и отвърнаха на огъня. От тактическа гледна точка действията им бяха погрешни. Един от тях плати за това — беше директно улучен. Той политна назад, удари се в една стена, после бавно се свлече върху калдъръма. В средата на гърдите му димеше овъглена дупка. Приятелят му обаче остана твърд. Без да трепне, той се прицели, стреля и събори един от нападателите. Преди още младежът да падне на земята, Кърк видя почернелите развалини, които бяха негово прикритие, и разбра, че охраната им се е приготвила също да убива.
	Когато другият обирратец видя, че приятелят му пада, той започна да отстъпва, като стреля няколко пъти, за да прикрие бягството си. Мантайлците хладнокръвно го обсипаха с кървавочервени лъчи. Младежът се превърна в димяща факла и падна в краката на една жена. Тя отвори широко очи от ужас и прикри с ръце устата си. За секунда или две настъпи пълна тишина, докато всички осмисляха станалото. След това обирратци започнаха да се държат отвратително.
	— Трябва да се измъкваме оттук! — промърмори посланикът, като разбра веднага опасността. Опитваше се с цената на много усилия да остане спокоен, но очите му изразяваха страх.
	— Ти си съвсем прав — каза Кърк.
	Той посочи с пръст надолу по улицата в посоката, откъдето бяха дошли, но така, че да бъде забелязан от Боунс и Скоти. След това почти вдигна Фаркухар от калдъръма и тръгна в посоката, която беше указал. Вървеше бавно и спокойно. Или поне толкова спокойно, колкото беше възможно при тези обстоятелства.
	Посланикът започна да увеличава темпото, почти се затича, но командирът го спря.
	— Не! — каза той. — Ако започнеш да бягаш, значи си признаваш вината. И те ще тръгнат да бягат след нас.
	Кърк видя, че той е по-ядосан откогато и да било. Устата му беше изкривена от омраза.
	— Довери ми се! — каза капитанът на Фаркухар. — Така е най-добре, ако искаме да се измъкнем живи оттук.
	От жената, в чиито нозе падна младежът, се изтръгна стенание — слабо, напевно виене, с което тя оплакваше загиналия. Не след дълго се присъединиха и другите. Оцелелият войник сложи тялото на приятеля си върху своето рамо. Върху калдъръма остана петно кръв. Той все още държеше фазера си в ръка, макар че имаше достатъчно ум да не го показва открито.
	— Командире — проговори Скоти, щом се присъедини към Маккой и Кърк. — Добре ли сте, сър?
	Един обирратец започна да се движи след тях като огромен страшен хищник със стотици лица, които ги обвиняваха.
	Командирът кимна. Все още имаше чувството, че Фаркухар може всеки момент да хукне нанякъде. А за да успее планът му, той имаше нужда от всички тях заедно. Ако се разделяха, никой не можеше да каже какво точно ще се случи.
	— Добре сме, мистър Скот, а сега нека да насочим вниманието си напред и да видим дали можем да удържим положението.
	Изведнъж се чу вик, по-различен отпреди, по-гърлен, изпълнен със сила: Кърк не му обърна внимание, а погледна само веднъж назад, за да се увери, че охраната им върви след тях. Той разбра целта им, края на улицата, и тръгна натам.
	След тази улица, разбира се, щеше да има и друга, а може би и трета. Вероятно щяха да успеят да излязат от свещения район и тълпата щеше да спре да ги преследва. Може би.
	Командирът все пак не разчиташе само на това. След като се бяха отдалечили от обирратците и те не можеха да видят какво държи в ръцете си, той издаде комуникатора.
	Разбира се, можеше да го направи и по-рано. Но обирратците можеха да си помислят, че това е някакво оръжие, насочено срещу тях, и след това ситуацията можеше да ескалира.
	— Кърк вика „Ентърпрайс“.
	— Аз съм „Ентърпрайс“ — отговори Сулу. — Случило ли се е нещо, командире?
	Такава беше ползата за човек, когато служи с някого дълги години — би могъл да познае, че имаш проблем, преди ти да си успял да му кажеш това.
	— Съвсем определено, лейтенант! Кайл да локализира координатите ми и да телепортира петима души, между които двама малурианци: един умрял и един жив.
	Той би поискал и охраната да бъде телепортирана, но това щеше да бъде акт на отчаяние. Основанието за голям конфликт беше вече налице, не беше необходимо да се налива още масло в огъня. Преследвачите му не го чуха. Като преминаха следващата пресечка, Кърк забеляза, че видът на сградите започва да се променя. Преценката му беше правилна. Намираха се на няколко пресечки разстояние от линията, обозначаваща края на свещеното място. А „Ентърпрайс“ все още не им идваше на помощ. „Хайде, Кайл!“ — помоли се Кърк.
	Още един камък прелетя ниско над главите им, като удари посланика в главата. Когато се обърна към командира, на лицето му бяха изписани страх и възмущение, а кръвта от слепоочието му се процеждаше надолу. Мъжът щеше да побегне, Кърк видя това, изразено върху лицето му. Джим хвана ръката на Фаркухар по-здраво.
	— Не го прави! — каза му той. — Дори не си помисляй да го направиш!
	Като издаде брадичката си напред, посланикът направи усилие да стори това, което му беше казано, но долната му устна трепереше. Съвсем ясно беше, че трудно се сдържаше да не избухне.
	Камъните продължаваха да се сипят върху тях. В един момент дори едно малко дете изтича пред тях, хвърли камък към Скоти, след това се усмихна подигравателно и избяга. Но те понасяха всичко, дори бяха благодарни, защото, докато обирратците хвърляха само камъни, те все още имаха шанс. А и печелеха време, необходимо на Кайл, за да ги телепортира.
	Накрая някой хвърли по тях парче скала, твърде голямо, за да не му бъде обърнато внимание. Маккой трябва да беше погледнал назад към преследвачите, защото беше ударен в челото доста силно и краката му се подкосиха. Наложи се Скоти да го хване, за да не падне. Докторът явно беше в безсъзнание. След малко, с помощта на инженера, той успя да се закрепи на крака и да продължи да върви, като се клатушкаше. От двете страни на лявото му око, надолу по лицето, се стичаше кръв. Но все пак Маккой имаше късмет. Ако тази скала беше хвърлена с малко повече сила, тя можеше да го убие.
	Като погледна нагоре към небето, Кърк отправи още една молба към Кайл: „Телепортирай ни! Защо се бавиш толкова много?“ Сулу изчака на другия край на линията.
	— Командире, Кайл казва, че има твърде много малурианци наблизо. Ще бъде необходимо време, за да изолира онези, които са с теб.
	— Кажи на Кайл да бърза колкото е възможно повече, лейтенант!
	Кърк изключи комуникатора си и го прибра, а след това се обърна към един от мантайлците, който дишаше много тежко, защото носеше трупа на убития си другар.
	— Прибери си оръжието, по дяволите!
	Охраната го погледна неразбиращо. Кърк повтори отново:
	— Прибери си оръжието! Веднага!
	— Но, ако те ни атакуват сега…
	— Това ще си е за наша сметка.
	Мантайлецът поклати глава.
	— Аз не…
	— Това, което искаше да каже, е — добави Маккой, — че повече убийства биха могли да превърнат града в кървава баня, а този факт е по-важен от това, дали ние четиримата ще живеем или не.
	Неохотно охраната промени положението си.
	С ъгълчето на окото си Кърк забеляза, че върху него беше хвърлено нещо. Той се наведе. Когато то отмина, Кърк видя какво е било: парче от старинна мазилка. Друго парче мина със свистене покрай Скоти.
	Те приближаваха вече към пресечката. „По дяволите, почти стигнахме до края й. Господ да ни е на помощ — помисли си командирът, — ако трябва да се измъкваме оттук пеша!“ Сякаш за да потвърди опасенията му, нещо силно го удари в гърба. Той премигна, но продължи да върви напред, като не забравяше многото хора, които бяха срещу тях. Напсува ниско на глас. Стрелбата с камъни се усили — все по-силни и по-тежки ставаха ударите. Капитанът получи удар отзад по главата, който го накара да прехапе устни от болка. Усети вкуса на кръвта. Преди още да е успял да я изплюе, друг камък го удари по коляното.
	Нямаше да издържат дълго! Обирратците ставаха все по-злобни. Скоро един или двама от хората му щяха да паднат на земята и това щеше да бъде началото на края. Втората пресечка изникна пред тях. Но преди да я достигнат, всички обирратци се бяха събрали там и блокираха пътя им. Нямаше накъде повече да отстъпват.
	Бяха в капан. Внезапно войникът от охраната извади фазера и го размаха над тълпата. Без да знаят, че оръжието не е нагласено за смъртоносна стрелба, всички обирратци отстъпиха моментално, а някои, които бяха най-отпред, паднаха на колене. Това беше моментът, когато всичко отиде по дяволите! Обирратците, намиращи се на пресечката, започнаха да хвърлят камъни и да призовават към отмъщение за смъртта на братята си.
	Мъжът от охраната се опита да зареди оръжието си, но добре насочено парче скала го удари по челюстта.
	Загубил равновесие, натоварен с другаря си на рамо, той се свлече на земята. Не успя да си послужи с фазера.
	„Няма да се предам!“ — каза си Кърк. Попадал беше стотици пъти в много по-трудни ситуации и се беше справял. В същото време трябваше да си признае, че този случай може да е изключението, което потвърждава правилото.
	А и каква смърт: в ръцете на тълпата, бореща се за стадо тъпи животни! След това видя как обирратците ги заобикалят. Когато водачът им взе парче скала и се приготви да го хвърли, Кърк се опита да избегне удара. Камъкът прелетя покрай него, не удари никого, но въпреки това нямаше да е лесно да избегне предстоящия ръкопашен бой…
	Нищо не се случи.
	После разбра защо. Вече не стоеше на тясна улица в свещения град, а беше на платформа в залата за телепортиране на „Ентърпрайс“. Което беше още по-важно — Скоти и Боунс бяха с него, макар и да не изглеждаха добре. Там бяха и мантайлецът с убития си другар.
	Доктор М’Бенга, сестра Чапъл и един екип травматолози стояха близо до Кайл и очакваха пристигането на групата. Щом Кърк и другите слязоха от платформата, олюлявайки се, всеки един от тях беше поет от човек на екипа.
	— Добре съм — каза командирът на двете едри сестри, които му се притекоха на помощ. — Наистина е така!
	— Аз ще реша така ли е или не — каза М’Бенга. След това се обърна към сестрите: — Заведете го в лазарета и не му позволявайте да ви заповядва!
	— Добре — каза Маккой, когато няколко души от здравния персонал го поведоха в същата посока. — Внимавайте с командира, той е лукав дявол! — и намигна, макар цялото му лице да беше окървавено.
	Кърк се зарадва, като видя, че докторът не е загубил чувството си за хумор. Като въздъхна, той позволи на сестрите да го придружат до лазарета.


>	Глава дванадесета

	Долната част на лицето на Трафид се свиваше и отпускаше така, както Маккой не я беше виждал никога досега.
	— Не бих могъл да кажа колко съжалявам за всичко, което се е случило — каза им той, като търсеше подходяща дума, но след като не я намери, се отказа и продължи: — Трябваше да очаквам такова развитие на нещата и да изпратя повече охрана да ви съпровожда.
	Маккой, Джим, посланикът и четиримата малуриански министри отново се бяха събрали в съвещателната зала. Напрежението във въздуха беше почти осезаемо.
	— Вие сте действали, както сте намерили за необходимо — отговори Фаркухар дипломатично. Едното му око беше покрито с лепенка. — Няма нужда от разкаяние, първи министър!
	— Дори и стотина души охрана да бяхте изпратили, с целия им респект, те нямаше да могат да задържат обирратците след това, което се случи с тези двама младежи.
	„Съвсем вярно! — помисли си Маккой. — По дяволите, именно присъствието на охраната беше причина за всичко, което се случи. Ако не бяха последвани от телохранители, може би нямаше да се вдигне толкова шум.“
	Трафид се намръщи.
	— Да. Смъртта им беше безсмислена — гласът му прозвуча по-твърдо, когато каза: — Както и смъртта на нашия човек от охраната. Явно обирратци са си осигурили доставката на фазерни пистолети. Ще трябва да открием източника и да го премахнем.
	— Междувременно — отбеляза посланикът, — аз мисля, че видяхме всичко, което беше необходимо. Сега трябва да седнем и да поговорим. Да видим може ли да се намери решение на проблема.
	Министрите го погледнаха.
	— Разбира се — отговори Трафид, но на Маккой му се стори, че в съгласието му има по-малко сигурност отпреди. — Можем да започнем този следобед.
	Фаркухар кимна.
	— Добре. Налага се да започнем колкото се може по-скоро.
	— Първи министър — каза Кърк, — бих искал да дам една препоръка.
	Посланикът се усмихна любезно:
	— Ще се срещнем със Съвета днес, командире. Можете да представите препоръката си тогава.
	— Хората може би ще умират, докато говорим! — напомни му командирът. — Ако можем временно да спрем разпространението на конфликта, безсмислената смърт на много хора ще бъде избегната.
	Фаркухар смяташе да продължи със своя теза, но Трафид вдигна ръката си.
	— Бих искал да чуя препоръката на командира.
	„Още едно порицание! — отбеляза докторът. — Кога ще се научи най-после този посланик?“
	Кърк се обърна към първия министър:
	— Знам колко много държите на религиозните си убеждения и ако ситуацията не беше толкова експлозивна, не бих си и помислил да повдигна този въпрос. Но няма ли да е добре за интересите на всички, включително и за самите кубайа, ако държите животните поне за известно време далеч от свещения район?
	Фаркухар се изчерви.
	— Командире…
	Кърк продължи, като говореше спокойно и твърдо, независимо от появилите се вече противоречия:
	— Знам, че искам твърде много, първи министър, но все пак това е уникален проблем, а такива проблеми изискват уникални решения.
	Трафид и колегите му слушаха с безизразни лица, поне така изглеждаха на Маккой. Но посланикът не беше толкова внимателен.
	— Капитане, мисля, че надхвърляме границите на нашите пълномощия. Не сме дошли тук, за да моделираме наново културните ценности на…
	— Нещо повече — продължи Кърк, — трябва да се помисли за безопасността на животните! Представете си, че обирратци са решили да нападнат кубайа, когато първите животни влязат в града, вместо да чакат и да се надяват на решение. Те биха изклали всички животни! — той погледна първия министър. — Може би следващия път ще го направят!
	Маккой кимна.
	— Кажи им, Джим!
	— Капитане — изсъска Фаркухар, очевидно разтревожен, — това е съвсем достатъчно! — след това се обърна към Трафид: — Първи министър, трябва да се извиня, че този мъж обиди вашите традиции! Такова нещо няма да се повтори повече, уверявам ви.
	Като каза тези думи, посланикът се обърна и погледна гневно Кърк, който отвърна на погледа му.
	„Фаркухар най-после го направи — помисли си докторът. — Успя да изнерви дори Джим Кърк, а това съвсем не е лесно.“
	Трафид преглътна с усилие и всички го погледнаха.
	— Както казахте, уникалните проблеми изискват уникални решения. Съгласен съм!
	Маккой се опитваше да прикрие изненадата си. Беше ли възможно Кърк да е успял да проникне в средновековния манталитет на малурианците и да пусне малко светлина вътре?
	— Но, командире — продължи първият министър, — посланикът е прав в едно отношение. Вие не разбирате традициите ни. Кубайа за нас не са просто животни — те носят в себе си живите превъплъщения на най-свещените ни водачи. Не може да се дискутира въпросът за налагане на някакви ограничения на кубайа. Нито за ден, нито за минута!
	Надеждите на доктора се изпариха толкова бързо, колкото и внезапно се бяха появили. Трябваше да се досети, че няма да стане.
	— Що се отнася до безопасността им — продължи Трафид, — ние сме разтревожени. И ще отговорим на това с увеличени мерки за сигурност. Аз също допускам, че това не е идеалното решение, като се има предвид непостоянството на обирратците, живеещи в свещения град, но докато се намери подходящо решение на въпроса, трябва да се примирим с това.
	Маккой напсува наум и си каза: „С други думи, благодаря ви за помощта, но следващия път си я задръжте за вас!“
	Командирът прехапа устни. Изглеждаше, че се кани да опита още веднъж, може би като използва по-различен подход. Но, в края на краищата, се отказа, защото добави:
	— Щях да бъда немарлив в изпълнението на задълженията си, ако не бях направил това предложение…
	Първият министър кимна.
	— Разбирам.
	Той погледна посланика.
	— Този следобед тогава.
	— Да — потвърди Фаркухар.


	Когато клингънианецът влезе в помещението, където стояха задържани половината от жителите на колонията, стомахът на Карол се сви. Тя очакваше той да съобщи, че са хванали и убили децата и че са изложили труповете им по начина, по който те го правят.
	Вместо това той попита:
	— Кой от вас е Ив Бодро?
	Думите му бяха накъсани и произнесени гърлено, но иначе се разбираха сравнително лесно.
	Управителят на колонията повдигна глава. В ъгъла на устата му имаше лилава подутина — един от нашествениците го беше ударил. А над едното око се забелязваше тъмна рана, получена от удара на един клингънианец на име Малот. Причината за това беше, че докторът не му отговорил достатъчно бързо на въпроса.
	— Нещо друго ли? Казах ви всичко, което знам — промърмори Бодро изморено.
	Това не беше съвсем вярно, разбира се. Докторът не им беше казал нищо друго, освен че им даде най-общи обяснения за Г-7. Докато те не намереха устройство Г-7, от него нямаше да се изисква повече информация. А то липсваше, ако можеше да се вярва на тези, които ги бяха заловили — макар че те не знаеха какво се беше случило с него. Карол също не знаеше, но имаше свои предположения. Когато видя, че приятелите й са заловени, а мистър Спок не беше между тях, си помисли, че ако някой би могъл да вземе и да отнесе това устройство, би могъл да е само Вулкан.
	Разбира се, беше глупаво да излезе и да попита онези, които ги бяха заловили, дали и Спок липсва, така както не би попитала за Дейвид и за другите деца. Тя не искаше да издаде офицера от Звездната флота, в случай че беше взел със себе си устройството.
	Като помогна на Бодро, Карол инстинктивно застана между доктора и клингънианеца. Все пак управителят не беше млад мъж, следващият удар можеше да нанесе непоправими щети.
	— Стой настрани, жено! — изръмжа новодошлият.
	— Какво искаш от него? — попита тя.
	Веждите на клингънианеца се присвиха ядосано.
	— Не е твоя работа. Махни се встрани!
	— Няма нищо, Карол — каза Бодро. — Няма смисъл да се съпротивляваш.
	Знаеше, че е прав, но не й беше лесно да го наблюдава как излиза през входа, последван от клингънианеца.


	Стаята, в която се намираха, беше почти толкова голяма, колкото и съвещателната зала, с високи прозорци, не по-малко впечатляващи от тези в залата. В най-отдалечения ъгъл имаше маса, макар че храната все още не беше пристигнала.
	— Как можа да направиш такова нещо? — попита посланикът през плътно стиснатите си зъби. — Как можа дори да го измислиш?
	С гръб към Фаркухар Кърк повдигна рамене.
	— Идеята ми изглеждаше добра тогава — каза той, като се опитваше да се концентрира върху фигурите по матираните стъкла, без да обръща внимание на посланика. По този начин искаше да се измъкне от разговора на четири очи с него.
	— Трудно би могло да се измисли по-лоша идея! — каза Фаркухар, като поклати глава. — Такива проблеми се появяват винаги когато при решаването на дипломатически въпроси се ангажира персоналът на един кораб.
	— Така ли? — каза Скоти.
	Маккой също промърмори нещо.
	Командирът само можеше да си представя какви погледи хвърлят двамата на посланика. И той би искал да си позволи същото. Но не биваше да се поддава на изкушението. Опита се да запомни всеки детайл от тези чудесни матирани стъкла, включително и това, колко кубайа бяха изобразени на тях, а те не бяха никак малко.
	— Наистина — отговори Фаркухар, без да гледа към инженера. Вниманието му беше изцяло насочено към Кърк. — Вече пропиляхме възможността да се срещнем с обирратците благодарение на вашата склонност сам да решавате нещата. Нали не искате да настроим и мантайлците срещу нас? Помнете каква е нашата задача, командире — да помирим двете страни! Как ще направите това? Като съюзите двете страни срещу нас?
	Кърк съсредоточи вниманието си към две отвратително изглеждащи свещени животни. Стилът на изобразяване беше всичко друго, но не и реалистичен.
	— Слушате ли ме? — попита посланикът.
	Капитанът пое дълбоко въздух и издиша.
	— Моята работа е да ви слушам — каза той. — Но не е моя работа да харесвам всичко, което говорите — прибави Кърк тихо.
	— Тогава аз предлагам да откриете следобедната ни среща, като се извините на Трафид и министрите му за обругаването на вярата им.
	Кърк почувства прилив на гняв, но успя да го потуши.
	— Да се извиня? — попита той.
	— Точно така! Искам те да имат пълното желание да ни съдействат, когато започнат разговорите, а не да таят в себе си отвращение, за превъзмогването на което ще са ни необходими дни.
	Командирът погледна Маккой, след това Скоти. Те също го погледнаха — без съмнение със съчувствие. Явно бяха готови да направят нещо, с което да му помогнат, но то не съществуваше. Те знаеха това, а и Кърк го знаеше.
	— Да се извиня? — отвърна той отново и погледна Фаркухар. — Не мислите ли, че вече прекалено много им се извинявахме: че сме закъснели, че искаме да видим животните и свещените места, точно когато конфликтът е в разгара си, дори че сме отнели времето им с предложения, които те отхвърлят. Не мислите ли, че вече им е досадно да слушат извинения?
	Посланикът присви очи.
	— Командире, преди няколко дни вие изразихте уважение към изпълнението на заповеди. Вашите заповеди към всички, предполагам, са да ми съдействат във воденето на преговорите. Освен ако не отказвате да го правите. В такъв случай аз ще спомена за това в доклада си до Съвета на Федерацията.
	На Кърк въобще не му пукаше за доклада на Фаркухар. Съобразяваше се само с изпълнението на поставените му задачи. Или поне дотолкова, че да не отказва да ги изпълнява поради личното си отношение към посланика.
	— Добре — отговори той неохотно. — Аз ще… се извиня.
	Думите оставиха лош вкус в устата му. Скоти изпсува тихо, а Маккой просто поклати глава.
	Посланикът кимна доволно.
	— Надявах се, че ще ви дойде умът в главата!
	Капитанът си спомни разговора с Карол, когато бяха в колонията. Тя го беше попитала дали е щастлив, дали би заменил капитанския си пост за нещо друго. Какво би й отговорил, ако го беше попитала сега?
	Фаркухар се изкашля.
	— Моля да ме извините, но аз ще отида да видя защо се бави вечерята. Дипломацията винаги ме кара да чувствам глад.
	И като каза това, той излезе от стаята, а след него остана само тишината, режеща като бръснач. Скоти беше този, който накрая я наруши.
	— Този е най-себелюбивото, ограничено, инатливо конте, което някога съм срещал…
	— Можеш още веднъж да го кажеш — каза Маккой. — И много повече пъти, макар че едва ли подобни характеристики ще разкрият докрай тази личност — и той се намръщи. — Разбрах го какво представлява още щом го видях.
	Кърк кимна.
	— Така си беше, Боунс. А аз бях достатъчно глупав да те разубеждавам.
	— Очевидно — продължи Скоти — посланикът е забравил, че ти неотдавна спаси безценното му укритие.
	— Безценно укритие наистина… — отбеляза докторът.
	Командирът въздъхна.
	— Онова, което ме тревожи, не е личното унижение, а фактът, че съдбата на този свят е в неговите ръце. Аз просто желая да направим нещо, за да се промени положението, преди смъртните случаи да станат твърде много — после добави: — Ако има някакъв начин да се свържем с онези двама обирратски министри… как се казваха… Меники…
	— И Омалас — каза инженерът.
	— Точно така — каза Кърк. — Меники и Омалас. Ако можем да ги намерим и да говорим с тях, да погледнем нещата от тяхната страна, може би ще ни дойдат някакви свежи идеи.
	Боунс го погледна замислено.
	— Безценно скривалище — повтори той.
	Лицето му сякаш светна.
	— По дяволите, може би има начин!
	— Какво говориш, докторе? — попита Скоти.
	Маккой се обърна към инженера и наклони глава.
	— Хм, чудя се…
	— Боунс? — попита Кърк. — Ако имаш нещо наум, казвай го.
	Очите на Маккой се присвиха.
	— Знаете ли, може би няма да е лоша идея, все пак.
	И преди някой от приятелите му отново да попита, той ги посвети в плановете си.


	Като прикри очите си от изникналия директно пред него голям бял диск, Лутек спря, за да избърше с ръкав насълзените си очи. Колко ли часа би могъл да издържи човек при тези условия? „Само още малко — каза си той — и проклетото слънце ще се скрие. Само още малко!“ Разбира се, вероятно щеше да има и друг такъв стръмен песъчлив склон като този, който току-що беше изкачил. Проклинайки, клингънианецът продължи напред. На Лутек още от самото начало не му харесваше изпълнението на тази заповед и с всяка измината минута разочарованието му нарастваше.
	Първо, не му харесваше идеята да преследва деца, особено деца на хора. Нямаше нищо достойно в това, никакво предизвикателство! Второ, не му беше приятно и самото място. Не само че слънцето грееше в лицето му накъдето и да се обърнеше, като причиняваше болка в очите му, но много по-лош беше въздухът: студен и сякаш изсмукваше влагата от всичките му пори.
	Като се закашля може би за стотен път, той се изхрачи и плю, но след това съжали, защото гърлото му стана още по-сухо и раздразнено.
	„Колко бих искал да съм на родната планета — помисли си той. — Дайте ми топлината, мъглите и огромните дървета, хвърлящи сянка! Дайте ми място, където войникът може да диша!“
	Изведнъж шепа камъчета се размърдаха под краката му и той се подхлъзна, като падна назад на около метър надолу по стръмната стена на склона. Изпсува и отново тръгна. Сякаш самата заобикаляща го среда се беше заела да го провокира и да удължи това абсурдно търсене.
	Няколко минути по-късно, много по-внимателен къде стъпва, той се изкачи на върха на склона. Ослепителният блясък на слънцето му попречи да види още от самото начало какво имаше пред себе си. С присвити очи той най-после успя да види какво е. Не, нямаше друг склон, а дълбоко очертана долина. Като всичко друго тук, и тя беше червеникавокафява. Долината се очертаваше не само от полегатите склонове, но и от каменните блокове, които стърчаха от земята на различно разстояние един от друг. Много по-интересен според Лутек беше онзи склон, осеян с безброй неща, подобни на отвори. „Вероятно отвори на пещери“ — помисли си той. Естествено образувани места за укриване, даващи подслон от режещите студени ветрове — нещо, от което човек би се нуждаел, за да оцелее по-дълго време тук, горе в планината.
	Пулсът му се ускори. Беше изпълнен с очакване. Ако децата на хората бяха там, където си мислеше, че са, Аутек не само щеше да сложи край на тази отвратителна задача, но щеше също да бъде похвален от командира. А похвалите водеха до повишения.
	Когато изваждаше бластера си, му стана почти смешно. Комично беше да си помисли, че ще трябва да се бори с една банда никакъвци от човешки род. Но, от друга страна, защо да си усложнява живота? Само ако видят бластера, всичките им надежди за бягство ще се изпарят. По-добре да ги изплаши веднага, отколкото да се наложи да използва проклетото оръжие по-късно.
	Като се наведе ниско, за да намали вероятността да бъде забелязан, клингънианецът избра едно място, от което смяташе да премине, ако слезеше в долината от същата страна, от която бяха и пещерите. Можеха да го забележат само ако бяха поставили наблюдател. И макар че нямаше начин да узнае дали е така, тъй като тъмнината на входа на пещерите беше непрогледна, Лутек се съмняваше дали са взели тази предохранителна мярка.
	Децата на клингънианците биха го направили, но те имаха много повече познания как да преследват и какво да правят, когато бъдат преследвани. Играта на хищник и жертва беше втората им природа.
	Лутек тръгна към долината. Като се предпазваше от студа и от заслепяващото бяло слънце, той вървеше колкото е възможно по-вдясно, като се отклоняваше от начертания път само когато срещнеше някоя голяма и твърде гладка скала, за да може да я прескочи.
	Нямаше никакъв признак за раздвижване в пещерите. Никакви звуци. Значи все още не бяха го забелязали.
	Разбира се, пещерите можеше и да са празни, но не му се вярваше да е така.
	Не можеше да бъде сигурен, но някакъв инстинкт го караше да мисли, че някой се крие в тази тъмнина!
	Пропълзя още малко напред. Нищо не подсказваше, че са го забелязали. Той изръмжа недоволно. Защо човеците не упражняват децата си как да се защитават? Нима очакват цялата Галактика да бъде благосклонна към тях? Приближи се още повече, като преодоля най-големия каменен блок, който му се беше изпречвал досега на пътя, а след това и един по-малък. Трябваше да се концентрира върху безшумното си придвижване, да не помръдне нещо, което да се строполи надолу по хълма и да го издаде. Крачка по крачка скъсяваше разстоянието. Земята сякаш му помагаше, като не го изненадваше с нищо по пътя. Движенията му не изискваха голямо усилие или напрежение. А и защо да не е така? Той си беше клингънианец, нали? И не просто клингънианец, а Гевиш’рае!
	Внезапно, без дори сам да си даде сметка защо, Лутек се извъртя и насочи бластера си в точка директно зад себе си — в едно място, където голямата празна долина се срещаше с мрачното синьо небе. Там нямаше нищо. Нищо и никой. Той се намръщи и внимателно огледа цялата долина. Отново нищо. Мъжът се намръщи още повече и постави оръжието си встрани.
	Клингънианците бяха научени да се доверяват на инстинктите си, но този път той се беше заблудил. Нямаше никой друг наоколо, с изключение на него и децата, които преследваше. Всички други от колонията бяха под контрол долу в сградите, а в този свят нямаше животни. Не съществуваше никаква заплаха за него и затова предположи, че съзнанието му играе някакви номера.
	„Нищо чудно — помисли си той, — че се чувствам малко зашеметен, след като стоях под това слънце.“
	Като се обърна към пещерата, той се опита да измери разстоянието, което му оставаше да преодолее. Предположи, че са по-малко от десетина метра.
	Оставаха му няколко мига, за да открие това, което търсеше. Като заобиколи последната скала, Лутек подходи към пещерата под такъв ъгъл, който му позволяваше да се появи пред входа й от горна страна. Все още не се чуваха звуци от вътрешността на пещерата, но това не го тревожеше. Ако пещерата беше празна, в което се съмняваше, нямаше да загуби нищо с направените усилия. Ако децата бяха вътре, упорството му щеше да бъде възнаградено. Искаше му се само да не е толкова сухо там. Би му се искало вече да е приключил с преследването, за да се върне на Кад’нра и да диша нормален за него въздух.
	Няколко крачки, още само няколко крачки го деляха от пещерата. Той заобиколи едно място, където калта му се стори по-рядка. Придвижваше се напред, като си подбираше по-добри места за стъпване. Хванал бластера си здраво в едната ръка, клингънианецът приклекна и постави другата на земята, за да се закрепи. Не искаше да се подхлъзне точно сега, след като се беше добрал дотук толкова безпрепятствено. Продължи да се прокрадва напред и най-после достигна мястото — една малка издатина точно до първата пещера. Като се стегна, той скочи и се завъртя, прицелвайки се в тъмнината пред себе си. Очакваше да чуе някакъв вик, може би опит на някой да притича пред него. Всъщност нямаше никакви признаци, които да показват, че проклетата дупка е обитаема — просто полъх на студен въздух, който го удари в потното чело.
	Разбира се, човеците може би спяха в отделни кътчета на пещерата. В такъв случай те все още не бяха го забелязали. Проблемът беше, че не можеше да бъде абсолютно сигурен в това. След заслепяващата светлина на слънцето тъмнината в пещерата беше непрогледна. Трябваха му няколко минути, докато очите му свикнат. Секундите минаваха. Беше студено. Въздухът в пещерата беше като балсам за него в сравнение с този отвън. Вероятно нямаше да се случи нищо лошо, ако направеше няколко крачки навътре, само и само да се махне от този ужасен вятър и бронзовата слънчева светлина и да отиде на някакво по-удобно място, дори само за момент. Внимателно, Лутек вървеше напред в тъмнината. Очите му вече бяха привикнали достатъчно, за да може да различи неясни силуети, макар че никой от тях не се движеше. Като държеше бластера, насочен към тях, той се придвижи още малко напред. Фигурите все още стояха неподвижно, не се забелязваше дори слабото повдигане на гърдите, характерно за хората, когато спят. Когато се приближи достатъчно, той разбра защо е така.
	Това не бяха живи същества, а просто скали, разположени така, че създаваха впечатление за глава и тяло, ръце и крака. Клингънианецът изръмжа тихо: „Смешно наистина, колко приличаха на човеци тези скали.“ Той бутна една от по-малките фигури с обутия си в ботуш крак и видя как тя се отмести и отдели от останалите.
	Смешно наистина. Като огледа пещерата, Лутек не откри нищо, което можеше да привлече вниманието му. Очевидно децата бяха в другите пещери, ако изобщо бяха тук. Единственият начин да разбере това, беше да провери. Но той не тръгна веднага. Позабави се, за да позволи на относително топлия въздух в пещерата да отнеме поне част от сковаността, обхванала уморените му мускули.
	Клингънианецът се ухили. Струваше му се, че е по-лесно да диша тук, макар че едва ли въздухът беше по-влажен, отколкото навън. Ако затвореше очи, почти можеше да си представи, че е на родната планета, в малката водна градина на родителите си. Мина му през ум колко добре би било, ако можеше да събуе ботушите, тежката кожена ризница, прилепнала по тялото му, и да скочи за малко в басейна.
	Но дългът зовеше! Като потисна обзелото го недоволство, Лутек тръгна към изхода на пещерата, където слънчевата светлина беше още по-ослепителна отпреди. Имаше чувството, че нещо пробождаше очите му, затова погледна встрани. Ужаси се от мисълта, че ще трябва да прави този преход от светло на тъмно и обратно при претърсване на всяка пещера. Досадна работа, а още по-точно — болезнена! За съжаление, единствената възможност да затвори очи, докато преминава от една пещера в друга, беше неприемлива. Представи си как някой от другите, или самият Гидрис, го срещат, докато върви от една пещера към друга пипнешком, като слепец. Той се изплю и отново съжали. Каква отвратителна работа беше тази! Отвратителна работа и отвратителна планета! Когато се върна до отвора на пещерата, Лутек погледна втренчено пред себе си. Не можеше да различи нищо. Беше завеса от огън, една… Внезапно той почувства страшна болка в слепоочието си — падна на едно коляно. Секунда след това почувства втора болка в тила. Клингънианецът обви ръце около тялото си, сякаш за да се предпази — ядосан, объркан и малко уплашен от това, което му се случи. Нещо голямо и тежко го удари по дясната ръка — онази, в която държеше оръжието, но той не го изпусна.
	„Трябва да видя — каза си той, — трябва да видя кой ме атакува!“ Като присви очи, различи през кръвта, която се спускаше надолу по веждите му и влизаше в очите, няколко малки фигури, които се насъбраха около него като лешояди на мърша. Насочи оръжието си към най-близката и натисна спусъка. Тогава почувства нещо върху рамото си — изви се и видя фигура, която беше по-голяма от другите.
	Нямаше време да различи чертите на Вулкан и мракът го обгърна отново.


>	Глава тринадесета

	Когато пръстите на Спок притиснаха връзката нерви на мястото, където се съединяваше вратът с рамото, клингънианецът застина в неговата смъртоносна хватка. Като го пусна, Спок видя как безжизненото тяло се свлече на земята.
	По лицето на клингънианеца имаше кръв — резултат от раната на главата. Вероятно това беше причината, поради която Спок с такава лекота се справи с него. Той хвърли критичен поглед към децата, насъбрали се около него — три момчета и две момичета с изцапани в червено дрехи, всяко въоръжено с доста голямо парче скала, и чак тогава разбра какво беше станало.
	— Това беше клопка! — каза той.
	В гласа му се усети съвсем отчетливо изненада, може би дори възхищение. Той веднага съжали за несръчната си изява на чувства.
	Едно от момчетата, с черна коса и тесни черти на лицето, кимна нетърпеливо.
	— Да, сър! — каза то, като произнесе думите толкова бързо, че Спок едва успя да го разбере. — Забелязахме клингънианеца доста отдалече, така че имахме време да се приготвим. Скрихме се в последната пещера, защото решихме, че най-напред той ще претърси най-голямата. Когато влезе вътре, ние се приближихме с камъните и зачакахме.
	Спок протегна ръка.
	— Не е необходимо да обясняваш повече. Мисля, че разбрах смисъла на стратегията ви.
	Момчето спря, макар и да изглеждаше разочаровано. Спок съжали, но имаше много по-важни работи, които трябваше да се свършат веднага.
	Независимо от всичко клингънианецът все още здраво стискаше оръжието си. Като клекна до него, Спок изтръгна оръжието от ръката му и го мушна в торбичката, която носеше през рамо. След това провря ръце под тялото и почти го изправи. Най-накрая Спок повдигна една от ръцете му и я постави върху рамото си.
	— Какво правиш? — попита едно от по-матовите деца.
	— Трябва да го скрия — отговори Вулкан. — Всъщност всички ние трябва да се скрием някъде! Вероятно много скоро останалите ще открият отсъствието на този тука и ще организират хайка за издирването му.
	Момчето с русата коса кимна и се обърна към останалите.
	— Хайде да приберем камъните и да ги върнем обратно в пещерата.
	Спок забеляза съобразителността на момчето. Част от камъните имаха кръв по тях. Тази следа би била достатъчна за който и да е клингънианец, ако я забележи.
	Още по-интересно беше, че никой не се поколеба да изпълни инструкциите на момчето. Очевидно то беше водачът им и вероятно идеята да нападнат клингънианеца беше негова.
	Вулкан погледна за момент, за да види коя от пещерите използват децата, за да скрият „снарядите си“. Оказа се, че е съседната на пещерата, в която клингънианецът беше влязъл. Очевидно от нея децата бяха излезли, за да замерят с камъни жертвата си. Като ги последва, Вулкан продължи към дъното на скривалището, там, където се съединяваха наклоненият таван и мръсният под. Наведе се и остави клингънианеца на земята, после провери пулса му. Все още беше силен. Независимо от раната, беше вън от опасност. От друга страна, нямаше да дойде на себе си още известно време. Това, което той направи с него, оставяше жертвите в безсъзнание обикновено три-четири часа. Спок провери в колана на клингънианеца за храна. Почти винаги клингънианските войни носеха малко храна със себе си. Не се разочарова. В една торбичка имаше няколко тежки, кафяви зърнени пилети. Не бяха естетични на външен вид, но щяха да свършат работа.
	Като взе храната, той се присъедини към децата, които вече стояха в кръг близо до входа на пещерата. Когато погледнаха към чуждоземската храна, гладът се изписа върху лицата им. Бяха твърде малки, за да се бият с клингънианец.
	Спок разпредели пилетите и видя как децата тутакси ги погълнаха. Той не остави нищо за себе си. Русокосото момче му подаде половината от дажбата си.
	— Ти също трябва да ядеш — каза то.
	Спок поклати глава.
	— Нуждите ни са различни — обясни той и това беше вярно.
	Детето вероятно никога преди не беше срещало Вулкан, но нямаше причина да не му повярва. Като повдигна рамене, то изгълта и останалата част от храната.
	— Вие не сте яли от доста време — каза Вулкан.
	— Имахме някакви закуски със себе си — обясни третото момче, което беше червенокосо и с лунички. — Ние ги взехме, когато се качвахме в… — то погледна другите и след това се поправи: — Когато отидохме на игрището. Но закуските се свършиха и ние огладняхме.
	Момчето с черната коса се облегна напред.
	— Какво става в колонията? — попита то, като преглътна, но запази спокойствие. — Как са нашите родители?
	Спок му отговори:
	— Знам не повече от вас. Напуснах лабораторията наскоро след като клингънианците пристигнаха.
	Едно от момичетата, по-малко от другите, с бледа кожа и нежни черти на лицето, искаше да попита нещо, но, изглежда, размисли и погледна в земята.
	Момичето, което беше седнало до нея, попита:
	— Видяхте ли да убиват някого?
	Погледът й беше твърд, но не можеше да не се забележи потрепване в него.
	Вулкан поклати глава.
	— Не, не съм. Клингънианците обикновено не убиват, освен ако не са принудени да го сторят. Те не са толкова жадни за кръв, колкото някои от нас си мислят — и той въздъхна едва доловимо. Не му беше приятно да говори с децата за това. — Но все пак аз не изключвам възможността от нещастни случаи…
	Децата се спогледаха. Някои от тях не можеха да скрият опасенията си. Русото момче най-добре успяваше да прикрие страха си. Имаше нещо в него, което му се струваше познато — нещо в начина, по който се държеше, или в начина, по който присвиваше очите си, когато слушаше. Вулкан просто не можеше да си спомни, а и мръсотията по лицето на детето му пречеше.
	Момчето каза:
	— Защо са тук клингънианците? Какво търсят?
	— Тази планета не е чак толкова далече от признатите граници на Империята. Възможно е просто да отстояват правата си — Спок замълча. — Между другото, по-вероятно е да са получили информация за характера на изследователската работа в колонията и да искат да вземат новите технологии, които са развити в нея.
	Детето промърмори:
	— Да, има логика.
	— Това, в което няма логика, е нападението ви над клингънианеца, който ви преследваше.
	Децата го погледнаха така, сякаш току-що им беше казал, че самият той е клингънианец.
	Вероятно беше твърде рязък в смяната на темите. Това беше област в разговора между хората, в която той все още беше слабо просветен, независимо от усилията, които майка му беше положила в детството му.
	— Но ние го хванахме! — протестира червенокосото момче. — Хванахме го точно както искахме.
	— Вероятно е така — отговори Вулкан. — Но няма начин да разберем какво би последвало, ако не се бях намесил.
	— Ще го направим отново, този път без ничия помощ — предложи тъмнокосото момче. — Ще видиш колко е лесно!
	Спок поклати глава.
	— Не мога да позволя да се повтори ситуацията! Твърде опасно е! Дори най-малката грешка би могла да ви струва живота.
	Децата го погледнаха строго.
	— Нашите родители се борят за живота си — напомни му тъмнокожото момче.
	— Сигурен съм в това — каза Вулкан, — че родителите ти биха предпочели да останеш в безопасност, да избягаш в планината колкото е възможно по-далеч и да останеш там, докато дойде помощ.
	— Ами ти? — попита русокосото момче. — Какво ще правиш?
	Това беше единственият въпрос, на който Спок не можеше да отговори.
	— Все още не знам — каза той.
	— Ти ще се опиташ да помогнеш на хората в колонията — каза тъмнокосото момче, по-сигурно в това от самия Вулкан.
	— Ако обстоятелствата позволят — съгласи се Спок, — ще се опитам да го направя.
	— А шансовете ти няма ли да са по-добри, ако получиш малко помощ? — попита русокосото момче.
	Беше почти логично. Вулкан вярваше на детето.
	— Да, така е. Шансовете ми ще са по-големи. Но шансовете ми да ви загубя също ще се увеличат.
	Момчето поклати глава.
	— Ние не можем просто да избягаме и да се скрием — каза то, като навлажни устните си. — Ние показахме, че можем да помогнем, и ще го правим и в бъдеще — с теб или без теб!
	Спок повдигна вежди. Детето притежаваше смелост, която не се срещаше често и при възрастните. Изглежда, вдъхновяваше и останалите. Вулкан въздъхна. Очевидно той нямаше друг изход. Ако децата не се съгласяха да се оттеглят на по-сигурно място, трябваше да ги защитава. Единственият начин да направи това, беше да си обединят силите.
	Ситуацията не му беше особено приятна, но все пак не можеше да се съгласи с алтернативата да ги остави сами да се справят с опасностите.
	— Добре — каза той, — ще работим заедно. Ако отново се наложи да поставяме капани на преследвачите ни, те трябва да са по-ефикасни от този, който вие използвахте при него — той посочи с глава клингънианеца, който лежеше неподвижен в дъното на пещерата.
	Децата се спогледаха. Тъмнокосото момиче кимна.
	Русото момче се обърна към Спок.
	— Добре, договорихме се!
	— Бих искал да знам имената ви. Аз съм…
	— Мистър Спок — каза русото момче малко по-бързо от него. След това, като осъзна грешката си, добави: — Аз знаех.
	— А ти? — попита Вулкан.
	За пръв път момчето изглеждаше смутено. Накрая каза:
	— Дейвид.
	— Аз съм Пфефър — представи се червенокосият.
	— Гарсия — съобщи тъмнокосото момче.
	— Медфорд — каза момичето с матовото лице.
	— Уон — съобщи накрая името си другото момиче.
	Спок не можеше да не забележи, че всички използваха фамилните си имена, освен Дейвид, който единствено се представи с първото си име. Той запомни това, но остави да мисли върху него в бъдеще.


	Когато Крюге погледна човека, наречен Бодро, мъжът поклати глава. Изглеждаше напълно объркан.
	— Не разбирам. Мисля, че вече обясних всичко на Малот.
	Клингънианецът се намръщи. Постави тъпия връх на дългия си и дебел пръст на гърдите на доктора и натисна силно костта.
	— Може и да си обяснил на Малот, но на мен не си!
	Стояха на открито извън сградата, изложени на студения вятър. Макар че клингънианецът не беше облечен подходящо за такова време, той не се чувстваше неудобно. Вниманието му беше погълнато от желанието да узнае нещо повече. Ако Г-7 наистина беше оръжие, той трябваше да научи всичко за него. Искаше да го чуе от този, който го беше разработил, а не от Малот, който като всеки клингънианец също имаше свои амбиции по отношение на оръжието.
	— Добре — каза Бодро. — Какво точно искате да знаете? — изражението му се промени. — Може би трябва да ми кажете какво вече знаете и аз да продължа оттам.
	Крюге не виждаше нищо нередно в този подход.
	— Знам — започна той, — че група от деца липсва. Един, на име Риордан, ни каза.
	Той погледна, за да види дали има промяна в изражението на доктора, и се зарадва, като видя ефекта. Очевидно Бодро знаеше за децата, а сега разбра, че и клингънианците знаят.
	Вторият офицер продължи.
	— Знам, че те са откраднали устройство Г-7, което е основен възел в инсталацията ви. Освен това знам, че Г-7 е оръжие със значителна мощ и че вие не желаете да попадне в ръцете на враговете ви.
	Тогава се случи нещо странно. На Крюге му се стори, че човекът почти се усмихна. Клингънианецът си помисли: „Усмивката му е фалшива. Направи го, за да ме заблуди.“
	Той погледна гневно Бодро.
	— Сега е твой ред да ме обучаваш!
	Човекът обаче го попита:
	— Как се казваш? — пленникът повдигна рамене. — Просто исках да знам името на този, който ще ме убие.
	Крюге почувства как черните му очи се присвиват под сбръчканите вежди.
	— И защо мислиш, че ще те убия?
	— Защото аз имам намерение да ти кажа, че всичко, в което вярваш, е лъжа или по-точно няколко лъжи. А аз не вярвам, че ще харесаш информацията ми.
	Устните на клингънианеца се присвиха.
	— Добре, кажи!
	— Щом като искаш… — отговори Бодро. — В колонията няма други деца, освен Тимоти Риордан, независимо от това, какво ти е казал той. Без съмнение е излъгал, защото е бил изплашен. И честно казано, не мога да го обвиня за това.
	Крюге го погледна подозрително.
	— Никакви деца? Как е възможно? Нашите сензори ги откриха!
	Човекът сякаш се поколеба или просто клингънианецът си помисли, че е така.
	— Хванали сте ехо. Духове. Поне така наричаме някои неща, които объркват показанията на сензорите на корабите.
	— Духове? Имате предвид различни ефекти, които водят до смущения в сензорните системи?
	— Да, точно така. Неща, които сякаш са тук, а всъщност не са. Тези явления са свързани с аномалиите в магнитното поле. Тъй че вие можете да търсите навсякъде децата, за които ми съобщихте, но никога няма да ги намерите!
	Крюге се замисли.
	— Тогава кой е взел устройството Г-7?
	— Това — каза управителят — аз не знам. Открихте ли кой липсва?
	Клингънианецът се намръщи.
	— Освен децата, за които казвате, че не съществуват — никой. Всички се намират в списъка, освен този хлапак Риордан — той навлажни устните си и продължи: — Може би момчето е лъгало през цялото време? Може би самото то да е скрило Г-7.
	Ясно бе, че той се ядосва дори само при мисълта за такава възможност.
	— Не мисля, че е така. Вие сте го видели — отговори човекът. — Прилича ли ви на дете, което би рискувало живота си, за да скрие някакво устройство от вас?
	Крюге се намръщи отново.
	— Да предположим, че не е то. Тогава кой би могъл да го направи?
	— За нещастие — каза Бодро, — не мога да ви помогна. Но мога да ви кажа следното: не бих се интересувал от Г-7. Самото устройство трудно би могло да се нарече оръжие или пък да се използва като база за създаване на такова.
	Крюге имаше чувството, че управителят го взема за глупак. Смяташе ли, че клингънианците ще приемат думите му просто ей така? Защо е трябвало да крият устройството, след като то не представлява такава ценност?
	Човекът отново повдигна рамене.
	— Пак ви казвам: не знам със сигурност, но ако се осмеля да направя предположение, бих казал, че това е направено с цел да ви попречи да разработите противодействаща технология. Все пак ние евентуално ще развием нашата технология за преобразуване на планетите до такава степен, че да можем да променим една цяла планета. Не вярвам клингънианската империя да се опита да унищожи постиженията ни само за да попречи на Федерацията да разшири сферите си на влияние.
	Крюге издаде напред брадичката си.
	— Не, клингънианците не постъпват така, поне така не правят Гевиш’рае.
	„Но камордагците? Трябва да говоря с Велед за това — изглежда като нещо, което би могло да се изпробва“ — помисли си той.
	Крюге се изплю на земята и като че ли така изрази отношението си към това, което Бодро му беше казал.
	— Ако искаме да отстраним Федерацията от някоя планета, ние бихме го направили и околната среда едва ли би ни затруднила по някакъв начин.
	— Честно да ви кажа — отговори Бодро, — аз съм изненадан — той присви рамене. — Но, както виждате, наистина няма значение, какво вие бихте направили с Г-7. По-важно е какво си е помислил този, който е взел устройството!
	Крюге се размисли върху думите на управителя. След секунда-две реши, че те си заслужават да се обмислят по-внимателно, а после продължи:
	— Вие ще се върнете при останалите.
	Бодро кимна.
	— Както желаете.


>	Глава четиринадесета

	Този път, когато отидоха да посетят свещения район на обирратците, никой дори не ги погледна. Беше доста странно, като се има предвид враждебността, на която се бяха натъкнали само преди един ден.
	„Сякаш сме невидими“ — помисли си командирът. Каза си, че трябва да сподели това впечатление с Боунс. Все пак именно той им беше поставил тези лицеви протези, подкожни бои и оптически пластове върху лицата, чието предназначение беше да изглеждат като малурианци. След това въпросът беше да се разровят в складовете на кораба и да се намерят някои облекла, които да стоят свободно по тялото и които да се носят от обирратците. Ето и двама жители на свещения град. Сега интересното беше колко дълго ще могат да изтраят протезите, преди лицата им да започнат да ги сърбят и да бъдат принудени да ги отлепят от тях. Защо малурианците нямаха по-лесни за имитиране черти?
	— Как се чувстваш? — попита Кърк другаря си. Скоти изръмжа.
	— Сякаш лицето ми е хванато в менгеме. Ако знаех, че ще е толкова неудобно…
	Командирът го погледна.
	— Пак щеше да го направиш.
	Лицевите му мускули се опитаха да изразят усмивка, но протезата му попречи.
	Инженерът повдигна рамене.
	— Да, предполагам, че си прав.
	Шотландският му акцент и външният вид на малурианец изглеждаха много странно и не се връзваха един с друг. Но все пак никой от тях не би минал за местен жител, ако трябваше дълго да говори. По-разумно би било да ограничат всякакви разговори с малурианците до няколко думи, ако е възможно.
	Когато приближиха пазарния площад, командирът огледа отделните маси. Някои от тях предлагаха свежи зеленчуци, други — дълги, богато украсени роби с непознати религиозни мотиви, а трети — метални и керамични съдове. Ако някъде близо до сергията имаше статуя и от нея все още беше останал някой свободен крайник, търговецът го използваше, за да закача по него стоките си. Тук миришеше по по-различен начин, отколкото в други райони на свещения град. След малко Кърк разбра защо е така. Единият ъгъл на площада беше затрупан догоре от препълнени контейнери с боклук, някои от които бяха толкова претъпкани, сякаш бяха там от времето, когато е бил започнат строежът на града.
	„Лично аз мисля — каза си командирът, — че на кубайа би им харесало тук. Има толкова неща за ядене. Но все пак какво зная аз? Аз съм просто един невеж чужденец от друга планета.“
	Кърк почувства, че някой го дръпна за ръкава. Обърна се — беше Скоти. Инженерът показваше едно място някъде към средата на противоположната страна на площада.
	Виждаше се някакъв отворен вход и няколко обирратци, застанали от вътрешната страна. Всичките държаха чаши в ръцете си. Докато наблюдаваха това, дойдоха още клиенти.
	— Може и да не знам много — каза инженерът тихо, — но мога да надуша кръчма от една миля разстояние.
	Кърк промърмори: „Информацията се движи бързо и лесно, когато има алкохол за разхлабване на езика.“
	Скоти погледна Кърк, като смръщи малурианските си вежди, докато размишляваше.
	— Джеймс Джойс?
	Командирът поклати глава.
	— Монтгомери Скот. „В отпуск на Гама Теридиън XII.“ Онова малко местенце до реката с хубави барманки и птички, които летят около салджиите.
	— Да — каза шотландецът. — Прав си. Не си спомням цитата, но добре си спомням барманките.
	Кърк не си мислеше, че това място ще е така весело, като онова на Гама Теридиън 12, но те не бяха тук на почивка.
	— Хайде — каза той на другаря си. — Нека видим дали няма да се намерят някои по-приказливи.
	Прекосиха площада и отидоха до отворения вход така уверено, сякаш бяха оттук. Някои от обирратците спряха разговорите си, погледнаха любопитно новодошлите, но никой не ги предизвика. Вътре откриха точно това, което очакваха. Слабо осветление, мрачни ъгли с маси в тях, както и непрекъснато малко конспиративно бърборене на различни гласове, твърде наподобяващо на коя да е друга кръчма, в която командирът бе ходил. Все пак имаше нещо, по което мястото се отличаваше от другите. Нямаше бар. След като Кърк се размисли върху това, забеляза, че няма и сервитьорки. Но все пак имаше мъже с чаши в ръце. Очевидно ги бяха взели отнякъде другаде.
	— Капитане — промърмори Скоти.
	— Знам — отговори Кърк, като се стремеше да говори тихо. — Откъде може да се вземе пиене тук?
	Въпросът съвсем не беше без значение. Без чаши в ръцете си, те стърчаха като два кола — едно положение, което едва ли благоприятстваше събирането на информация.
	Някои от седналите на масите започнаха да ги гледат втренчено. Разбира се, можеше и да бъде плод на собственото им въображение, но ако постояха така още малко, всички щяха да ги загледат. Кърк смяташе бързо да излезе, когато един младеж съвсем неочаквано изникна пред тях. Държеше ръката си обърната с дланта нагоре и се взираше в командира. Кърк също го погледна.
	— Да? — попита момчето, а кожата между бузите и челюстта му потрепна. — Искате ли нещо за пиене?
	„По дяволите — помисли си Кърк. — Ето как ставало!“
	— Съвсем определено искам — отговори капитанът. — И едно за моя приятел.
	— Разбира се — отговори младежът. — Ще ви донеса по едно от Фатарас. Там никога не ги разреждат.
	Но той все още не тръгваше, а просто гледаше многозначително към отворената врата.
	Като разбра намека, Кърк извади от джоба на туниката си няколко малуриански монети. Макар по-голямата част от разплащанията на планетата да се извършваха чрез електронно прехвърляне на фондовете, в околностите на столицата все още функционираше примитивна система, използваща метални монети като тези, употребявани преди много столетия на земята. За щастие монети като тези лесно се фалшифицираха. Командирът подаде парите, които носеше, като се надяваше, че ще бъдат достатъчни. От блясъка в очите на момчето разбра, че е платил повече, отколкото е необходимо, но не и толкова много, че да събуди подозрение.
	— Побързай — каза той на момчето, — остатъкът е за теб!
	Той го произнесе така, сякаш предварително е имал намерение да му даде голям бакшиш. Като кимна с глава нетърпеливо, момчето тръгна. Кърк го наблюдаваше как излиза през вратата и за момент се почуди дали не беше попаднал на някакъв млад мошеник. Все пак трябваше да гарантира по някакъв начин, че пратеникът му ще се върне. Другите също видяха сделката, но явно никой не помисли, че има нещо необичайно. Като хвана Скоти за ръката, командирът посочи една незаета маса в най-тъмния ъгъл. Обирратците на съседната маса ги наблюдаваха, докато преминаваха покрай тях, и дори не си правеха труда да прикрият любопитството си. Все пак, както и на вратата, никой не ги спря или попита каква е причината да са тук, независимо че те не бяха тукашни. В затворено общество като това този факт нямаше да остане незабелязан дълго време.
	Те седнаха. Секунда по-късно, много по-бързо, отколкото Кърк беше очаквал, момчето се появи с една табла. На нея имаше две чаши, които момчето много добре балансираше. Като се огледа наоколо, то забеляза новите си клиенти и им донесе поръчката. След това се наведе с таблата над масата и постави чашите пред капитана и Скоти. Отправи към тях поглед, изразяващ благодарност, а може би за да се убеди дали не искат нещо друго, и си замина.
	Кърк вдигна чашата си и опита от съдържанието й. Течността беше подобна на мляко, ароматна, съвсем студена — странна комбинация, но във всеки случай — приятна. Ако имаше някакъв алкохол или друг стимулатор в сместа, Кърк не можа да го открие.
	— Не е лошо — каза той на Скоти.
	Главният инженер повдигна рамене.
	— Бих си взел нещо по-стряскащо, ако разбираш какво имам предвид.
	Още веднъж Кърк се изкуши да се усмихне, но протезата му попречи отново. Известно време те седяха там, отпиваха от питието, докато капитанът се опитваше да измисли някакъв начин да започне диалог с някой обирратец. Най-накрая, като не можа да измисли нещо по-подходящо, реши, че трябва да подходи директно.
	Обърна се към един от вероятно постоянните посетители на заведението, който стоеше на съседната маса, и го погледна в очите. В отговор на това мъжът вдигна чаша.
	— Добър ден — каза Кърк, като също вдигна чашата си.
	— Имало е и по-лоши — отговори обирратецът, — но, от друга страна, имало е и по-добри.
	Сред обикновените хора поздравът с пръсти, допрени до слепоочието, който Фаркухар обичаше толкова много, не беше приет.
	— Вие сте нови тук — забеляза обирратецът.
	Командирът кимна:
	— На посещение сме.
	— Ужасно неподходящо време за посещения, като се има предвид проблемите тук.
	— Всъщност — отговори Кърк — именно заради проблемите сме тук.
	Тази реплика възбуди любопитството на мъжа.
	— О, имате семейство тук и се безпокоите за него?
	Командирът замълча, сякаш се мъчеше да си спомни нещо.
	— В известен смисъл — каза той накрая. — Искам да кажа, че всички ние сме братя тук, нали?
	Явно беше, че малурианецът разбра мисълта му и кимна.
	— Да, така го чувствам и аз — и като посочи двамата малурианци до себе си, добави: — Всъщност така се чувстваме всички ние.
	Кърк се обърна към Скоти.
	— Виждаш ли, казах ти, че ще ни приемат добре тук.
	Инженерът промърмори одобрително:
	— Никога не съм се съмнявал. Все пак това е свещен район. Ако не постигнете съгласие в тези трудни времена, кога друг път би станало?
	Новият им приятел въздъхна шумно.
	— Времената са трудни, така е. Точно вчера проклетите мантайлци преминаха през свещения град заедно с чужденци от друга планета и няколко души въоръжена охрана. Беше като шамар по лицето. Беше едно напомняне, колко малко ни уважават!
	Един от приятелите му се разхили.
	— Така е! Но ние им показахме, че те не могат да правят каквото си поискат. Няколко наши момчета излязоха и започнаха да стрелят — дори застреляха един от охраната.
	Първият обирратец направи жест, сякаш показваше, че това не е нещо, с което трябва да се гордееш.
	— Загубихме двама, а те само един. Нашите момчета не бяха много по-възрастни от момчето, което ви донесе питиетата. Според мен това е нещастие, а не нещо друго.
	Кърк се усмихна съчувствено и това не беше преструвка. Беше му неприятно да види тези двама младежи убити.
	— Поне им показахме какво можем! Не остана незабелязано, както ставаше преди.
	Първият обирратец не хареса тази идея.
	— И какво от това? Ще престанат ли да се отнасят с нас, като че ли сме втора ръка? Ще спрат ли да обиждат свещената земя?
	Третият мъж, който беше на масата и мълчеше досега, каза:
	— Никога няма да спрат! Освен ако не ги принудим!
	— Така е — каза първият обирратец. — Но все пак има достатъчно време за това и не е нужно млади хора да умират преждевременно.
	Той потъна в спомени, но след като мислите му се върнаха към масата, се обърна отново към командира и Скоти:
	— Но вие не сте дошли, за да ни слушате как се караме, нали?
	Кърк поклати глава.
	— При цялото ни уважение към вас — не. Човек би могъл да чуе същите аргументи от всеки обирратец, мисля аз.
	Командирът се огледа наоколо, сякаш беше пълно с шпиони, и добави:
	— Макар че бих дал много, за да чуя мнението на няколко души в района.
	Тримата мъже кимнаха мрачно.
	— Разбирам кого имаш предвид — каза първият мъж.
	— Знаеш ли къде можем да ги намерим? — попита Скот.
	Въпросът беше посрещнат със смесени чувства. На Кърк му се стори, че мъжете знаят, но нямаха желание да издадат такава важна информация. От друга страна, той и Скоти се представяха за хора от друг район, а комуникациите между различните общности на обирратците бяха важни, ако трябваше да се противостои на мантайлците. Накрая желанието им да се противопоставят на мантайлците надделя над предпазливостта.
	— Ако искате — предложи третият обирратец, — можем да ви заведем при тях.
	— Много бихме искали — каза командирът. — И колкото по-скоро, толкова по-добре.
	Обирратците се спогледаха.
	— Защо пък не? — каза вторият.
	След като стигнаха до съгласие, те вдигнаха чашите и ги пресушиха. Кърк и Скоти направиха същото. С всички тези подправки в питието това не беше лесно, но те се справиха.
	— Елате! — каза първият обирратец и тръгна към вратата сред увеличаващата се тълпа.
	Преоблечените хора го последваха, а другите двама се движеха отзад.
	Навън слънцето беше напълно залязло. Небето на изток беше обагрено в златистозелено и умиращата светлина се отразяваше в старинните стени на площада. Това прибавяше някаква ефирност на мястото, която беше изненадваща и трудно можеше да се възприеме, като се имаше предвид земният вид на площада през деня.
	Третият обирратец, мълчаливият, трябва да беше забелязал изражението на лицето на капитана.
	— Красиво, нали? — попита той.
	Кърк кимна.
	— Да, наистина.
	— За пръв път ли виждате тази гледка?
	— Да — отговори командирът.
	— В такъв случай — отбеляза обирратецът искрено, — завиждам ви.
	Те прекосиха площада, минавайки покрай маси и сергии. Търговците вече ги нямаше. Те преминаха точно оттам, откъдето бяха дошли Кърк и Скоти преди известно време. Както и да е, вместо да тръгнат към широкия път, обирратецът ги поведе към друг изход — най-тясната улица, която бяха виждали досега. Щом излязоха в хладното и силно засенчено пространство между сградите, капитанът забеляза, че улицата е без изход, така че къщата, в която се укриваха, трябваше да е някъде преди края на улицата, зад някоя от тези врати, макар че никоя от тях не привличаше особено много вниманието. Но, разбира се, именно в това беше идеята: да не се набива на очи. Ако криеш нещо или някого, ти не го правиш на място, което привлича вниманието върху себе си.
	На средата на улицата вторият обирратец се обърна към Скоти:
	— Откъде казахте, че сте? — попита той.
	— Не сме казвали — отговори инженерът. — Но ние сме от Торил.
	Мъжът кимна.
	— Никога не съм бил там — каза той. — Хубаво място ли е?
	— Най-хубавото — отговори Скоти.
	„Добре върви“ — каза си Кърк.
	Естествено, те бяха разгледали най-подробно географската карта на района и бяха избрали подходящ град, от който уж идват. Но след като не бяха местни хора, те трябваше да отбягват подробни разговори. Стана така, че вторият обирратец нямаше възможност да пита повече, защото първият спря и почука силно на малка дървена врата. Две почуквания едно след друго, пауза за около секунда и трето почукване, а накрая още три едно след друго.
	Вратата се отвори. Чифт сребристи очи бяха осветени от светлината и като проблясваха, огледаха всеки един от посетителите.
	— Всичко е наред! — каза вторият обирратец. — Те са приятели от Торил и са дошли да си поговорим.
	Часовоят измърмори нещо, обърна се към някого, който беше по-навътре, и излая нещо, което капитанът не можа много добре да разбере. След това им направи жест с ръка да влязат. Те се движеха бавно, защото не се виждаше добре — след затварянето на вратата светлината, която се процеждаше от улицата, съвсем изчезна. Като протегна ръка, Кърк напипа стена и продължи да върви, опирайки се в нея.
	Продължиха така доста време, като си мислеха колко малки изглеждаха сградите от външната страна. Командирът използваше времето, за да реши какво да каже на Меники и Омалас. Те вероятно нямаше да им отделят много време, след като разберат кого са поканили в скривалището си. Все още си подбираше думите, които да използва, когато леко припламване на синя светлина се появи вдясно от него. Минута по-късно друга светлина се появи вляво и преди очите му да свикнат със светлините, можа да види, че коридорът завършваше с широка стая. Беше пълно с обирратци — вероятно дванадесет, като не се брояха онези, с които Кърк и Скоти пристигнаха. Всъщност новодошлите бяха заобиколени от малурианците. Вторият обирратец пристъпи напред и посочи другарите си с жест на ръката.
	— Няколко посетители — каза той. — От Торил. Дошли са, за да разговарят с нашите водачи.
	— Колко интересно! — отбеляза един от обирратците, след като погледна към Кърк. — Аз съм от Торил и през целия си живот не съм ви виждал.
	Командирът изпсува наум. Не бяха предвидили възможността делегации от други градове да са започнали да пристигат вече в свещения град. Това беше голям пропуск. Минута по-късно Скоти плати за направената грешка. Един от обирратците зад него го удари смъртоносно отзад по главата и той приклекна на пода. Щом инженерът се строполи на земята, Кърк се обърна бързо, защото очакваше да го последва същото. Като се премести надясно, той избегна тежкия като скала юмрук, който, ако го беше улучил, щеше да го повали на земята до Скот. Хвана китката на противника си с две ръце, завъртя се, приклекна на коляно и хвърли мъжа през рамото си. Обирратецът изкрещя от болка и падна върху сънародниците си.
	Като се надяваше, че ще може да се възползва от суматохата, командирът се доближи до изпадналия в безсъзнание Скоти и се опита да го вдигне на ръце. За нещастие не стана точно така. Макар че успя да стигне до приятеля си, без някой да му попречи, и успя да го вдигне от земята, в този момент нещо силно го удари отстрани по главата. Последната му мисъл, преди да загуби съзнание, беше, че всичките усилия на Маккой бяха отишли напразно.


>	Глава петнадесета

	— Какво казваш, че си направил? — попита Фаркухар, докато стоеше в другия край на кабинета на доктора.
	Маккой се намръщи, защото му беше неприятно, че ще трябва да раздрънка цялата работа, но нямаше друг изход.
	— Те отидоха в свещения град.
	— В… — избърбори бързо Фаркухар. — Сами?
	Маккой кимна сдържано.
	— Да не са се побъркали? — извика яростно Фаркухар. — Последния път, когато ходихме там, едва не ни убиха! — той протегна ръце, сякаш очакваше върху тях да падне някакво обяснение. — Какво, по дяволите, са намислили?
	Маккой повдигна рамене.
	— Вероятно, че ще са в състояние да сложат край на конфликта по-бързо, ако успеят да се свържат с обирратците.
	— Чакай малко — каза посланикът. — Те отидоха да се срещнат с обирратците? Просто ей така?
	— Не, не просто така — каза докторът. — Взеха предпазни мерки, разбира се.
	— Предпазни мерки? Какви биха могли да са те, че да им гарантират безопасност сред глутница жадни за кръв възстанници?
	„Изглежда, обективността на Фаркухар започва да изчезва — помисли си Боунс, — но все пак, ако си бил на косъм от смъртта, може и това да се случи.“
	— Предпазни мерки — повтори Боунс. — Например малко лицева хирургия, за да изглеждат като малурианци.
	Посланикът го погледна учудено.
	— Вие сте извършили хирургически операции върху тях?
	Маккой почувства, че започва да се ядосва.
	— По дяволите, това беше единственият начин да получат възможност да се срещнат с Меники и Омалас. Аз си помислих…
	— Значи беше ваша идеята!
	— Да, моя беше тази проклета идея. Искаха да се доберат до отсъстващите министри и това беше единственият начин да го направят.
	За момент настъпи тишина.
	— Но сега ти си разтревожен.
	— Мислиш, че щях да ти разказвам всичко това, ако не съм? Трябваше да са се върнали досега. Нещо им се е случило. Нещо ми подсказва, че е така.
	— И какво искаш да направя аз? — попита посланикът, като се усмихна неочаквано. — Да кажа на Съвета?
	Докторът кимна.
	— Точно така. Съветът може би е единственото спасение за тях сега.
	Фаркухар го погледна, сякаш беше луд.
	— Говориш сериозно? Ако Съветът изпрати взвод в свещения град, и малките шансове за мир, които съществуват сега, могат да бъдат унищожени.
	— Ако не изпратят — каза Маккой, — командирът и Скоти може да отидат на онзи свят!
	Посланикът поклати глава.
	— Не. Не става така, докторе. Не можем да рискуваме живота на хиляди, може би милиони, за да спасим живота на няколко безразсъдни авантюристи от Звездната флота.
	Боунс се приближи към Фаркухар.
	— Тези безразсъдни авантюристи ви спасиха живота неотдавна — изсъска Маккой. — Не можеш просто така да ги отпишеш!
	— Не съм им казал аз да ходят в свещения град — отговори рязко посланикът. — Не бях аз този, който им предложи да си рискуват живота.
	Боунс се почувства оскърбен. В един момент му се стори, че ще го удари, а изражението на лицето на посланика показваше, че той си е помислил същото.
	Но не направи нищо подобно, защото, колкото и да му беше неприятна тази мисъл, Боунс знаеше, че Фаркухар е прав.
	— Печелиш — промърмори докторът, като се обърна с гръб към Фаркухар.
	— Аз… да печеля? — повтори посланикът учудено.
	— Да, по дяволите! Ти печелиш. Няма да отидем в Съвета — промълви той безнадеждно. — Просто ще стоим със скръстени ръце и ще се надяваме Джим и Скоти да излязат живи от тази бъркотия.
	Известно време никой от двамата мъже не проговори. Накрая Фаркухар наруши мълчанието.
	— Джим? Ти се обръщаш към командира си на малко име?
	Докторът погледна през рамо.
	— Защо? Има ли нещо нередно в това?
	Посланикът повдигна рамене.
	— Не, нищо. Просто… не мислех, че е прието. Протоколът и всякакви такива…
	— Знаеш ли — каза Маккой, — в живота има много по-важни неща от протоколи и дипломация!
	За първи път, откакто се бяха срещнали, Маккой имаше чувството, че Фаркухар го слуша. В този момент една стара болка в гръбнака се обади.
	— Ще се телепортирам долу — каза Фаркухар. — Ако министрите попитат, ще кажа, че командирът и хората му трябва да останат на кораба, за да оправят някакъв технически проблем.
	— Чудесно! — на доктора не му пукаше какво извинение ще даде посланикът пред Съвета. Толкова му се искаше да намери някакъв начин, за да им помогне.
	— Доктор Маккой?
	— Да?
	— Искам просто да знаете, че аз също съм разтревожен за тях — и прехапа устни: — Капитан Кърк и мистър Скот са смели мъже. Ако има някаква правда, те ще се върнат живи и здрави.
	Боунс го погледна доста учудено.
	— Благодаря — каза той.
	Фаркухар се окашля.
	— Няма нищо — обърна се и излезе от кабинета на доктора.


	— Някаква клопка готвите, мистър Спок? — попита Гарсия.
	Първият офицер отговори кратко:
	— Ефикасна.
	В опитните ръце на Спок бледосиният лъч на бластера чертаеше точно определена, непрекъсната линия по жилите на плочите, които образуваха скалата.
	За щастие този вид скала се срещаше често в района. Вулкан се опита да се концентрира върху работата си, а не да мисли твърде много за това, колко клингънианци той и децата бяха видели през последните няколко часа. Очевидно примката около тях се затягаше. Всеки момент, който прекарваха тук на открито, беше игра с огъня. От друга страна, децата не показваха признаци на тревога. Те стояха на безопасно разстояние и наблюдаваха внимателно, а лицата им бяха осветени в бледосиньо от светлината на лъча на оръжието.
	Мислеше си, че няма да е добре, ако забележеха несигурност и безпокойство в изражението на лицето му или в начина, по който им говореше, защото те следваха примера му, а паниката беше последното нещо, от което се нуждаеха. Нещо повече, при тези обстоятелства по-добре щеше да е да им обясни това, което прави — стъпка по стъпка, сякаш е учител, а децата — негови ученици. „Да, такъв подход трябва да имам с тях!“
	За съжаление Спок нямаше опит в общуването с толкова млади хора. Надяваше се единствено на това примерите, които им даваше, да бъдат разбираеми за тях.
	— На Вулкан — обясни той, — има хищник, който се нарича лематия. Живее сред хълмовете, но когато настъпи суша и естествената му храна стане оскъдна, той става по-смел и слиза долу в долината за храна. Тогава трябва да се поставят капани. В противен случай лематия ще унищожи и домашните животни.
	Пфефър го погледна.
	— Искаш да кажеш, домашни животни като кучета и котки? Да ги изядат?
	Медфорд направи особена физиономия. Очевидно предположението не й хареса.
	— Не кучета и котки — каза Спок, — а техните еквиваленти на Вулкан. Лематия живеят, като ходят на лов за храната си.
	Първият офицер продължи да си проправя път сред скалите. Откри, че бластерът е малко по-неудобен от фазера. Не след дълго разпозна миризмата на озон — същата миризма, която беше срещал на Земята по време на летни бури.
	„Интересно — каза си той, независимо от всички други проблеми, които му бяха на главата, — процесът на разрушаване на скалата под действието на бластерния лъч има нещо общо с процеса на прилагане на обикновено статично електричество.“
	Най-важният резултат все пак беше, че бластерът още работи. След няколко минути вече щеше да бъде изтощен.
	— Разбира се — продължи Спок, — на Вулкан ние имаме подръка клони и листа. Тук трябва да бъдем малко повече изобретателни.
	След това той моментално отклони внимание от скалата и погледна към слушателите си. Децата го наблюдаваха с голям интерес.
	Най-после, като завърши работата си, той отстрани пръста от спусъка на оръжието. Огънят спря моментално. Сега дойде трудната част на задачата, която изискваше голямо внимание и концентрация. Трябваше да раздели отделните пластове, от които се състоеше скалата. Като клекна, Спок насочи бластера напречно на предишните линии на рязане. След това отново натисна спусъка.
	— Когато свърша — съобщи той, — вие трябва да съберете парчетата. Те ще са толкова тежки, че да можете да ги вдигнете.
	Лъчът преряза и раздели пластовете, като започна от левия край и продължи надясно. Няколко секунди по-късно горният слой беше освободен. Спок спря лъча и отстъпи няколко крачки назад, за да огледа работата си. В това време децата вече започнаха да се приближават към скалата, за да погледнат по-отблизо.
	Пфефър попита:
	— Можем ли да го докоснем? Горещо ли е?
	— Можете, разбира се — увери ги Спок. — Можете дори да ги вдигнете.
	Очите на момчето светнаха и в тях се четеше страхопочитание и недоверие. Като хвана края на един от блоковете, той го издърпа към себе си. Движеше се лесно. Дори много по-лесно, отколкото Вулкан очакваше. Окуражен, Пфефър го издърпа докрай от скалата.
	— Внимателно! — предупреди го Спок. — Крехко е, а ние не искаме да се счупи. Все още не.
	— Медфорд, бихте ли помогнали на Пфефър?
	Медфорд се отзова с желание и хвана другия край на парчето. Двамата го взеха и го занесоха на земята, там, където се срещаха двата склона.
	— Да помогна с пренасянето на следващия? — попита Уон.
	— Не виждам причина, защо да не помогнеш — отговори Спок. — Но засега ти все пак ще трябва да стоиш настрана.
	Уон, Гарсия и Дейвид направиха това, което им беше казано. След като се отстраниха от пътя, Спок задейства отново бластера и се зае да раздели следващите два пласта. Този път това не стана толкова лесно и толкова добре, както на него му се искаше, но все пак от горния слой беше останало достатъчно голямо парче, което можеше да послужи на целите им. Уон и Гарсия го отнесоха. Нужен беше един-единствен пласт. Много внимателно Спок продължи работата си и този разрез стана най-добър от всички. Той изгаси оръжието, включи предпазния механизъм и го постави обратно в торбата. Слънцето бързо се спускаше на запад. Скоро щеше да бъде твърде тъмно, за да се използва оръжие, без да се привлече вниманието. Дейвид го погледна. Всички други бяха на хълма.
	— Искаш ли да ти помогна? — предложи момчето, макар и не с толкова голямо желание както другите.
	— Моля — отговори Спок.
	Заедно те повдигнаха блока и го занесоха където трябва. Децата наблюдаваха, като все още им беше трудно да повярват, че някой може да премести скала, сякаш тя е сандвич.
	Спок и Дейвид поставиха блока долу до другите.
	Вулкан огледа неравния терен във всички посоки, за да се увери, че няма клингънианци, които да идват към тях. След това се зае с ямата. Тя беше широка колкото човешки ръст, а дълбочината й — два пъти по-голяма. Като погледна, за да провери размерите, Спок извади клингънианското оръжие и изряза процеп в дупката.
	— За какво е това? — попита Гарсия.
	— Идеята ми е да вземем един от пластовете, които донесохме тук, да оставим долния му край в процепа, а другия край да облегнем на една от стените на ямата. Втория пласт ще поставим върху първия почти под прав ъгъл, третият ще бъде върху втория по същия начин.
	— Като колода карти — каза Медфорд.
	Това беше познато на Спок.
	— Да, след това ще покрием най-горния пласт с пръст и ще го претъпчем. Ако се постараем малко, може да изглежда като част от пътеката.
	— Разбрах — каза Уон. — Когато някой стъпи върху него, ще падне вътре.
	Вулкан кимна.
	— Ако всичко стане както трябва, крехкият горен пласт на скалата ще падне, последван от другия под него и следващия, докато минаващият се намери на дъното на дупката.
	— Точно като животните, за които говореше, за лематия?
	— Правилно! Точно като лематия, когато идва на лов твърде близо до семейното имение на Вулкан.
	— Мистър Спок — започна Уон.
	— Да, мис Уон?
	— Защо просто не застреляте клингънианците с оръжието? Имам предвид, че сте толкова добър в промъкването и всичко…
	Спок поклати глава.
	— Може и да успея да направя това с един-двама — каза той, — но такава тактика има ограничено приложение. Вероятно ще бъда открит, заобиколен и унищожен. А по този начин можем да изпълним задачата си с по-малко риск.
	— Аз знаех, че е така — каза Пфефър. — Какъв глупав въпрос!
	Вулкан го погледна.
	— Няма глупави въпроси, мистър Пфефър, особено ако си млад като мис Уон или като теб.
	Пфефър се почувства глупаво.
	— Съжалявам — каза той.
	— Не е необходимо да се извиняваш, или поне не на мен — каза Спок и се обърна с гръб към момчето.
	— Във всеки случай, мис Уон, ние можем да сменим тактиката си, ако се сдобием с повече от бластерите, но засега трябва да прибегнем до по-разумни методи.
	Уон кимна.
	— Разбирам — каза му тя.
	Приятно беше да се знае това, особено като се имаше предвид задачата, която Спок имаше намерение да й възложи, когато слънцето отново изгрее.
	— Сега — каза той, като погледна всички деца едновременно, — ще се радвам, ако всички вие ми помогнете. Трябва да покрием дупката, докато все още е светло.


	Командирът се събуди от рязък шепот, след като дълго време беше потъвал в спокойна и продължителна тъмнина. Дори преди да отхвърли последните тежки пластове на дълбокия унес, в който беше изпаднал, той разпозна гласа. Беше на Скоти. Добрият стар Скоти! Винаги на разположение, когато се нуждаеш от него, винаги сигурен!
	Когато Кърк отвори очите си и се огледа, за да види откъде идва гласът, той вече си представяше чертите на лицето на този, който му говореше — кръгло, със светъл цвят на кожата, тъмни вежди, топли кафяви очи, в които се четеше интелигентност. Не беше подготвен да види раздалечените, сребристи очи, които надзъртаха от коженото лице, черно като някаква дупка. Всъщност той би скочил на крака, ако можеше. За нещастие Кърк не можеше да направи това поради дебелите, груби въжета, които стягаха краката и ръцете му.
	— По дяволите — промърмори той, като отчаяно се опитваше да разбере как един малурианец може да открадне гласа на приятеля му.
	След това си спомни. Сети се къде се намира, защо думите на Скоти могат да идват от устата на малурианец и защо са завързани. И макар че се успокои, че не си е загубил ума, едва ли беше приятно да си дадеш сметка, че се намираш в ръцете на въстаническа фракция, която вече беше демонстрирала склонност към насилие.
	Бледите, почти проблясващи очи на Скоти се свиха в протезираните вдлъбнатини.
	— Сър, добре ли сте? За момент си помислих, че са ви разбили главата.
	Командирът се опита да се усмихне.
	— Не, умът ми е все още на място, или поне по-голямата част от него.
	— Взели са комуникаторите ни — каза Скоти.
	Кърк кимна. Хората, които ги бяха задържали, явно са си свършили добре работата. Той се обърна към Скоти и започна да разглежда помещението. Намираха се в малка стая с един-единствен прозорец, който пропускаше слаб лъч сива светлина недалеч от мястото, където те седяха. Вратата се намираше на най-отдалечената стена. Кърк беше сигурен, че е добре охранявана. Струваше му се, че чува гласове от другата й страна. Кърк изпробва въжетата, с които беше завързан — явно беше професионална работа. В стаята нямаше нищо достатъчно остро, за да се срежат, не че той не можеше да се справи с това положение — винаги имаше изход, ако човек се замислеше върху това. В този случай например прозорецът предлагаше две възможности. Ако го разбиеха, щяха да разполагат с достатъчно остри парчета стъкло, за да разрежат въжетата. А отворът, който щеше да се образува, щеше да е достатъчно голям, за да се измъкнат през него. Разбира се, така както им бяха завързани краката, те трябваше да подскачат, за да стигнат дотам. Нямаше да е много удобно, но трябваше да се примирят. Всъщност целта им беше да установят диалог с обирратците, а не да избягат на всяка цена. Но най-добрият начин за постигане на това беше да останат така, както са сега.
	— С всички тези промени по лицето ви, на мен ми е трудно да разбера какво мислите — отбеляза Скоти.
	— Мисля си, че за разлика от положението ни сега, ние може да се окажем в доста добра позиция. Ако успеем да убедим нашите…
	Беше прекъснат от проскърцването на вратата. Секунда по-късно трима обирратци влязоха в стаята. Нито един от тях не изглеждаше добре разположен към затворниците. А двама от тях носеха фазери, и то по начин, който показваше, че не биха се поколебали да ги използват.
	— Виждам, че сте будни — отбеляза невъоръженият обирратец. След това се обърна към другарите си: — Изправете ги на крака.
	Другите двама направиха това, което им беше заповядано. Отнасяха се грубо с тях, но Кърк не се съпротивляваше. Този случай беше един от тези, в които устата щеше да свърши по-добра работа, отколкото мускулите.
	— Проклети мантайлски шпиони — процеди през зъби невъоръженият обирратец. — Наистина ли си мислехте, че ще ни заблудите с вашата история, че идвате от Торил? — той пристъпи напред. — А сега аз искам да знам две неща: кой ви изпрати и с каква цел?
	Командирът промърмори:
	— Преди да говорим подробно по този въпрос, бих искал да ви кажа, че не сме тези, на които приличаме.
	Очите на обирратците се присвиха.
	— Какво пък означава това?
	— Ние сме чужденци — обясни Скоти. — Членове сме на дипломатически екип на Федерацията, чиято задача е да помогне за слагане край на вашия конфликт с мантайлците.
	— Чужденци? Как е възможно?
	— Знам, че е трудно за вярване — каза Кърк, — но е истина — той повдигна ръка към лицето и докосна бузите си. — Всичко това са протези и подкожно оцветяване. Ние сме хора.
	— Да, разбирам — каза обирратецът, макар че гласът му прозвуча доста скептично. — Предполагам, че има начин да докажете твърдението си.
	Командирът кимна.
	— Можете да разтворите ризата ми. Маската покрива само лицата и ръцете ни.
	Мъжът явно все още не вярваше, но посочи един от другарите си и му заповяда:
	— Направи каквото казва, Заабит.
	Въпросният Заабит затъкна фазера си в колана отзад, така че затворникът да не може да го достигне, когато се приближи към него и започна да разкопчава туниката на Кърк. Обирратецът затаи дъх.
	— Какво има? — попита шефът на групата.
	— Не лъже — отговори Заабит, като се обърна с лице към своя другар. В изненадата си той беше застанал с гръб към Кърк и му даде идеална възможност да грабне оръжието. Но при сегашното положение командирът не би го направил.
	Водачът погледна затворниците по нов начин.
	— Значи вие наистина сте чужденците! — каза той.
	— Да, така е — потвърди командирът. — Не сме дошли в свещения град, за да ви шпионираме, а за да намерим водачите ви Меники и Омалас. Искаме да говорим с тях.
	Лицето на водача се смръщи.
	— За какво?
	— Искаме да чуем тяхната версия за конфликта — обясни Кърк. — Ако има начин за разрешаването му, ние не можем да го открием, като говорим само с мантайлците.
	Обирратецът размисли върху казаното:
	— Съжалявам, че трябва да ви разочаровам, но Меники и Омалас не са тук, а дори и да бяха, нямаше да си губят времето, за да разговарят с вас.
	— Да си губят времето? — извика Скоти, а възмущението му прозвуча. Дори очите му да приличаха на малуриански, в тях пробягнаха огньове.
	— Правилно — отговори обирратецът. — Защото то ще бъде именно губене на време. Не съществува възможност за помирение с мантайлците. Те са завладени от онези проклети кубайа.
	— Вероятно — предположи командирът — ние би трябвало да оставим Меники и Омалас да вземат сами решение. Все пак ние представляваме една трета страна в…
	— Достатъчно! Нямам нужда от чужденци, които да ми казват кое е добро за хората ми!
	Имаше нещо в начина, по който беше произнесена думата „хората ми“, което наведе Кърк на една мисъл.
	— Вие сте един от министрите — каза той.
	Обирратецът кимна.
	— Така че познавам добре мантайлците, особено онези в Съвета, и когато ви казвам, че вашето съдействие няма да доведе до нищо, знам какво говоря.
	— С цялото си уважение към вас — отговори Скоти, — вие дори не сте пробвали! Ако все пак се върнете към масата за преговори…
	— Защо? — попита министърът. — За да ми се казва отново и отново, че свещените места са без значение, че са по-маловажни от стадо мръсни животни. Да бъда унижаван от мъже, които не виждат по-далече от собствените си абсурдни поверия!
	— Е, добре тогава — каза командирът, — останете тук и правете това, което трябва, но кажете ни по-подробно от какво се нуждаете, за да се опитаме да намерим решение.
	Меники подсмръкна.
	— Искате да кажете: да ви информирам и след това да ви изпратя на мантайлците?
	Кърк кимна.
	— Нещо такова. Просто ни е необходимо още нещо, за да продължим дейността си. Цялата информация, която получихме досега, ни беше дадена от Съвета, а тя е доста едностранчива.
	Министърът поклати глава. Не му вярваше.
	— Възможно ли е наистина да вярвате, че ние ще ви позволим да си отидете?
	Командирът се намръщи. Определено нямаше никакъв напредък.
	— Какво искате да кажете?
	Лицето на Меники потрепна — в знак на съжаление ли?
	— Искам да кажа, че не можем да ви оставим живи. Не и след като сте видели укритието ни.
	Устата на Кърк пресъхна. С крайчеца на окото си забеляза, че Скоти го гледа.
	— Няма да е много умно — каза капитанът. — Макар че сте взели комуникаторите ни, моите хора знаят, че сме тук. Ако се забавим прекалено дълго, те ще кажат на Трафид.
	— Не се страхуваме от Трафид — заяви министърът.
	— Това е глупаво. Мантайлците могат да дойдат тук и да ви сразят когато си поискат. И вие знаете добре! Нашата смърт ще ги накара да направят това още по-скоро.
	Меники повдигна рамене. Обърна се към въоръжените обирратци, стоящи от двете страни на Кърк и Скоти.
	— Ликвидирайте ги — заповяда министърът.
	Другарите му повдигнаха фазерите си, а Кърк нямаше никакви съмнения относно унищожителната им сила.
	„Дотук с говоренето — помисли си Кърк. — Време е да се използва алтернативата.“
	Преди обирратецът до него да натисне спусъка, командирът замахна със завързаните си ръце и събори оръжието на земята. Като не даде възможност на изненадания обирратец да се съвземе, той го удари по устата. Обирратецът политна назад. Кърк се спусна към оръжието, но не успя да го вземе, защото беше завързан. Няколко сантиметра не му достигнаха да вземе бластера. В това време обирратецът се беше ориентирал в ситуацията и също се опитваше да достигне до оръжието. Отчаяно командирът събра коленете си и се оттласна отново напред. Този път успя. Пръстите му обхванаха фазера точно навреме, за да успее да се обърне и да го насочи срещу врага си. Като разбра, че не е успял, обирратецът отдръпна ръце и отстъпи назад. Чак тогава Кърк погледна към Скоти. Оказа се, че инженерът не се е справил така добре, както капитанът. Беше хванал обирратеца в яростна хватка. Оръжието не беше в нито един от двамата — то лежеше на пода, далеч от тях. Докато Кърк гледаше всичко това, Меники посегна към оръжието, но в този момент Кърк изпрати яркочервен предупредителен изстрел, който беляза пода между министъра и неговата цел.
	— Ако бях на твое място, щях да отстъпя — каза Кърк, а след това се обърна към своя противник и преди той все още да е решил нещо, добави: — Имам предвид всички вас.
	Като въздъхна облекчено, Скоти разхлаби краката си и позволи на обирратеца да измъкне главата си.
	— По дяволите — каза той, — радвам се, че не трябва да държа това нещо повече.
	След като обирратецът отстъпи, Скоти, гърчейки се по пода, отиде и взе фазера. След това се изправи в клекнало положение и погледна към Кърк.
	— Мога да ви охранявам, сър, докато се оправите, макар и да сте в по-добро положение от мен!
	Обирратците изглеждаха като втрещени. Като че ли нямаха много опит в тези неща.
	Командирът кимна.
	— Благодаря ви, Скоти! — каза той, докато лазеше към стената и накрая опря гърба си в нея. След това, като си помагаше с пети, успя да се изправи.
	— Добре! — каза той и насочи оръжието към тримата противници. — Твой ред е, мистър Скоти.
	След няколко минути инженерът успя също да се изправи на крака. Обърна се към Кърк и като се опитваше да се усмихне под протезите, отбеляза:
	— Добра работа, сър.
	— Така изглежда.
	Като се обърна към обирратците, той каза:
	— А сега ще опитаме един по-различен подход.
	— Както и аз — каза един глас, идващ отвъд отворената врата.
	Секунда по-късно прегърбената фигура на възрастен мъж влезе вътре. Меники изпсува и застана между тях.
	— Не го наранявай! — помоли той. — Не представлява опасност за вас!
	— Няма да нараня никого — увери го Кърк. — Не, щом като можем да избегнем това.
	— Всичко е наред, Меники — каза другият министър. — Аз му вярвам.
	Меники се намръщи.
	— Твърде много се доверяваш, Омалас.
	По-възрастният мъж повдигна рамене:
	— Може би. А може би ти не се доверяваш достатъчно.
	Като използва ситуацията, Скоти насочи фазера към въжетата, с които бяха завързани глезените му. Само за няколко секунди бяха разрязани от лъча.
	„Нелоша идея“ — помисли си Кърк и направи същото.
	— Не беше необходимо. Щяхме да ви развържем — каза министърът.
	Обирратецът, изглежда, се забавляваше, защото кожата в ъглите на очите му се набръчка, докато наблюдаваше другия министър.
	— Меники понякога се разгорещява — каза той, — но обикновено следва моите съвети.
	По-младият мъж поклати глава.
	— Не и този път, Омалас. Твърде много се е насъбрало — не само нашият живот и този на хората ни, но и успехът на целия бунт. Без нас двамата кой ще ръководи бунта?
	Омалас посочи Кърк и Скоти.
	— Тези мъже ни посочват начин за разрешаване на спора без повече кръвопролития. Това не заслужава ли да се опита?
	Меники измърмори:
	— Изходът, който те ни предлагат, е фалшив, дори и да вярват в него. Мантайлците са упорити като магарета. Ти също знаеш това.
	— Може пък — каза Омалас — и мантайлците да казват така за нас.
	Той погледна Кърк за потвърждение.
	— Вярно ли е?
	Командирът се опита да се усмихне, но протезите не му позволиха.
	— Страхувам се, че е така — каза той, като кимна.
	По-възрастният обирратец го погледна.
	— Значи вие вярвате, че можете да установите траен мир дори между такива непримирими противници?
	— Правили сме го и преди.
	Омалас изглеждаше доволен.
	— Много добре тогава! Аз няма да изляза от скривалището си, за да се срещна с Трафид и другите. Може би няма да ни посрещнат така радушно, както очаквате, но ще се погрижа да имате необходимата ви информация, за да си свършите работата.
	Меники изсъска нещо. Очевидно той все още имаше някакви резерви относно това, дали чужденците да бъдат оставени живи.
	— Благодаря ви! — каза командирът, като не обърна внимание на реакцията на по-младия мъж.
	— Междувременно ще трябва да ни върнете фазерите. Страхувам се, че другарите, които ме чакат долу в стаята, ще разберат погрешно нещата, ако ви видят с оръжие в ръка.
	Кърк се поколеба. Можеше ли да вярва на обирратци? Но всъщност имаше ли някакъв избор?
	— Ела, приятелю! — каза Омалас. — Помолихте ме да разчитам на думата ви. Сега вие трябва да разчитате на моята.
	Недоверчиво командирът постави фазера в ръката на обирратеца, като изпсува нещо тихичко. Скоти направи същото.
	— Чудесно! — каза обирратецът, като върна фазерите на притежателите им. — А сега елате с мен! — обърна се към чужденците. — Ще накарам някой да ви развърже напълно. След това ще говорим за всичко онова, което желаете.


>	Глава шестнадесета

	Кърк не беше много гладен, но Омалас настояваше.
	— Никой никога не е казвал нищо мъдро на празен стомах — каза им той.
	След това ги заведе в малка стая със скрин, дървена маса и няколко стола и ги покани да седнат. Негов човек, обирратец, донесе хляб, кана със студена вода и няколко чаши. Кръгъл и твърд отвън, сладък и мек отвътре, хлябът на обирратците беше много по-вкусен от която и да е храна, която Кърк някога беше ял. И Скоти явно го хареса. Като откъсна още едно голямо парче, той го натъпка в устата си и енергично започна да дъвче.
	— Внимателно, мистър Скот! — разсмя се Кърк. — Ще си счупиш протезата.
	Инженерът промърмори нещо, докато вдигаше чаша, пълна с вода.
	— Като имате предвид, че вече се разбра какви сме, ще ме извините, но протезите ни вече не са ми голяма грижа.
	Самият Омалас също седна с тях на масата, но отказа да яде каквото и да е и капитанът първоначално беше доста озадачен от това. Но не след дълго си каза, че ако обирратците искат да се отърват от тях, имаше много по-лесни начини, отколкото да ги тровят.
	— Не че не оценявам гостоприемството ви, но защо смятате, че е толкова важно непременно да ни угощавате? — попита Кърк.
	Министърът се усмихна.
	— Защото трябва да проникнете в мъдростта на свещените ни книги.
	Думите му приковаха вниманието на Скоти.
	— Знаете ли — изкоментира той, — за такова начинание може би ще е необходимо доста време?
	Омалас поклати глава.
	— Не повече от една нощ.
	Скот погледна към Кърк. Командирът не каза нищо.
	След като изядоха яденето, което беше поставено пред тях, Омалас сам почисти масата от трохите с голата си ръка. След това отиде до скрина, който се намираше до стената.
	— Казвате, че искате да разберете обирратците.
	Командирът се усмихна.
	— Затова сме тук, с не малък риск за живота си.
	— Добре — каза Омалас.
	Като отвори едно чекмедже, той извади три старинни, подвързани с кожа книги и ги постави на масата с безкрайна почит.
	— Всичко, което желаете да научите за нас — каза им той, — ще намерите в тези книги.
	Кърк се протегна и докосна най-близката от тях. Както и предполагаше, кожата беше омазнена — явно добре се грижеха за нея. Той погледна нагоре и видя Омалас да го наблюдава съсредоточено.
	— Имате ли такава книга там, откъдето идвате?
	Командирът отдръпна ръката си.
	— Да, имаме.
	Като седна на стола, министърът притегли към себе си един от томовете и го отвори на първата тънка и пожълтяла страница. С наведена глава той посочи на хората да направят същото.


	Аорас въздъхна. Търсеха децата на хората вече цяло денонощие. Удивително дълго време, като се имаше предвид, че това бяха просто деца. Гидрис се беше отказал да моли за помощ както капитана, така и Кад’нра. Търсенето ги беше отвело до една плоска, тясна клисура между два склона. Ниско долу, тук, закътано от вятъра, не беше толкова студено, както навсякъде другаде. Но слънцето все още режеше като нож очите им. То обаче не беше единственият им проблем. Все пак Крюге беше след Гидрис в йерархията, но беше преди Аорас. А не беше прието някой да критикува началника си, дори в присъствието на по-голям от него началник. Раздразнен от неуспеха при търсенето на децата, мъжът изливаше злобата си безразборно на всеки, който му се изпречеше пред очите.
	— Първо, смее се като ненормален на забележките на капитана. После, когато му направя забележка, ми казва, че „е заинтересуван от възможностите, които му предлага случаят“ — изръмжа Гидрис. — Ще му го върна тъпкано!
	Аорас не искаше да слуша такива разговори, а и не разбираше много от тях — беше твърде опасно.
	Някой ден без съмнение Крюге ще оспори поста на Гидрис на Кад’нра. Ако Крюге станеше първи офицер, Аорас, разбира се, не искаше да се говори за него като за човека, с когото Гидрис беше споделял личните си отношения, особено отношението си към Крюге.
	Независимо от желанието на Аорас, Гидрис продължаваше да мърмори:
	— Но не бих ли искал и аз да правя същото, ако бях на твое място? Не бих ли се зарадвал на възможността да разклатя пълната с мухи глава на Крюге?
	„Спри — помисли си Аорас. — Остави за друг път! Твърде млад си, за да се събудиш с кама, забита в гърлото.“
	С изпъкнали очи, мрачен и ядосан, Гидрис избълва цяла серия псувни и най-после замълча, сякаш се вслуша в молбата на Аорас.
	Аорас не се съмняваше, че вторият офицер продължава тирадата си наум. Единственият им проблем сега беше слънцето. Не можеха ли проклетите жители на Федерацията да изберат място, което не е толкова…
	Изведнъж нещо на пътеката привлече вниманието му. Като спря веднага, той разбра какво е то: дете. Дете на човеци! И беше с гръб към тях. Все още не ги беше видяло. Ако имаха късмет, то щеше да ги отведе при другите. Аорас протегна ръка към гърдите на Гидрис, за да му привлече вниманието, но първият офицер също беше видял момичето. И затова отмести ръката на другаря си с не малко пренебрежение. Зачакаха с притаен дъх, замръзнали на местата си като статуи. Не смееха да помръднат, за да не ги чуе момичето. Беше ужасно трудно да открият децата и не искаха да пропуснат този шанс. За техен късмет момичето не обръщаше внимание на това, което ставаше около него. То правеше нещо с дългата си черна коса. Аорас си помисли, че я сплита на плитки и сякаш усилията й поглъщаха цялото внимание — или поне така изглеждаше. Но тъкмо щеше да завие към един завой на склона, вляво от тях, когато сякаш някакво шесто чувство го накара да се обърне. И ги видя. Момичето побягна с широко отворени от уплаха очи.
	Преследването започна. Аорас се спусна напред с клатеща се походка, като се опитваше да намали разстоянието. При други обстоятелства той не би бързал, защото вярваше, че никое дете на хора не би им избягало, но тези деца бяха успели да ги разиграват в продължение на часове. С тях трябваше да се отнасяш сериозно. Гидрис беше точно зад него, като вървеше неотлъчно по петите му. Вече беше извадил бластера си и се беше приготвил да го използва, ако това беше необходимо. За да не изостане, Аорас направи същото. Но след миг се случи нещо и Аорас не беше сигурен какво е то. Това, което почувства, беше, че земята се подхлъзна под нозете му, чу, че нещо щракна, и в следващия момент отвсякъде се посипа пръст. След това усети, че се удари силно в дъното и някаква тежест, която можеше да бъде само Гидрис, се стовари отгоре му и му изкара въздуха. Докато лежеше там и тежко дишаше изпълнения с прах въздух, той осъзна, че Гидрис е в безсъзнание или може би още по-зле. Нямаше достатъчно сили да го отмести от себе си. Цялото му същество отчаяно се опитваше да поеме въздух. През замъгления си поглед Аорас виждаше светлина някъде горе, светлина, която беше разкривена и сякаш разкъсана на много парчета, които той не можеше добре да различи.
	Точно тогава осъзна положението си: дупката, в която бяха паднали, беше дълбока, много дълбока! Твърде дълбока, за да се е образувала по естествен път. Секунда по-късно сред светлината се видяха проблясъци, напомнящи за огъня на бластерите. Опита се да вика, да каже, на който стреляше, да спре, защото тук долу има някой. Но нямаше полза. Не можеше да издаде нещо повече от едно болезнено хриптене. Какво ставаше, по дяволите? Усети как страхът и ядът се смесиха в едно. Кой беше изкопал тази дупка? Защо стреляха по тях?
	Изведнъж той се сети. Крюге! Беше решил да използва ситуацията, за да се издигне и да стане първи офицер. Но защо трябваше да го направи така? Защо просто не ги застреля един по един? Дали искаше да покаже на хората си колко е умен? Не, това предположение беше безсмислено. Момичето — то участваше във всичко това! Как би могъл Крюге да я включи в тази работа? Нямаше значение. Трябва да е бил Крюге. Кой друг би могъл да е? Междувременно огънят на бластерите продължаваше да просветва в тъмнината. Малко по малко отломъците над Аорас бяха отстранени и той виждаше по-добре. Вече можеше да си поеме достатъчно въздух, за да извика възмутено, да покаже на този, който стреля, че долу има някой.
	Както и очакваше, огънят не спря. Само да знаеше къде е собственият му бластер! Явно го беше загубил, когато паднаха в дупката. Безпомощно Аорас наблюдаваше как една фигура се появи на ръба на дупката и се опитваше да види нещо през каменните отломъци. Странно! Не приличаше на Крюге. Всъщност съвсем не изглеждаше като клингънианец. Най-после бластерът беше разчистил достатъчно добре отломъците и Аорас можа да види неприятеля си. Очите му се отвориха широко — един Вулкан! И при това с униформа на Звездната флота! Дори и да не можеше да диша съвсем добре, Аорас успя да изпсува. Сега разбра как беше изчезнало устройство Г-7 и как децата бяха успели да избягат: били са предвождани от офицер от Звездната флота.
	— Продължавай! Убий ни! Ще отмъстят за нас.
	Вулкан надникна през ръба на дупката:
	— Нямам намерение да ви убивам — каза той. — Исках само да се уверя, че не сте въоръжени и че няма да можете да избягате оттук. Ако бях на ваше място, щях да си пазя силите. Вероятно ще останете тук още известно време.
	След това той изчезна сред смеха на много деца. Смутен, чувствайки се, сякаш току-що бе избягнал удар с кама, Аорас просто гледаше втренчено парчето синьо небе над себе си, докато Гидрис не започна да се размърдва. Аорас изсумтя. Първият офицер никога нямаше да повярва на това. Никога!


	— Сър?
	Беше Скот, който седеше на противоположната страна на масата. Инженерът гледаше към Кърк с кървясали очи.
	— Извинявай — каза командирът, като поклати глава. — Трябва да съм задрямал за момент.
	— Няма нищо — каза му Скот. — След като прекарах цяла нощ в опити да разчета тези ръкописи, също се чувствам замаян.
	Кърк се огледа наоколо.
	— Къде отиде Омалас?
	— Не каза — отговори инженерът, — но скоро ще се върне.
	Сега командирът си спомни.
	— Добре, откога го няма?
	— Само няколко минути, сър. След всичко, което стана, имате ли идея, какво ще правим за разрешаването на проблема с кубайа?
	Кърк се усмихна, но не особено весело. Свещената книга на обирратците включваше всякакви въпроси. От правила за постене — до погребални ритуали; от въпроси по земеделието — до клетви, давани при женитби. Законите, по които се управляваше свещеният град, бяха само малка част от информацията, която се съдържаше в писанията.
	— Не бих могъл да кажа, че имам. А ти?
	— Нито една. Все още никаква идея.
	Неочаквано вратата се отвори и Омалас застана на прага. Той носеше поднос с пресен хляб и кана студена вода — същото ядене, както и предишната нощ.
	— За да отпразнуваме помъдряването ви — поясни той.
	Върху таблата имаше още нещо, всъщност още две неща — техните комуникатори.
	— След като отпразнуваме — каза Омалас, — ще завържем очите ви и ще ви върнем на мястото, където… — той се усмихна — където загубихте съзнание. Тогава можете да се обадите на кораба си или да се върнете в заседателната зала, но аз не бих ви препоръчал да се бавите много в свещения град. Меники не е много съгласен с начина, по който се отнесох към вас. Той няма да се поколебае да употреби сила, ако открие, че се мотаете наоколо.
	— Разбирам — отговори командирът. — Но не се безпокойте. Ние получихме това, за което дойдохме.
	„Въпросът сега е — помисли си Кърк — дали бихме могли да ви помогнем с нещо.“


	Велед кипеше от гняв.
	— Кажи това още веднъж! — заповяда той на Крюге.
	Вторият офицер го погледна в очите.
	— Първият офицер, изглежда, е изчезнал, а също Лутек, Аорас, Иглат, Шроф — дори и да беше доволен от очевидния провал на Гидрис, той не го показа. — Останаха само Дират и Рог, а и те не са в състояние да изпълнят поставената задача.
	Командирът изпсува и се изплю.
	— Не мога да си обясня защо е толкова трудно да се намерят група хлапета!
	Крюге повдигна рамене. Всеки би си помислил, че не е толкова трудно.
	— Ако желаете, аз ще взема втори взвод и ще отида да видя какво е положението.
	Велед се намръщи.
	— Не — каза той, — остани тук! Докато се върна, ти ще отговаряш за мисията.
	Очите на втория офицер се присвиха.
	— Докато се върнете?
	Командирът кимна.
	— Да. Сам отивам там, за да видя какво става и най-после да завърша работата, която Гидрис започна. Може да се окаже, че сте първи офицер на Кад’нра много по-рано, отколкото някой е очаквал, Крюге!
	Вторият офицер отговори, като леко се усмихна:
	— Ще се радвам да ви служа по всякакъв начин!
	Велед изръмжа.
	— Сигурен съм, че ще е така! А сега събери няколко добри мъже да дойдат с мен — Чорл, Енгат, Норг, Зораг, Никнаш, Граел. Вече загубихме не малко време с тази глупост, затова искам да свърша колкото е възможно по-бързо.


>	Глава седемнадесета

	Маккой стоеше в лазарета и си мърмореше нещо, като се опитваше да разбере защо новите биомонитори все още не работят както трябва, когато чу шум от приближаващи стъпки. Като се обърна, видя двама малурианци, които стояха в средата на лазарета.
	Първото нещо, което му дойде наум, беше да извика охраната. Какво, по дяволите, правеха малурианци на „Ентърпрайс“, а още повече тук, в лазарета? След малко осъзна, че те въобще не бяха малурианци.
	— Джим, Скоти! — извика той.
	— Същите! От плът и кръв, макар и не съвсем наша, собствена — пошегува се Кърк.
	— В един момент си помислих, че не ни позна — каза инженерът.
	„Да, така беше — помисли си докторът. — Все пак добре съм си свършил работата.“
	— Глупости, радвам се да ви видя! Бях започнал да се чудя какво ви се е случило — той замълча и почувства, че лицето му се покри с червенина. — В един момент дори се почудих на глас, пред посланика.
	Командирът го погледна и се намръщи или поне на Маккой му се стори така. Трудно беше да се разбере какво точно беше изражението на лицето му, защото протезите пречеха.
	— Съжалявам, Джим — добави Маккой, — разтревожих се много! Помислих си, че ще се наложи да изпратят мантайлци след вас — той се изкашля. — За щастие не се стигна дотам.
	Командирът кимна.
	— Всичко е наред, Боунс! Разбирам те. А сега, ако не си много зает, би ли свалил тези неща от лицата ни? Чувствам се, сякаш кожата ми е покрита с тетрацитна кал.
	Тя беше характерна с това, че в нея живееха почти микроскопични паразити. Докторът, разбира се, се досети за какво става въпрос, защото веднъж беше прекарал цяла седмица, измъчван от сърбеж вследствие ухапванията на въпросните паразити.
	— Всъщност — каза Маккой, — доколкото си спомням, първо на мистър Скот му беше поставена протезата. По-правилно би било неговата да бъде отстранена най-напред.
	Инженерът вдигна ръце, с което искаше да каже, че за него е без значение.
	— Няма значение…
	Но Кърк го погледна рязко.
	— Докторът е прав, Скоти. Ти си първи!
	— Сър, аз…
	— И недей да спориш с мен — продължи командирът. — Знаеш, че протезата ти е противна не по-малко, отколкото на мен.
	Убеден най-после, Скоти тръгна към най-близкото легло.
	— Е, добре, действай, докторе! — каза той.
	Боунс отвори едно чекмедже и извади наскоро зареден лазерен скалпел.
	— И внимавай протезата да е единственото, което ще отстраниш! — предупреди Скоти.
	Докторът се усмихна.
	— Не давам никакви гаранции, Скоти. А сега си затвори устата и лягай! Работата няма да ми отнеме и минута.
	Докато чакаше, Кърк отвори комуникатора си. Маккой чу прещракването на устройството.
	— Как вървят нещата горе, мистър Сулу?
	Сулу заместваше командира на мостика. Отговорът му беше бърз и точен:
	— Не може да е по-добре, сър. Добре дошли!
	— Благодаря, лейтенант! Продължавайте! Грижиш се за моето „огнено цвете“, нали?
	Този път Маккой чу как Сулу се разсмя, преди да отговори:
	— То е един от най-важните ми ангажименти, командире. Не усещате ли миризмата му от лазера?
	Кърк също се разсмя.
	— Продължавайте.
	Чу се повторно прещракване и командирът изключи устройството.
	Маккой вече беше успял да премахне по-голяма част от протезата на Скоти. Кожата му беше все още черна, естествено, а очите сребристи, но чертите на лицето му бяха вече предишните.
	— О, чувствам се толкова добре сега! — каза Скоти.
	— Стой мирно — предупреди го Маккой — или ще загубиш нещо, което не би трябвало да губиш.
	След това, без да променя фокуса на лазера, той попита:
	— Е, Джим? Получи ли това, за което слезе долу?
	Командирът промърмори зад гърба му.
	— Трудно е да се каже, докторе. Успяхме да говорим с Меники и Омалас. Дори ни се удаде възможност със съдействието на Омалас да почетем от свещените книги на обирратците. Но не се доближихме дори и на крачка до… — изведнъж Кърк щракна с пръсти. — По дяволите, Боунс! Точно това е то!
	Като изключи скалпела, Маккой се обърна и погледна през рамо.
	— Трябва да знаеш, че аз се опитвам да правя хирургическа операция тук! А сега за какво, по дяволите, викаш?
	Лицето на командира сияеше.
	— Намерих решение, докторе, решение на малурианския проблем! Чакай, сега ще ти го кажа!
	— Продължавай, целият съм в слух!
	Преди Кърк да каже дори и няколко думи, Маккой и Скоти разбраха, че вероятно въпросът вече е решен.


	„Бих могъл да свикна да командвам“ — каза си Крюге. Като разглеждаше вътрешността на стаята, която командирът беше определил за свой генерален щаб, той постави краката си върху бюрото и кимна: „Бих могъл да свикна.“
	Той се закле, че един ден това ще стане. Все пак, след като Гидрис бъде отстранен, което може би вече беше станало, и ако нещата в планината продължат да бъдат все така зле, Крюге трябваше да си постави нова цел. А каква друга цел би била по-подходяща, ако не един ден да стане капитан! Ако не на Кад’нра, то тогава на някакъв друг кораб. При тази война между камордагци и Гевиш’рае сигурно щяха да открият нови възможности. Всичко, което трябваше да направи, беше да действа разумно и внимателно…
	Вратата се отвори и един силен мъж от охраната, на име Огир, направи крачка навътре.
	— Втори офицер, имам новини от Кад’нра — той замълча, защото се колебаеше. — От Хаастра.
	„Хаастра, офицерът по охраната“ — помисли си Крюге.
	Като свали краката си от бюрото, той ги постави на пода и се наклони напред.
	— Какви новини? — излая Крюге.
	Огир очевидно трябваше да съобщи нещо неприятно.
	— Станал е инцидент, втори офицер. Един акт на… — той отново спря.
	Като скочи на крака, Крюге изкрещя:
	— Достатъчно! Ще разбера от самия Хаастра.
	Той издърпа комуникатора си от колана и включи. Беше необходима само минута, преди офицерът по охраната да отговори.
	— Крюге? Трябва да говоря с командира!
	— Командирът е зает — каза вторият офицер. — Аз го замествам.
	Той чу приглушена псувня, но открито несъгласие не беше изразено. Обикновено Хаастра докладваше лично на командира, но ако Велед беше оставил Крюге да го замества, шефът на охраната не можеше да го пренебрегне.
	— Стана експлозия в товарното отделение, съседно на машинното.
	Крюге почувства как чертите на лицето му се изопнаха.
	— Саботаж?
	— Без съмнение.
	— Кой би могъл да го направи?
	— Не се знае.
	— Повреди?
	— Големи. Докато не поправим орбиталния механизъм, ние сме като с вързани ръце. Ограничени сме до импулсна мощност.
	Крюге се изплю. Не можеше да се каже, че очаква с нетърпение момента, когато щеше да докладва на Блед за това. Не беше чудно, че мъжът пред него нямаше желание да говори.
	— Организирай ремонт тогава! Искам двигателите да са готови след няколко часа!
	— Разбира се — отговори Хаастра. В гласа му се усети нотка на ирония, сякаш се съмняваше дали главният инженер би могъл да отговори на такива изисквания.
	— И освен това, Хаастра, погрижи се виновникът да бъде разкрит и задържан! Командирът няма да се зарадва, когато разбере, че в нашите редици има предател!
	Крюге си представи реакцията на Хаастра при тази забележка.
	— Не е необходимо да ми напомняте това! — отговори остро той.
	Секунда след това връзката беше прекъсната, Крюге прибра комуникатора си и погледна ядосано Огир.
	— Е? Какво чакаш? Продължавай работата си.
	Мъжът не се нуждаеше от повтаряне. Вратите едва се бяха отворили и той излезе.
	Като остана сам с мислите си, Крюге удари с юмрук по масата. Предател! Беше нечувано! И ако Хаастра не го разкриеше скоро, може би нямаше да бъде единственият, чиято глава щеше да бъде заплашена. Внезапно вторият офицер почувства, че не беше приятно да си отговорен за толкова много неща.


	Във въздуха на заседателната зала се носеше напрежение, някакво враждебно чувство, което преди това го нямаше тук. Кърк не можеше да не го усети, докато той, Маккой и Скоти вървяха след Фаркухар. Трафид и останалите министри ги очакваха с мрачни лица около масата за конференции, разположена под спираловиден метален пръстен. Пред един от прозорците беше поставен монитор — засега невключен, но скоро на него щяха да се появят тесните лица на Омалас и Меники. От двете страни на монитора бяха застанали хора от охраната.
	Като спря пред Трафид, Фаркухар постави пръстите си до слепоочието.
	— Благодарни сме, че удовлетворихте нашите искания, първи министър!
	Мантайлецът отговори на поздрава му, но без особен ентусиазъм. Преди Трафид беше нетърпелив, а сега определено изглеждаше загрижен. Не беше трудно да се разбере причината за поведението му, като се имаха предвид събитията от последните дни. Ако Кърк беше на негово място, също щеше да бъде разтревожен.
	— Успеете ли да спрете кръвопролитията, ние ще ви бъдем благодарни! — лицето му потрепери. — Макар че аз трябва да ви предупредя, че нашето преклонение пред кубайа не е намаляло и ние няма да отстъпим по въпроса за правата и благополучието им.
	Фаркухар кимна.
	— Разбираме ви, първи министър. Уверявам ви, че ние по никакъв начин няма да подценим преклонението ви пред свещените животни! Взели сме предвид и желанията на обирратците.
	Трафид погледна одобрително.
	— Добре тогава, да започваме!
	Когато хората заеха местата си пред монитора, посланикът хвърли поглед към Кърк, сякаш искаше да му каже: „Не ме карай да лъжа, капитане!“
	Кърк се намръщи, но не се разтревожи от погледа на Фаркухар.
	По знак, подаден от Трафид, охраната включи монитора. Секунда по-късно екранът светна и се появиха лицата на Омалас и Меники. Те бяха в голяма стая без прозорци и никой не можеше да разбере къде се намират. Все пак нямаше гаранция, че планът на Федерацията ще бъде приемлив за двете страни, и ако се окажеше, че е така, обирратците не искаха да разкрият местонахождението на водачите си. Разбира се, мантайлците можеха да разберат местоположението им, като засекат предавателя, но Трафид даде честната си дума, че това няма да се случи. За да успокои още повече обирратците, Съветът им предостави десетина устройства за радиопредаване. Те можеха да се използват за предаване на сигнали, без да може да се открие източникът им.
	Омалас погледна към Трафид.
	— Добър ден, първи министър!
	Трафид също го погледна невъзмутимо.
	— Добър ден и на теб, колега! Ако щастието ни се усмихне, денят ще е наистина добър за всички нас.
	Не беше трудно да се усети напрежението в гласовете им, както и тъгата за онези, които бяха загинали.
	„Но думите им поне са учтиви. Дори изпълнени с надежда“ — помисли си Кърк. Той се окашля. Фаркухар разбра намека.
	— Идеята, която представяме, е на капитан Кърк — обяви посланикът. — Моля да му обърнете внимание.
	Всички погледи се насочиха към Кърк. Той пое дълбоко дъх и започна речта си, която беше приготвил миналата нощ.
	— Както всички знаете, лейтенант Скот и аз имахме възможност да посетим обирратците в свещения им град. Министър Омалас беше много любезен да ни покаже свещената книга на своя народ — Маккой подаде на Кърк електронно текстозаписващо устройство, което носеше със себе си.
	— Късмет! — промърмори докторът.
	— Благодаря ти! — отговори Кърк.
	Той погледна към дисплея и се обърна към всички, които присъстваха тук, и към онези, които бяха на екрана:
	— Коригирайте ме, ако не съм прав, министър Омалас, но вашият протест по отношение на свободното движение на кубайа е основано на следната фраза от свещената книга: „Никое горско или полско животно да не се допуска на свещената земя.“
	Цитатът беше точен. Кърк го взе от самия Омалас рано тази сутрин чрез директна връзка от „Ентърпрайс“, затова не се изненада, че обирратският министър кимна в знак на съгласие.
	— Това наистина е основанието за нашия протест. Не можем да се примирим с присъствието на животните в свещения античен район.
	— Добре тогава — каза капитанът. — Преди известно време ние предложихме на Съвета някакъв хищник, например гетрикс, да се засели в района на свещения град.
	— Това би било немислимо! — извика Меники. — Гетрикс са по-нежелани дори и от кубайа!
	— И ние така бяхме информирани — каза Кърк. — След което променихме предложението си, като казахме, че вместо действителния хищник може да се постави миризма от такова животно. Предложението също беше оценено като неподходящо, както и идеята да се постави някакъв химически заместител на тази миризма. Ние дори предложихме да доставим смес, която да напомня миризмата на някакво животно, което никога не е било виждано на тази планета. Това също беше отхвърлено.
	— А и така е трябвало да се направи — потвърди Омалас, — защото всички тези възможности влизат в директен конфликт с нашите свещени книги и с начина, по който интерпретираме написаното в тях.
	Командирът погледна обирратеца и каза:
	— Чудесно! Няма да бъде използвана миризма на животни, но какво ще кажете за други миризми? — Кърк спря за момент, за да се получи необходимият ефект. — Какво ще кажете за миризмата на някакво цвете? — той погледна отново текста от свещената книга. — „Вие трябва да обожавате свещените камъни, всякакви цветя и други растящи неща, тъй като те освежават паметта и засилват дейността на сърцето.“ Не се ли превежда по този начин това писание, министър Омалас?
	Обирратецът отново не изрази никаква изненада.
	— Да, така е. Никога не сме се противопоставяли на засаждането на цветя в свещения град — лицето му отново потрепна, вероятно от любопитство, и той продължи: — Но аз не мисля, че едно цвете би могло да ви свърши работа, капитане. Никога не съм чувал за някакво растение, което би могло да задържи кубайа. Дори кубайа са известни с влечението си към повечето цветя, отделящи силни миризми.
	— Така е — каза Кърк, — но това се отнася за малурианските цветя.
	След това се обърна към Скоти, който извади комуникатора си и каза:
	— Мистър Кайл, можете да донесете растението.
	Бяха необходими секунда или две и някакъв малък, черен предмет се материализира в краката на Скоти. След това всички забелязаха, че това е един лъскав, черен глобус. Инженерът се наведе, вдигна го и го подаде на командира. Кърк го прие с кимване и натисна малкото копче отстрани на глобуса. Горната половина се отвори, за да открие цвете с дълги, тъмносини венчелистчета и големи, сиви и изглеждащи като бодли тичинки. Командирът го показа на обирратските министри, сякаш беше подарък с непреходна красота. „А и то си е така — помисли си Кърк, — ако се приеме, че мирът е красив.“
	— Какво е това? — попита Меники.
	— Клингънианско „огнено цвете“ — отговори му Кърк. — Не е от оня вид цветя, който можеш да посееш къде да е, освен ако не искаш да убиеш всичко растящо около него. То беше държано в ботаническите градини на кораба отделно от всички други растения. Но което е още по-важно: „огненото цвете“ отделя миризма, която е съвсем сигурно, че няма да се хареса на кубайа.
	Трафид подсмръкна.
	— Не усещам никаква миризма.
	— Разбира се, че няма да усетите! — намеси се Маккой. — Вие не сте кубайа. Нито един малурианец няма да бъде притеснен от миризмата, но тя ще задържа кубайа на значително разстояние.
	Омалас погледна доктора.
	— Сигурен ли сте в това? — попита той.
	Боунс кимна.
	— Имах възможността да събера много сензорни данни за кубайа, така че знам как работи обонятелната им система. Изглежда, те твърде много приличат на едно клингънианско животно, наречено пури, което бяга от „огненото цвете“ като дявол от тамян. Можем да се обзаложим, че кубайа няма да са очаровани от тези цветя не по-малко от най-отвратително миришещите гетрикс на планетата.
	Меники присви очи и попита с подигравателна нотка в гласа:
	— Смятате ли, че ние ще спрем въстанието само защото вие сте дали дума?
	— Има начин да се докаже, че това, което говоря, е вярно — отговори Маккой. — Вече започнах да синтезирам отделни компоненти, които влизат в състава на миризмата на „огненото цвете“. Можем да ги поставим на пътя на кубайа и ако избягат оттам, значи сме открили нещо.
	— А ако не стане така? — попита Меники.
	— Повярвайте ми, ще стане!
	— За да ви повярваме, ние трябва да присъстваме — отбеляза Омалас.
	— Разбира се! — съгласи се докторът.
	Меники се обърна към Омалас:
	— Искаш да кажеш да излезем от укритието си? Това е невъзможно.
	Омалас промърмори:
	— Има и друго послание в нашите книги: „За онзи, който е прекалено предпазлив, всичко е невъзможно.“


>	Глава осемнадесета

	За шефа по транспорта Кайл беше относително проста задача да открие основното стадо кубайа. Толкова голямо нещо не можеше да се скрие. За него не беше проблем също да транспортира всички участници в заседанието — мантайлските министри, охраната им, Фаркухар и тримата офицери от Звездната флота — до една местност, намираща се точно пред стадото. Или пък да телепортира няколко от членовете на екипажа със стъкленици, пълни със синтетична миризма на „огненото цвете“.
	Трудното беше да локализира Омалас и Меники, както и охраната им, защото разполагаше с информация само за това, къде се намира улицата, но Кайл успя някак да се справи. Сега всички бяха застанали на малък склон с изглед към града и наблюдаваха как вятърът подухва, като образува леки вълнички сред високата синьо-зелена маса, покриваща земята. За щастие духаше в желаната посока — към кубайа, които все повече приближаваха. Приближаваха не само хората, но и отворените стъкленици, оставени на земята на разстояние тридесет метра една от друга. По този начин беше създадена плътна завеса от миризмата на „огненото цвете“, която би трябвало да накара животните да не преминават през нея, ако всичко вървеше по план.
	Кърк, който стоеше близо до Маккой, постави ръка върху рамото му.
	— Кажи ми, Боунс, доколко си сигурен, че тази синтезирана миризма ще подейства?
	Боунс се намръщи.
	— Няма причина да не стане, както сме го замислили! — отговори той.
	— Не ми отговори на въпроса — каза капитанът.
	— По дяволите, Джим, аз съм доктор, а не ветеринар! Необходимо е време, за да се изяснят напълно нещата!
	Кърк кимна.
	— Страхувах се, че ще кажеш нещо подобно.
	Земята под краката им тътнеше от грохота на приближаващото стадо. До този момент животните не даваха признаци, че ще се отклонят встрани. Кубайа не вървяха бързо, за да има опасност да ги смачкат, а и поначало тези животни заобикаляха препятствията, но ако преминеха бариерата, която им беше поставена, градът беше реално заплашен. При скоростта, с която се движеха сега, за около ден-два щяха да залеят свещения град. Ето защо те трябваше да успеят! Ако кубайа не бъдат спрени, обирратци ще се възпротивят и конфликтът би бил неизбежен.
	Животните вече бяха на по-малко от сто метра разстояние от стъклениците, като по пътя си тъпчеха подобната на трева растителност. Все още не се виждаха никакви признаци, че миризмата им действа по някакъв начин. Командирът забеляза, че малурианците се спогледаха. Макар че не беше сигурен дали вярно разбира изражението по лицата на местните жители, Кърк не мислеше, че те са напълно уверени в успеха. С всяка крачка, която кубайа правеха, те все повече губеха тази своя увереност. Той не можеше да ги обвинява.
	Осемдесет мегра. Седемдесет, шестдесет… Кърк въздъхна. Петдесет, четиридесет, тридесет.
	— Хайде! — каза Маккой високо. — По дяволите, стъкленици, вършете си работата!
	Изведнъж сякаш заклинанията на доктора омагьосаха кубайа, животните от първия ред забавиха движението си и като полудели тръгнаха настрани. Следващият ред направи същото и следващият…
	Скоро след това стадото се раздели по средата, като някои от животните тръгнаха наляво, други — надясно, но всички бягаха успоредно на стъклениците. Групата на малурианците наблюдаваше всичко това и опасенията им се превръщаха в открита радост.
	— Знаех си, че ще стане! — извика Маккой.
	Командирът нямаше желание да му припомня какво беше казал малко преди това. Важното беше, че са успели!
	— Капитан Кърк!
	Той се обърна и видя Омалас пред себе си.
	— Да, кажете, министър.
	— Благодарен съм ви! Всъщност целият този свят ви е благодарен!
	С крайчеца на окото си Кърк видя Фаркухар да го наблюдава. Да го наблюдава и слуша.
	Командирът повдигна рамене.
	— Федерацията изпрати група, министър. Ако трябва някому да се благодари, трябва да е на всички по равно.
	Омалас кимна с глава. Като се имаше предвид изражението на лицето му, изглежда, разбираше това, което искаше да му каже Кърк.
	— Тогава аз ще направя именно това. Ще благодаря на всички ви — той се поклони дълбоко. — Но най-много на вас, мой другарю по мъдрост!
	След това отиде при Фаркухар, за да изпълни обещанието си.


	Когато Велед се материализира в пространството между мръсно червените хълмове, той погледна към Граел. В съответствие с предварителните инструкции на капитана, мъжът отвори комуникатора си и попита:
	— Колко далече?
	— Вероятно тридесет метра — отговори с леко неясен глас в резултат на атмосферните влияния Террик, който беше определил местоположението на всеки изчезнал клингънианец. — Точно някъде около следващия завой.
	— Чудесно — рече Граел. Той затвори комуникатора си и го постави на мястото му.
	„Достатъчно — каза си капитанът. При нормални условия той не би си и помислил, че ще е необходимо да използва някакви особени технически средства в преследването на деца, но те доказваха, че са много повече изобретателни, отколкото се очакваше от тях. — Освен ако Гидрис не бе оплескал работата.“
	Велед искаше да сложи край на това преследване, да намери устройство Г-7, и то преди славната победа в името на Гевиш’рае да бъде опетнена от слухове за неспособността им да се справят с положението.
	Капитанът уточни посоката, която Террик беше показал.
	— Енгат и Чорл да заемат предни позиции. Норг да прикрива отзад. Тръгвайте!
	Движеха се бързо, но предпазливо и внимателно. Велед не искаше да стават повече грешки. Не искаше да се създава възможност да попаднат на същите проблеми, които Гидрис беше имал.
	Едва бяха тръгнали, когато Енгат и Чорл им дадоха знак. Очевидно изчисленията на Терик бяха точни. Нямаше опасност, иначе жестовете им щяха да бъдат други.
	Дори на лицето на Енгат имаше нещо като усмивка. Когато Велед се приближи към тях, забеляза, че и Чорл имаше същото изражение, макар че умело го прикриваше. Террик беше съобщил, че тук има двама клингънианци, а те изобщо не се виждаха. Вероятно бяха в дупката. Ако тази задача беше поставена на някой друг и ако нечия друга кариера висеше на косъм, а не неговата, Велед щеше да приеме това за смешно, но сега ядът го стягаше за гърлото. Той приближи към ямата, като стъпи на ръба й, и надникна в нея. Очите му все още не бяха свикнали с тъмнината, но можа да различи две неясни форми. Две, реши Велед. И нито една от тях не подозираше неговото присъствие. Отвратен, той ритна едно парче скала в дупката. Фигурите се размърдаха, дори се чу псувня. Те вдигнаха лицата си нагоре и Велед можа да ги види по-добре. Единият беше Аорас, а другият Гидрис.
	— Капитане! — извика първият офицер, хванат неподготвен. Изглежда, имаше рана на главата, защото кървеше. — Радвам се да ви видя! Хванаха ни в капан.
	— Кой? — извика Велед. — Една група деца на хора?
	— Не — каза Аорас, — не само деца! С тях има Вулкан! Той е направил капана, той…
	В отговор на думите му капитанът отново ритна по ръба на ямата. Върху главите им се посипа пръст и Аорас замълча.
	— Синове на пури! Какво е един Вулкан? Какво направи той? Омагьоса ли ви с легендарната си магия и ви убеди да скочите в дупката?
	— Капитан Велед — извика Гидрис, като се опитваше да обясни, — той не беше от обитателите на колонията! Беше облечен в униформа на Звездната флота.
	Звездната флота? Мисълта за нея беше като сол, втрита в рана. Ако Звездната флота беше се ангажирала, мисията им беше в смъртна опасност! И му трябваше толкова време, за да разбере това? Преди дори да усети, че е извадил бластера си, Велед стреля в ямата. Проблесна тъмносиня светлина. Когато тъмнината обгърна дупката отново, тя вече беше празна. Гидрис и другарят му бяха изпратени на онзи свят. Командирът прехапа устни. Не можеше да позволи на чувствата си да вземат надмощие. Това не беше скандал в някакво заведение за удоволствие. Това беше задача и той беше този, от когото зависеше успехът или провалът й.
	Без да си прави труда да използва Граел за свръзка, Велед извади комуникатора си и се свърза с Террик. Отговорът беше бърз.
	— Да, господарю!
	— Забрави първоначалните ми инструкции! — каза му Велед. — Вече не се интересувам от намирането на нашите хора. Остави ги да гният. Сега трябва да намеря децата и един възрастен. Един Вулкан.
	Естествено на другия край на линията настъпи мълчание. Террик сигурно се беше изненадал не по-малко от самия капитан.
	— Веднага! — отговори той.
	За нещастие сензорните устройства на клингънианците не бяха толкова съвършени, колкото тези на Федерацията. На Террик щеше да му е необходимо известно време, докато сканира местоположението на Вулкан дори и приблизително. Велед можеше да почака все пак, ако именно това беше необходимо, за да изпълни задачата добре.


	Нищо друго не се виждаше на панорамния екран, освен палитрата от пробягващи звезди — винаги една приятна гледка, но не и този път. Малурианският проблем беше един от най-костеливите, които Кърк някога беше срещал. Радваше се, че е приключил.
	— Приблизително време на пристигане в Бета Канцандия III? — попита той Чеков.
	— Четири дни, шестнадесет часа и двадесет минути, сър.
	Командирът се усмихна на себе си, като забеляза, че навигаторът е понапълнял напоследък. Ако Спок беше на мястото му, би му отговорил за стотна част от секундата, макар че това не беше необходимо. Хубаво би било да се види отново с него и да чуе коментарите му за това, което става в колонията. Кърк познаваше добре Спок и беше сигурен, че той не само е открил предполагаемата повреда в Г-7 и я е отстранил, но е успял да превърне проблема в преимущество. Вероятно сега с помощта на устройството отглеждаха растения, които надминаваха първоначалните очаквания.
	— Сър?
	Кърк беше в командния си стол и се обърна, щом чу Ухура да го вика:
	— Да, лейтенант?
	Офицерът по свръзката изглеждаше леко разтревожен.
	— Обаждат се от Звездна база 12 — каза му тя. — Казват, че нещо се е случило с колонията на Бета Канцандия.
	Командирът почувства как мускулите на лицето му се обтегнаха, но външно остана спокоен.
	— Подробности, лейтенант!
	Ухура се намръщи, докато предаваше информацията, така както я беше получила.
	— Изглежда, колонията е пропуснала времето за контролна връзка. А когато Звездната база се опитала да се свърже с тях, не се получил никакъв отговор.
	Кърк преглътна. „Карол и Спок“ — помисли си той. Бета Канцандия не беше далеч от територията на клингънианците. Но защо причината да е в клингънианците? Можеше да има хиляди други причини.
	— Благодаря ви, лейтенант! Може да информирате Звездна база 12, че сме на път.
	Преди Ухура да започне работата си, командирът се обърна отново назад.
	— Мистър Сулу, издигнете кораба на орбита девет!
	Дори при такава скорост щеше да им е необходим един ден, за да стигнат до колонията. Кърк се надяваше, че какъвто и да е проблемът, забавянето им нямаше да е фатално.


	Дейвид седеше в тясно дефиле заедно с другите деца, предъвкваше и последните остатъци от храната на клингънианеца, когато над тях се чуха провлачени стъпки. Спок веднага извади бластера си и даде знак на всички да залегнат колкото е възможно по-ниско. Чуваше се тежко дишане, гърлени звуци, които Дейвид вече беше свикнал да разпознава. Той знаеше, че това бяха клингънианци, които разговаряха помежду си. Чу се остро изпляскване, което приличаше на шамар по бузата.
	Дейвид едва сдържаше дъха си и се озърташе. Другите деца изглеждаха уплашени и възбудени. Когато очите му срещнаха тия на Вулкан, Дейвид видя, че той е невероятно спокоен — дори пред лицето на ужасната опасност.
	Спок постави пръст на устата си, с което искаше да покаже на децата, че не иска да издадат никакъв звук, за да не ги усетят клингънианците в случай, че все още не ги бяха забелязали. Възможно ли беше късметът им да ги е напуснал накрая? Или може би нашествениците нямаше да открият нищо нередно и ще продължат нататък. Изведнъж една от скалите, които образуваха дефилето, избухна и се покри в синя светлина. Когато Спок и децата се наведоха, за да избегнат удара, парчета скала и пръст се посипаха върху тях, като ги покриха с фин, червен прах.
	— Излез навън, федеративна измет! Излезте или ще разруша вашата дупка и ще унищожа и вас заедно с нея.
	Дейвид почувства, че сърцето му започва да бие по-силно. Виждаше израженията по лицата на приятелите си, в които се четеше голяма уплаха. За тяхно успокоение Дейвид се опита да им даде пример. Наложи си да се държи толкова хладнокръвно, колкото Спок, независимо от това че дълбоко в себе си беше силно развълнуван.
	Чудеше се колко нашественици има тук горе. Ако бяха двама или трима, Вулкан имаше шансове да ги изненада с бластера си. Те трябваше да знаят, че той има оръжие. Иначе нямаше да стрелят отдалече. Просто щяха да залегнат и да се прицелят в тях. А как биха могли да узнаят за бластера, ако не са попаднали в една от клопките и са освободили клингънианците. Дейвид прехапа устни. Може би са намерили повечето от клопките?
	Изведнъж стената отново избухна в облак от син хаос. Този път имаше повече скални парчета и по-малко прах. Там, където удареха камъните, се усещаше болка.
	— Мислите, че можете да си играете с мен? — изръмжа нашественикът. — Мислите, че можете да ме надхитрите, както сте направили с глупаците, които ви преследваха?
	Чу се дрезгав смях — не от двама-трима, а сякаш от голяма група. След това бързо секна.
	Долу в дефилето сърцето на Дейвид биеше бързо. Неприятелят ги надвишаваше значително по брой и вероятно всички имаха оръжие.
	Макар че беше уплашен и положението беше безнадеждно, нямаше да се предаде на клингънианците! Знаеше, че след всичко, което той и приятелите му бяха сторили на нашествениците, едва ли щяха да им позволят да живеят, дори и да се предадат. Дейвид си мислеше, че ако останеше там, където е, и ако не се движеше или крещеше, може би и другите нямаше да се разкрият. А това щеше да даде на Спок възможност някак да ги измъкне оттук. Тъкмо си беше помислил това, когато Спок започна да стреля с бластера си. Целеше се не в клингънианците, а в скалите на дефилето.
	Отначало Дейвид не разбра какво прави Спок. Но след малко, когато видя как оръжието пробожда земята, той разбра какъв е планът му. Прокопаваше тунел под земята. Тунел, през който да избягат. „А може би има и нещо друго предвид“ — досети се Дейвид. Ако Спок успееше да излезе в гръб на клингънианците и да ги изненада…
	Секунда по-късно главата и раменете на Вулкан се движеха по тесния проход, прокопан от оръжието му. След още една секунда той вече се беше скрил целият.
	Веднага след това клингънианците над тях подновиха обстрела. Проблесна синя светлина и в защитната им стена се образува огромна дупка.
	— Последно предупреждение! — извика нашественикът. — Последен шанс за спасяване на безценния ви живот!
	Спок копаеше със страшна сила. Вече не се виждаше. Беше му необходимо все пак време, за да заеме позиция, от която можеше да стреля по клингънианците. Отново склонът на дефилето беше обсипан от огъня на нашественика. И после пак. Почти наполовина затрупан от пръст и скални парчета, Дейвид стисна зъби, пронизан от болка. Другите деца изглеждаха като някакви странни създания, покрити с черен прах. Спок го нямаше и те гледаха към Дейвид за инструкции какво да правят.
	Той не беше човек, който би се уплашил. Вулкан трябваше да разполага с колкото е възможно повече време. Хайде, Спок! Хайде!
	Но тъкмо Дейвид се стегна за следващия удар, когато късчето небе над тях се изпълни с клингънианци. Преди да успее да отстъпи встрани или поне да се опита да направи това, той беше хванат от големи, мощни ръце и изхвърлен надалече. След това друг клингънианец го сграбчи отпред за якето и го повдигна от земята. В следващия момент установи, че две очи с цвят на обсидиан се бяха вперили в него. А по-долу се виждаше уста с остри зъби, която се хилеше неприятно.
	— Най-после! — изрева нашественикът, а интонацията му напомняше много на звука, който се чува, когато две скали се търкат една в друга. — Малките пури, които ни осигуриха такова весело преследване!
	Изпълнен с омраза, която беше колкото страха, който чувстваше, Дейвид се съпротивляваше. Той риташе клингънианеца, щипеше го, но облеченото с дебела кожа тяло сякаш не усещаше нищо. Усмивката на клингънианеца стана по-широка. След това един друг грубиян изрева, сякаш нещо го беше заболяло.
	— Вулкан! Терик каза, че има Вулкан!
	Внезапно злобната усмивка по лицето на неговия враг изчезна. Като притисна момчето към себе си със страшна сила, той насочи оръжието си към дефилето.
	— Открий го! — извика оня, който първи беше забелязал отсъствието на Спок. Очевидно беше водачът им. — Намери го или няма да доживееш да видиш родната земя!
	Клингънианците бяха все още в дефилето и с несигурни крачки се опитваха да се измъкнат от червената пръст и да се почистят от нея и от скалните парчета, но без успех. Един дори използва бластера си, макар че съществуваше опасност за другарите му.
	— Не е тук! — извика един от тях.
	— Глупаци! Там трябва да е! Може ли да се е изпарил във въздуха?
	Именно тогава Дейвид го забеляза. На не повече от десет метра от мястото, където се криеха, се виждаше малка купчинка червена пръст, през която проблясваха няколко лъча синя светлина. Дейвид се обърна на другата страна и започна пак да се дърпа, като се опитваше по този начин да отвлече вниманието на неприятеля.
	— Пуснете ме! — извика той. — Махнете ръцете си от мен!
	Действията на Дейвид накараха клингънианеца да го хване още по-здраво. Но все пак момчето успя да постигне целта си. Когато крадешком погледна към купчината пръст, синята светлина вече беше изчезнала, но можеха да се видят ръцете на Спок, който отмахваше буци пръст, за да си проправи път към повърхността. И което беше по-важно, Вулкан работеше бързо. След няколко секунди щеше да се издигне толкова над земята, че да е достатъчно, за да стреля по клингънианците.
	— Пусни ме! — извика Дейвид с нова сила. След това стовари един юмрук в устата на този, който го държеше.
	Клингънианецът изпсува и отмести детето настрани от себе си. Дейвид осъзна, че сега е дошъл неговият момент. Дръпна ръката на грубиянина и я захапа. В следващия миг лежеше по гръб на земята, зашеметен, но свободен. Клингънианецът държеше ръката си и гледаше злобно надолу към него. Когато отново посегна да го хване, Дейвид се плъзна встрани, избягвайки на косъм от хватката на нашественика. След това побягна в противоположната посока на мястото, от което Спок щеше да се появи, като падаше и се изправяше. Кръвта бучеше в ушите му.
	— След него! — изрева някой.
	Едва клингънианецът беше изрекъл тези думи и Дейвид почувства някаква тежест да се стоварва върху нозете му, като ги блокира на място.
	Макар че разпери ръце встрани, за да запази равновесие, той се стовари тежко върху земята. Като изпсува, клингънианецът го хвана и удари през лицето.
	— Опитай още веднъж и ще те накарам да куцаш!
	Дейвид почувства силна болка в лицето. Краката също го боляха. Но това не го интересуваше, защото през насъбралите се клингънианци и техните жертви виждаше как Спок се оттласква и излиза на повърхността. Отначало се показаха раменете му, а след това и кръстът. Тъкмо когато Спок щеше да излезе напълно на повърхността и да започне да стреля, Дейвид чу детски глас да вика:
	— Мистър Спок!
	Клингънианците се извъртяха, макар и в различни посоки. Но няколко от тях се бяха обърнали в правилната посока. Те насочиха бластерите си към Вулкан. Един от тях държеше Гарсия пред себе си.
	— Излез оттам — каза той на Спок. — Само се опитай да направиш нещо и детето първо ще умре.
	Вулкан се намръщи. Нямаше избор. Беше пропуснал момента. Бавно, без желание, той постави оръжието на земята пред себе си. Секунда по-късно един от клингънианците дойде да го вдигне, а когато се изправи, удари Спок в лицето.
	— Това е — каза нашественикът, като се хилеше гадно, — защото ми загуби времето! — и като се обърна, даде знак на няколко други клингънианци. — Издърпайте го оттук! Има въпроси, които все още се нуждаят от отговор.


>	Глава деветнадесета

	Спок не се съпротивляваше, докато го измъкваха от тунела и го хвърлиха на земята всред децата. Други двама клингънианци го изправиха на крака и го обърнаха с лице към командира — едно гигантско същество, обвито в кожа.
	— Ти си откраднал устройството, наречено Г-7! Искам го!
	Очите му бяха само на няколко сантиметра от тези на Вулкан. Спок го погледна, без да отмества поглед. Би могъл да излъже и да каже, че не знае нищо за устройството. Но той беше Вулкан и не беше свикнал да лъже.
	Освен това беше съвсем очевидно, че той или някое от децата беше вземало устройството. Беше много по-подходящ да понесе огъня от въпроси, отколкото децата.
	— Е? — попита неговият инквизитор.
	Офицерът от Звездната флота замълча, макар да знаеше, че това няма да се хареса на клингънианеца. Очите на нашественика хвърляха черни искри. Като хвана лицето на Спок с облечената си с ръкавица ръка, той го стисна. Контактът беше неприятен, дори унизителен, но Спок издържа.
	След това клингънианецът наклони глава на една страна и каза:
	— Ти никога няма да кажеш! — реши той. — Да те измъчвам, ще бъде загуба на време, макар че бих могъл да се заема с тази работа просто за забавление. Но сега бързам!
	Той се обърна. Явно търсеше нещо. Най-после погледът му се спря върху Дейвид.
	— Но някой друг човек може би няма да е толкова въздържан — каза клингънианецът. — Особено такъв малък човек.
	Той махна с ръка и русото момче беше доведено. Дори толкова наблизо до него Дейвид не се уплаши и направи всичко възможно да погледне клингънианеца в очите.
	„Нашественикът е попаднал на когото трябва“ — помисли си Спок. От всички деца, които бяха тук, това момче най-малко би му казало нещо.
	„А може би аз не съм се ориентирал правилно в намеренията на клингънианеца?“ — помисли си Спок. Може би всичко беше едно шоу, което имаше за цел да накара Спок по-скоро да се размекне, като гледа, че измъчват Дейвид.
	Вулкан не би се поколебал да покаже мястото, където е скрит Г-7, ако знаеше, че това ще гарантира безопасността на Дейвид.
	Но все пак клингънианците не бяха известни с милостивата си природа, нито пък с късата си памет. След като дълго време бяха разигравани, щяха да си отмъстят, дори да се спазят изискванията им.
	— Къде е устройство Г-7? — попита клингънианецът.
	Дейвид не би казал, дори и да знаеше. Спок съжаляваше, че децата участват във всичко това. Беше се опитал да ги изпрати по-навътре в планината. Беше се опитал да постави тяхната сигурност над своята. Но те бяха направили своя избор и решиха да останат с него и да помагат. А сега трябваше да се срещнат лице в лице с последствията от решението си.
	— Къде е устройството? — изрева клингънианецът.
	Дейвид погледна Спок и запази самообладание. Но погледите, които си размениха детето и офицерът от Звездния флот, не останаха незабелязани. Абаносовите очи на клингънианеца просветнаха под веждите.
	— Изглежда — отбеляза той, — това дете събира кураж от Вулкан. Е, добре, тази работа може да се уреди.
	Той се обърна към няколко от своите подчинени, чиито ръце не бяха все още заети, както на другите, които държаха децата. С рязко кимване на ъгловатата си глава той посочи една стърчаща наблизо червена скала.
	— Заведи го от другата страна — изкомандва той. — След това ще видим какво ще правим с него.
	Спок наблюдаваше, но не можеше да се намеси, тъй като срещу него бяха насочени няколко бластера, а клингънианците сграбчиха момчето и го откараха до отдалечения край на скалата.
	Вятърът, който връхлиташе високите хълмове, беше студен и сякаш караше дори и слънцето да потръпва от студ.
	Дейвид погледна клингънианеца предизвикателно. Дори прекалено предизвикателно, почти клингъниански, независимо от това, че беше хванат от двама тъмнокожи войни. Момчето не се страхуваше дори от бластера в ръката на капитана. Велед се усмихна загадъчно. Очевидно момчето си беше смело и това не зависеше от присъствието на Вулкан.
	То беше различно от онзи Риордан, който се беше разплакал при разпита в колонията. Но все пак беше дете и вероятно нямаше да издържи. Ако умре, друго дете ще дойде на неговото място. Велед щеше да открие слабото звено във веригата, беше само въпрос на време.
	— Знаеш какво искам — каза капитанът, като повдигна бластера си на нивото на очите на момчето, тъй че то да може да погледне в цевта. — Или казваш къде е, или изчезваш! Много просто е.
	Детето премигна няколко пъти, но не заплака. И което беше по-важно, не даде информацията, от която Велед се интересуваше. Ситуацията ставаше отвратителна. Време беше да се пролее малко кръв!
	— Отдръпнете се — заповяда Велед на своите хора, за да не ги засегне ударната вълна. Когато те изпълниха неговото нареждане, той опря цевта на оръжието между очите на момчето. В известен смисъл Велед не обичаше да възнаграждава смелостта със смърт, но в този случай нямаше избор.
	Изведнъж някъде проблесна синьо сияние, но то не беше от оръжието, което беше насочено срещу момчето, а идваше отнякъде другаде. Когато вдигна очи, Велед видя, че един от неговите хора беше стрелял срещу друг от тях — Чорл, който се строполи на земята пред него.
	Капитанът на Кад’нра не можеше да разбере какво става, но явно нещо не беше наред. Когато бластерът на клингънианеца се насочи срещу него, той разбра, че проблемът е голям.
	— Граел? Какво…
	Нямаше време да продължи. Граел вече беше натиснал спусъка. Велед се хвърли встрани, избягвайки на косъм опасността. Синият лъч мина покрай него и разруши част от скалата. Велед се извъртя и тъй както беше легнал на земята, стреля, но не можа да се прицели добре и не улучи. За негово нещастие, вторият изстрел на Граел беше добър. Велед почувства, че тялото му се разкъсва от болка, каквато не беше и помислял, че съществува. Той се преви на две и оръжието му се изплъзна от ръката…
	Но дори когато умираше, разкъсан от лъча на бластера, капитанът на Кад’нра успя да вдигне главата си, да погледне Граел и да изсъска: „Предател!“
	Граел застана пред останките на това, което беше негов другар и командир доскоро, и се опита да възприеме онова, което беше направил. Той вярваше, че предателството ще е лесно нещо за преглъщане.
	Но грешеше. Беше лошо, много лошо! Но връщане назад нямаше. Едва сега започваше да изпълнява отвратителното си обещание пред Кирюк: първо да саботира Кад’нра, а след това да убие Велед, за да не може той да вземе технологията за заселване на планетите.
	От другата страна на скалата имаше още половин дузина клингънианци, с които трябваше да се справи. После оставаше Крюге и групата му.
	„Но всичко подред“ — реши той. Трябваше да намери начин да ликвидира останалите от екипажа на кораба.
	Граел беше толкова потънал в мислите си, че почти беше забравил за детето, което го наблюдаваше със странните си сини очи. Клингънианецът също го погледна и в този момент му дойде една идея.
	„Рисковано е!“ — каза си Граел. Но може би беше единственият му шанс. Като отиде към онова, което беше останало от Велед, той взе бластера му и го подаде на Дейвид.
	Момчето гледаше подозрително и не се помръдна.
	— Вземи го! — каза клингънианецът, но достатъчно тихо, за да не го чуе някой друг. — Искаш да спасиш приятелите си, нали?
	— Да — отговори детето меко.
	— Тогава използвай шанса си! Използвай го.
	Момчето обмисли положението още секунда-две.
	След това излезе напред и протегна ръката си. Граел постави оръжието в нея.
	— Знаеш как да го използваш, нали?
	Дейвид кимна и показа как се натиска спусъкът.
	— Добре — каза Граел и посочи на момчето къде да застане. — Ще стоиш тук! — като посочи другия край на скалата, той каза: — А аз ще съм тук. Когато ти дам знак, опитай се да улучиш колкото можеш повече клингънианци.
	Очите на детето се присвиха. В тях се четеше въпросът „Защо?“ Граел не отговори. Не го интересуваше. Те се придвижиха тихо, всеки до своя край на скалата. Когато Граел надникна иззад ръба й, веднага разбра ситуацията долу. Клингънианците бяха събрали децата и Вулкан на едно място, тъй че да могат да ги заобиколят от всички страни и така по-лесно да ги наблюдават. Очевидно никой не беше чул набързо протеклата битка с бластерите. Не беше минало много време, за да може някой да заподозре, че нещо не е в ред. Граел се обърна и даде сигнал. Изчакваше момчето да стреля първо. Това щеше да даде възможност клингънианците да открият огън по момчето, а не по предателя Граел. Всъщност защо да не избегне опасността? Нека момчето да отвлече вниманието им. Единственото нещо, което не беше обмислил, беше, че детето не можеше да се цели добре. Първият му изстрел не засегна клингънианеца, който беше най-близо до него.
	Всичко друго вървеше като по ноти. Веднага след като клингънианците разбраха, че се стреля по тях, отвърнаха на огъня.
	Граел не можеше да каже дали детето е улучено или не. А и не го интересуваше много. Важното беше, че то си беше изпълнило задачата. С абсолютна точност предателят бързо покоси двама от другарите си. Третият го забеляза и стреля, но не улучи. Секунда по-късно и той се гърчеше в агония.
	След това няколко лъча изсвистяха твърде близо покрай него и Граел трябваше да залегне зад скалата. Още два изстрела улучиха края на зъбера и го превърнаха в прах; парчета от него се посипаха навсякъде. Като пое дълбоко въздух, предателят подаде главата си навън и отново стреля. И този път улучи и още един от другарите му падна на земята. Четирима бяха убити, оставаха още двама. Но преди Граел да се прицели в следващата си жертва, Вулкан застана зад един от клингънианците, хвана го там, където вратът се съединяваше с раменете, и войникът се строполи на земята.
	Единственият останал жив от нашествениците се обърна, за да стреля по офицера от Звездната флота, но няколко от децата се опитаха да го съборят откъм гърба. А когато понечи да ги отблъсне встрани, той остана открит за действията на Вулкан. Един-единствен удар беше необходим и клингънианецът се строполи на земята, сякаш всичките му кости бяха станали на желе.
	Чак тогава Граел погледна, за да види състоянието на младия си съучастник. Момчето, както изглежда, не беше ранено. Все още държеше бластера в ръката си.
	— Работата ти приключи — каза предателят. — Върни ми оръжието!
	Както и преди, Дейвид се поколеба. Граел го погледна. Би ли имал куража да натисне спусъка? Например в някакъв изблик на ярост. Изведнъж Граел насочи бластера си срещу другарите на Дейвид.
	— Не ме изпробвай! Аз съм на твоя страна — разбира се, ако ми позволиш.
	Може би насоченото срещу другарите му оръжие, може би нещо в гласа на клингънианеца накара Дейвид да си помисли, че предателят говори истината. Детето наведе оръжието към земята и го хвърли на Граел. Клингънианецът го хвана и изръмжа.
	— Мъдро решение.
	Когато предателят излезе от прикритието си, той видя Вулкан, клекнал на земята, да прибира оръжието на един от убитите.
	— Не бих го докоснал, ако бях на твое място — каза клингънианецът.
	Както момчето, така и Вулкан се опитаха да претеглят плюсовете и минусите на ситуацията. Накрая се отказа да вземе оръжието. А това даде възможност на клингънианеца да си свърши работата необезпокояван от никого. Предателят доуби двамата си другари, които бяха в безсъзнание, а след това унищожи и оръжията им. През това време Вулкан остана неподвижен и само една лека сянка пробягна по лицето му. Но лицата на децата открито изразяваха ужаса и отвращението им.
	— Те бяха ваши врагове — каза Граел. — Защо не се радвате, че вече ги няма?
	— Това, което направи, беше ненужно — каза офицерът от Звездната флота. — Щяха да останат в безсъзнание в продължение на часове.
	— Ненужно? — попита клингънианецът. Той се изсмя. — Може би за вашите цели да е така, но за моите определено не.
	Вулкан го погледна.
	— Трябва да призная — каза той, — че не разбирам мотивите ви, както и целите ви.
	— Мотивите ми са си мои собствени, а що се отнася до целите ми дотолкова, доколкото трябва да знаете за тях, са да довърша тази мисия и да върна всички на родната планета. Дори ще ускоря тръгването ни по някое време още днес — той посочи с бластера си към колонията. — Ще имате възможност да се върнете при инсталацията си и да освободите приятелите си, докато все още има някакъв шанс.
	Вулкан продължи да го гледа внимателно.
	— Акт на милосърдие? — попита той клингънианеца.
	— Наречете го както искате.
	Като прие, че това е истината, офицерът от Звездната флота погледна към децата.
	— Елате! — каза той. — Да се подчиним на заповедта.
	Единствено момчето със странните сини очи хвърли последен поглед на Граел. Останалите просто тръгнаха след Вулкан, нататък в далечината, като минаха покрай скалата. Когато се увери, че са заминали, клингънианецът прибра оръжието, седна, подпря гърба си в скалата и се размисли за всичко станало досега.
	Крюге се разхождаше в залата за заседания, когато вратата отново се отвори. Както и преди, в очертанията на вратата се забеляза мощната фигура на Огир.
	— Втори офицер! Тук е Граел.
	Изражението на Огир не беше по-весело отпреди. Крюге напсува и отвори комуникатора си.
	— Граел? Обажда се вторият офицер. Докладвай! Какво става?
	Гласът на Граел беше равен, лишен от съдържание. Чувствата му сякаш не можеха да не са в унисон с нещастието, което се беше случило.
	— Всички са мъртви! — каза той.
	Вторият офицер поклати глава.
	— Каква е тази глупост?
	— Всички са мъртви — повтори мъжът. — Капитан Велед, Гидрис, всички. Само аз останах…
	Беше необходима една минута, за да успее Крюге да вникне в смисъла на думите, и още толкова, преди да повярва на чутото.
	— Кой ги уби? Не са децата, нали? — попита той.
	— Не, не са децата. Тук няма деца, втори офицер. Само възрастни офицери от Звездната флота. Мисля, че има някаква клопка. Сякаш са очаквали да дойдем тук, за да откраднем технологията им…
	Крюге едва се сдържа да не захвърли комуникатора си към извитата стена на купола. Трябваше да се досети, че обикновени деца не биха могли да надхитрят опитен войн като Гидрис. Трябваше да се досети…
	А и Велед трябваше да го има предвид. Трябвало е да вземе повече хора. Може би дори трябваше да насочи далекобоен бластер от Кад’нра. Но сега беше вече твърде късно. Според Граел капитанът е мъртъв, а с него и надеждата им да завладеят напълно научните постижения на колонията.
	В този момент Крюге осъзна, че е получил онова, което е желал. Той беше господар — не просто за известно време, а за постоянно. Мисълта за това го накара да отрезнее.
	— Остани, не затваряй! — каза той на Граел.
	— Добре, сър — отговори той.
	Като се опита да обуздае яростта си, Крюге започна да обмисля шансовете си. Нямаше много възможности. Можеше да вземе останалите му войници и да се сблъска със Звездната флота сред хълмовете, но това изглеждаше предварително загубена битка. Ако беше клопка, както Граел смяташе, кой би могъл да каже какво ги очаква там горе. Другата възможност беше да бягат. Да изчезнат, вземайки със себе си информацията, която Малот би могъл да изкопчи от Бодро и неговите компютри, и да се задоволи с това.
	Естествено втората възможност действаше на нервите на Крюге. От една страна, щяха да изглеждат като стадо пури, влачещи се към къщи с опашки между краката. Задачата щеше да е частично изпълнена, а това ни най-малко нямаше да помогне на клаузата на Гевиш’рае. От друга страна, Бодро беше излъгал най-безсрамно. Трябва да е знаел какво ги очаква горе сред хълмовете. Самият той е бил замесен също. Крюге мразеше, когато го лъжеха. Но какво можеха да спечелят още тук? Все пак имаше шанс Г-7 да се окаже ужасно оръжие! В душата см Крюге вярваше, че е така. Но ако проклетото нещо никога не е съществувало?
	Може би цялата инсталация е била просто примамка в капана на Федерацията. Може би, когато се върнат на родната планета и анализират данните, които Малот беше събрал, ще открият, че всичко е било една глупост…
	Все пак те не могат да се върнат без нищо ценно.
	Те не могат…
	Така внезапно, както идва лятната буря сред хълмовете, така и на Крюге му стана ясно какво трябва да прави.
	Той отново започна да говори в комуникатора.
	— Граел?
	— Да, втори офицер!
	— Сега аз съм командирът — напомни му отчетливо Крюге.
	— Да, капитане! — поправи се мъжът.
	— Влез в контакт с кораба и се телепортирай горе. Алармирай транспортния техник. Ще има още заповеди.
	— Както желаете, капитан Крюге.
	Огир, който все още стоеше в стаята, го погледна и попита внимателно:
	— Тръгваме ли?
	— Да, тръгваме. Но не сами.
	— Не сами? — попита той.
	— Разбира се, че не! — каза новият командир на Кад’нра, докато минаваше край него на излизане от помещението. — Жителите на колонията ще дойдат с нас.
	Последван от Огир, Крюге тръгна към куполообразните здания, където бяха задържани Бодро и неговите хора.


	В далечината на главния панорамен екран се появи малка, сива топка. Командирът знаеше какво е това. Нямаше нужда да иска увеличение на обекта.
	— Приближаваме Бета Канцандия — рапортува Сулу. Гласът му беше леко стегнат, но не повече, отколкото бяха опънати нервите на Кърк.
	Пътуването сякаш трая цяла вечност.
	— Предполагаемо време на пристигане — двадесет и три минути и тридесет секунди. Все още никакъв отговор от колонията — съобщи Ухура.
	Командирът се наведе напред, като постави ръката си между брадичката и долната устна. Може би, като слязат долу, ще установят, че няма никакъв друг проблем, освен повреда в свързващото устройство. Или някакви проклети атмосферни смущения.
	И Спок ще го погледне, сякаш че ще иска да му каже: „Ти си луд да летиш из пространството на орбита девет! Както виждате, сър, ние сме съвсем добре.“
	На навигационното табло Чеков се беше навел над копчетата, сякаш искаше да види по-добре нещо на един от мониторите. Изведнъж той се извъртя в стола си.
	— Сър, на екрана се вижда клингъниански кораб и е на орбитата на планетата на колонията!
	Командирът погълна информацията веднага и даде указания за действие.
	— Поддържай скоростта, Сулу! — той докосна един бутон на дръжката на командния стол. — Мистър Скот?
	— Да, сър?
	— Имаме проблем тук, проблем с клингънианци! Искам фазерите и фотонните торпеда да са готови.
	— Слушам, капитане! — каза Скоти.
	Умът на Кърк работеше бързо. Какви ли бяха намеренията на клингънианците? Просто да утвърдят териториите, които смятаха за свои, или нещо повече? Възможно ли е да искат да се доберат до технологията за залесяване на планетите? Не се съмняваше, че и това е възможно. Клингънианците възприемаха и най-безобидната технология на Федерацията за заплаха за своите интереси. Защо и сега да не е така? По дяволите! Жителите на колонията нямаха възможност да се защитят. Нито пък да отговорят на удара. Бяха беззащитни срещу капризите на нашествениците. Ако наранят Карол или Спок?
	Осъзна, че ръцете му неусетно се бяха свили в юмруци. С усилие той ги разтвори и отново натисна бутона.
	— Мистър Лесли?
	— Сър? — попита той.
	— Подгответе спасителната група! Изглежда, ще трябва да спасим колонията от клингънианците.
	— Ще сме готови след пет минути, сър.
	— Да, добре. Достатъчни са — каза командирът.
	Вероятно след десет минути щяха да стигнат до Бета.
	Канцандия. Кърк чувстваше, че това щяха да бъдат най-дългите минути в неговия живот.


>	Глава двадесета

	От игрището на колонията Спок и децата, лежащи по корем, наблюдаваха какво става долу. Сред сградите на колонията изглеждаше измамно спокойно.
	— Как ще разберем в коя сграда ги държат? — попита Гарсия.
	— Ще бъдат в онези, които са охранявани — отговори Вулкан. — Във всеки случай това ще бъде мой проблем. Аз сам ще сляза долу.
	Децата го погледнаха умолително, защото копнееха да отидат с него, макар и изплашени след срещата с клингънианците. Тогава Дейвид каза:
	— Мистър Спок е прав. Това е нещо, което той ще свърши най-добре сам.
	Първият офицер погледна момчето одобрително. „В някои отношения Дейвид вече не е момче“ — помисли си той. В момента, в който Спок размишляваше върху странния си млад съюзник, той изведнъж разбра какво беше онова нещо, което му се струваше толкова познато в него.
	„Не! — каза си той. — Не беше възможно! Вероятно командирът щеше да спомене за това. Освен ако… сам не знаеше.“ Останалата част от истината стана за него очевидна. Само дето не знаеше коя е майка му.
	— Както каза Дейвид — продължи Спок невъзмутимо, — аз имам по-добри шансове за успех, ако пробвам сам.
	Никое от децата не изглеждаше доволно, но все пак те трябваше да отстъпят. Като хвърли бърз поглед през рамо назад към децата, които никога нямаше да забрави, Вулкан тръгна надолу към изследователския център.
	Спускането от хълма до колонията отне на Спок точно осемнадесет минути, както и очакваше. Между другото също толкова време му беше необходимо, докато открие стражата. За щастие той ги забеляза пръв. Клингънианците разговаряха помежду си и поради това моментът не беше подходящ, за да се приближи към тях. Той не можеше да се промъкне незабелязано покрай някой от тях двамата, докато другият наблюдаваше. Все пак след известно време се създаде такава възможност. Единият от тях отиде нанякъде или може би да докладва нещо на началника си. А може би да се погрижи за физиологическите си нужди. Нямаше го само няколко минути — време, напълно достатъчно за Спок да се приближи до ръба на купола и да застане в гръб на войника. Независимо от силната физика на клингънианците, Спок го умъртви веднага. Вулкан хвана жертвата си под мишниците и я довлече вътре в зданието. Както и предполагаше, вратите се отвориха автоматично, щом ги приближи.
	— Боже господи! — прошепна някой.
	Като погледна през рамо, Спок видя група изплашени обитатели на колонията. Един от тях го посочи и явно го разпозна.
	— Това е Спок — каза Бодро, като не вярваше на очите си. След това насочи поглед към намиращия се в безсъзнание клингънианец и се усмихна: — Как, по дяволите, направи това?
	— Нямаме време за обяснения — отговори Вулкан, като остави клингънианеца да се строполи на земята в единия край на вратата. След това той издърпа бластера от колана си и каза: — Ще бъде добре, ако успеете да привлечете вниманието на другия клингънианец. Колкото повече шум, толкова по-добре!
	Като видя Карол Маркус сред онези, които не бяха ранени, той й подаде един бластер. Тя го хвана и погледна към него.
	— В случай, че усилията ми не дадат резултат — каза той, — макар че засега ще е по-добре да го скриеш някъде.
	— Мистър Спок! — каза доктор Маркус, която все още, изглежда, беше в шок. — Децата…
	— Всички са добре! А сега, докторе, давайте колкото е възможно по-силно, моля!
	Маркус кимна. Тя и нейните приятели вдигнаха такъв шум, че охраната не можеше да не ги чуе. Секунда по-късно вратите се отвориха и един клингънианец влезе вътре с бластер в ръка, насочен срещу пленените. След като вече беше открил липсата на другаря си, той изглеждаше мрачен и неспокоен.
	Спок успя навреме да избегне внезапното нападение. Клингънианецът беше доста бавен и не успя да натисне спусъка. Вулкан го сграбчи през врата.
	„Трябва да не забравя да благодаря на капитана, че ми показа тази хватка“ — помисли си Спок. Този път той подаде бластера на Бодро.
	Като го взе, ученият промърмори:
	— Никога не съм си мислил, че ще ми се наложи да използвам такова нещо.
	— Както казах по-рано, само за по-голяма сигурност. Знаете ли къде са другите ви колеги? — попита Спок.
	Бодро кимна.
	— В един от другите куполи, но не знам в кой от тях.
	— Не се тревожете — каза Вулкан. — Аз ви намерих, надявам се да намеря и другите.
	— Нуждаете ли се от помощ? — попита доктор Маркус.
	Спок поклати глава.
	— Бих предпочел да избягате, ако успеете. Дори и да нямахте оръжие, мисля, че няма да имате проблеми в това отношение.
	Доктор Маркус явно имаше намерение да поспори с него, но се отказа.
	— Хайде! — каза тя на другите. — Да се махаме оттук и да оставим мистър Спок да си върши работата.
	Нещо в начина, по който тя каза това, накара Вулкан да се размисли. Това беше последната част от загадката около Дейвид, която беше разгадана. Дейвид… Маркус? Да! Дейвид Маркус.
	Спок изчака, докато последният човек излезе от помещението, и след това тръгна в противоположната посока, за да търси другите хора от колонията.
	По-ниско долу в сградата с инсталациите беше така тихо, както и преди. Толкова тихо, сякаш нямаше никого.


	— Твърде много се забави! — каза Пфефър.
	— Не, не е — каза Медфорд. — Минаха само няколко минути, откакто тръгна надолу.
	— Не се чу никаква стрелба — добави Гарсия. — Не видях никакви проблясъци.
	В този момент всички си спомниха ужаса, с който наблюдаваха превземането на колонията. Минута или две никой не проговори. Уон потрепери. Дейвид първи наруши тишината.
	— Знам, че той ще се справи!
	Спок просто вдъхваше доверие в себе си. Дори когато те стояха с насочените в тях дула на клингънианските оръжия, Дейвид беше сигурен, че Вулкан ще ги освободи. Това още повече го караше да иска да прилича на мистър Спок, независимо от предупрежденията на майка му да страни от него. Искаше му се да бъде такъв човек, който би могъл да помогне на Вулкан да се измъкне от някаква беда така, както Спок помогна на него и приятелите му, когато имаха нужда. Ако трябваше да има някого за пример, някого, с когото да се сравнява, за Дейвид това беше само мистър Спок.
	— Почакайте малко! — каза Гарсия. — Какво е това?
	Сред куполите се забеляза някакво раздвижване. Група хора — не клингънианци, а жители на колонията — се изнизваха в редица към края на селището, по посока на мястото, където бяха децата.
	— Нашите родители! — каза Уон задъхано. — И другите! Бягат.
	Дейвид кимна. Знаеше, че може да се довери на Спок. Знаеше го! Пфефър се изправи, като възнамеряваше да слезе надолу, но Медфорд го хвана за ръката така, както преди беше хванала Гарсия.
	— Да не си полудял? — каза тя. — Ами ако ги хванат? Ще заловят и нас!
	Тя беше права. Дори и сега те трябваше да внимават — дори и сега, когато всичко изглеждаше, че е наред. Трябваше да бъдат нащрек, в случай че се окажеше, че е необходимо.
	Страшно бавно обитателите на колонията се придвижваха нагоре по хълмовете. Спок беше с тях. Дейвид виждаше синята риза на Вулкан, докато той пропускаше всички останали и им даваше знак да се движат по-бързо. След известно време те бяха достатъчно близо до децата и лицата им вече ясно се различаваха.
	Дейвид видя родителите на Уон, след това на Пфефър и Гарсия. Но къде беше майка му? Като хвърли поглед по склона, той преглътна. После я видя. Вървеше след доктор Бодро, накрая на групата, и държеше фазер в ръката си.
	Един от хората забеляза децата, посочи ги на останалите и изведнъж няколко от възрастните започнаха да тичат нагоре с протегнати ръце и светнали от радост очи, които издаваха силното им вълнение. Нямаше нужда повече да се крият. Избликът на топли чувства стегна гърлото на Дейвид и преди да разбере какво прави, той вече тичаше надолу по хълма към майка си, полудяла от радост като всички останали. Като го видя, тя също се затича. Прегърнаха се така, както не го бяха правили от години, от времето, когато той беше малък. И макар да се опитваше, Дейвид не можеше да спре бликналите сълзи.
	— Добре ли си? — попита майка му, като изтриваше сълзите си с опакото на ръката, с която държеше фазера. В следващия момент тя се отдръпна назад и го погледна в лицето. — Господи, изглеждаш толкова отслабнал!
	Той повдигна рамене.
	След това осъзна, че и другите деца също се срещат с родителите си. Не можеше да чуе много. Просто откъслечни думи, но те звучаха добре.
	— … и се скрихме в пещерите. Беше студено, но се притискахме един в друг.
	— … и ние го ударихме по главата… А мистър Спок…
	— Направихте клопка на клингънианците? Какво искаш да кажеш, че ти…
	Всички се събраха на едно място. Все повече хора от колонията се качваха нагоре и се присъединяваха към тях. Доктор Риордан и жена му бяха сред тях, а също и синът им. За секунда или две очите им се срещнаха. Дейвид си спомни историята, която майка му често разказваше — за малкото момче, което било изоставено, докато всички други деца последвали гайдаря в планината — такова беше изражението на лицето на Риордан. Сякаш е бил изоставен и лишен от нещо ценно. Само че в историята момчето не беше виновно за това, защото било куцо и не можело да върви.
	Риордан се изчерви и се обърна встрани, а на Дейвид му дойде наум, че не всеки недъг се забелязва от пръв поглед. След това той забрави Риордан и погледна към другите, които вървяха нагоре по хълма към игрището. Не можеше да бъде сигурен, но му се стори, че всички са успели да избягат. Всички!
	Когато Крюге се приближи към двете лаборатории, в които бяха затворени жителите на колонията, той бързо промени решението си. Разбира се, не се отказваше от намерението да вземе заложници. Но все пак някой трябваше да плати за това унизително положение, в което се намираха, и то да плати скъпо. Имаше няколко човека предвид — единият беше Бодро, а другият Тимоти Риордан. Все пак родните учени нямаше да имат нужда от всички хора, за да разберат новата технология. Един или двама, дори някой от ранга на Бодро, едва ли щеше да липсва на някого. И преди да натисне спусъка, той ще види как всичките пълзят по земята. Да. Щеше да се радва!
	Толкова беше погълнат от мисълта за отмъщение, та дори не забеляза, че вратите не се охраняват. Огир беше по-внимателен.
	— Капитане, часовоите… Къде са? — попита той. Крюге забави крачка и се огледа. Наистина, къде бяха? След това видя чифт ботуши, които се подаваха точно под извивката на купола. Приближи и видя охраната да лежи в безсъзнание на земята върху червената пръст.
	Като изрева от ярост и безсилие, той се втурна към вратите. Точно преди да ги блъсне, те се отвориха и дръпнаха встрани, като откриха пред новия капитан на Кад’нра невероятно празната зала. Залитайки, той тръгна към другия купол. Ядът му напираше отвътре, както зарядът в един бластер. Крюге очакваше най-лошото и го намери. Вторият купол беше празен като първия — празен като ограбена гробница. Затворниците бяха избягали. Къде? Той извади комуникатора си от колана, отвори го, за да се свърже с малкото останали живи хора, и се учуди, че се свързва с Кад’нра.
	Беше Хаастра.
	— Имаме проблеми, втори офицер. Има…
	— Капитан, Хаастра! Сега аз съм капитан! И Гидрис, и Велед са мъртви!
	На другия край на линията настъпи мълчание, докато шефът на охраната осмисляше информацията. Крюге не беше изненадан. Смъртта на Велед беше лично нещастие за Хаастра, но той не можеше нищо да направи, за да я избегне. Шефовете на охраната винаги се държаха отговорни за благополучието на командирите. А новите капитани не задържаха старата охрана и Крюге нямаше желание да бъде изключение от правилото в това отношение. Най-после Хаастра, очевидно разочарован и недоволен, продължи:
	— Добре, капитане. Както ви казах, имаше проблем тук горе.
	— Тогава значи имаме няколко проблема — отговори дръпнато Крюге. — Какво не е наред?
	Офицерът по охраната беше спокоен — като всеки човек, който току-що е разбрал каква е съдбата му. А може би дори тайно се наслади, когато каза:
	— Към нас приближава кораб на Федерацията! Ще бъде тук след няколко минути.
	Крюге почувства, че трепери — не от страх, а от ярост. Как може всичко да се обърка изведнъж?
	— Телепортирай ни — извика той в комуникатора. — Всеки жив клингънианец да бъде върнат веднага на кораба. Приготви се за промяна на орбитата веднага щом пристигнем.
	— Както желаете — каза Хаастра.
	Крюге погледна към централния купол — оня с компютрите — и прехапа устни. Ако само можеше да вземе пленниците! Тогава завръщането му у дома нямаше да изглежда като унизително поражение. В този момент му хрумна една идея и той изсумтя. Хората ги бяха победили — него също. Но преди да си замине, той щеше да им покаже, че не приема така леко загубите.
	— Капитане — каза Огир, — какво…
	Крюге го прекъсна с бързо, рязко движение на ръката. Като извади бластера си, той го насочи към централния купол и откри огън.
	Синьо-бялата светлина се прокрадна около масивната сграда, обля я, обгърна я от всички страни и я погълна. След малко Крюге вече можеше да вижда вътре през една горяща дупка работните места на всяко от които имаше по един компютър. След още малко време те започнаха да искрят и пушат и накрая експлодираха в отделни топки пламъци. Като се хилеше и гледаше към пожара, клингънианецът продължи да стреля. Експлозиите продължаваха, а огньовете започнаха да се смесват в една обща маса. Над горящите работни места решетката, образувана от бели пластмасови тръби, започна да се топи и разпада. Изведнъж цялата сграда избухна, а взривът напомняше на експлозията от току-що изригнал вулкан. Горещината опърли лицето на Крюге, но той не се отдръпна. Чувстваше се добре.
	Още по-хубаво беше, че огънят се разпростираше и върху другите сгради. Те също избухваха в пламъци.
	Това беше само едно леко напомняне, какво би могла да очаква Федерацията от Крюге, капитан на Кад’нра. Нека тя види как ще изглежда отмъщението един ден!
	Докато вкусваше сладостта на възможното един ден събитие, той осъзна, че се дематериализира. Последният поглед, който хвърли, беше, за да види бушуващия ад, който сам беше направил. Мисълта за него беше едно малко успокоение…
	Дейвид никога не беше виждал такова тържество, каквото стана на хълма под игрището. Деца и възрастни се прегръщаха, целуваха и смееха. Само Спок не участваше. Той внимателно наблюдаваше инсталацията долу в подножието на склона, където все още бяха клингънианците. Дейвид отиде при Вулкан. Спок го забеляза и повдигна въпросително вежди, като премести поглед от момчето към майката.
	— Имаш ли нужда от помощ? — попита Дейвид.
	Вулкан поклати глава.
	— Не. Не сега — след това каза на майката на Дейвид: — Синът ви е много смел млад мъж!
	Мнението беше изказано съвсем безпристрастно.
	Тя кимна.
	— Да. Знам!
	Нещо премина между Спок и Карол, някаква размяна на погледи, която Дейвид не разбра. А и нямаше голяма възможност за това, защото в следващия момент се чу гръм от някаква експлозия. След това друга. А после още няколко една след друга.
	С отворена уста Дейвид погледна надолу към инсталацията и видя пламъци като големи огнени езици да се издигат от купола на лабораторията.
	— Боже господи! — каза някой. — Те ще изгорят всичко долу!
	Доктор Бодро пристъпи напред. Държеше оръжие в ръка и видът му говореше, че има желание да го използва.
	Докато Дейвид го гледаше, пламъците обхванаха и другите куполи. Отидоха и към сградата, където се провеждаха различни чествания и тържества. А след това и към склада, там, където Дейвид се беше срещнал с доктор Маккой. Изгоря и къщата, в която живееха с майка си, където беше ял, беше писал домашните си и мечтал за хубавата и зелена земя. Почувства, сякаш целият му живот избухна в пламъци. Погледна към майка си и разбра, че и нейната градина също е изгоряла заедно с растенията, за които тя се грижеше с толкова любов.
	Всичко гореше! Не можеха да направят нищо друго, освен да гледат и да усещат колко безпомощни са.


	— Клингънианците променят орбитата си — извика Чеков.
	С помощта на увеличението Кърк лесно разбра, че клингънианският кораб се измъква надалече от ядосаната червена извивка на Бета Канцандия III.
	Командирът беше изненадан. За клингънианците не беше характерно да бягат особено когато шансовете малко или много бяха равни.
	— Сканирай ги, мистър Сулу! Кажи ми защо толкова много искат да отстъпят.
	Отговорът сякаш доста се забави, макар че може би бяха минали само няколко секунди.
	— Показанията на енергията са същите със силата на импулса. Мисля, че има силно разреждане, сър.
	Кърк се наведе напред.
	— Мощността на импулса, казваш? Интересно. Някакви хора на борда на кораба? — попита той Сулу.
	Отново изчакване — нещо, за което капитанът нямаше търпение.
	Ако клингънианците бяха взели заложници, той трябваше да се движи по-бързо.
	Отговорът дойде най-после.
	— Не, сър. На борда няма хора.
	Кърк се облегна на стола и почувства моментално успокоение, докато наблюдаваше как корабът на нашествениците се отдалечава от тях. Чеков се обърна.
	— Да задам ли преследване? — попита той.
	Командирът се чувстваше изкушен, но поклати отрицателно глава.
	— Не, мичман. Сканирай орбитата.
	Независимо от това за какви грехове бяха виновни нашествениците, първата му грижа трябваше да бъдат жителите на колонията. Може да има ранени, други да умират…
	Кърк стана от стола си и тръгна към турболифта.
	— Слизам долу с групата за приземяване — каза той на Скоти.
	— Да, сър — отговори инженерът.
	Преди Скоти да се премести в стола на командира, вратите на асансьора се затвориха и Кърк вече вървеше към стаята за телепортиране с молитва на уста.


>	Глава двадесет и първа

	Кърк, Лесли и охраната им се телепортираха долу и попаднаха в преизподнята. Накъдето и да погледнеха, всички сгради горяха. „Карол!“ — помисли си Кърк. Командирът се обърна към Лесли, като закриваше очите си от ужасната горещина.
	— Къде са те?
	Ако жителите на колонията все още бяха тук, долу, в един от тези куполи, той трябваше да ги измъкне оттам. Не беше сигурен, че знае как, но трябваше да опита.
	Леели извади трикордера си и сканира района в кръг от мястото, където бяха застанали. Силно изпотен, той избърса челото си с ръкав.
	— Не са тук — докладва той. — Нито пък някъде в инсталацията.
	Кърк съвсем ясно разбираше, че това биха могли да бъдат и добри, и лоши новини. Трикордерът даваше показания само ако имаше живи същества. Ако учените вече бяха мъртви…
	Като извади комуникатора си, Кърк изкрещя:
	— Мистър Сулу, искам сензорно сканиране на това място в радиус два километра от мястото, където съм сега! — той се намръщи. — Да се обърне особено внимание на човешки форми на живот или подобни на тези на Вулкан.
	— Веднага, сър!
	Настъпи тишина, през която капитанът можеше да чуе как Сулу изпълнява командата. След известно време той докладва:
	— Има хора на запад от инсталацията. С тях е и един Вулкан. Имате ли нужда от по-подробна информация?
	Като въздъхна дълбоко, Кърк поклати глава.
	— Не, благодаря ви, лейтенант! Изключвам.
	Лесли се усмихна.
	— Избягали са.
	— Очевидно — отговори командирът. Огледа горящите наоколо куполи и каза: — Хайде да видим има ли нещо наоколо, което все още можем да спасим.


	Дейвид беше седнал на края на игрището, гледаше надолу към все още горящите сгради и се опитваше да разбере какво се е случило, да си спомни събитията, които бяха довели до унищожението на колонията, когато Спок даде сигнал за отбой.
	Очевидно вече беше безопасно и можеха да се върнат долу. Клингънианците сигурно си бяха заминали. Беше го разбрал от хората на кораба. Огньовете бяха загасени, като по ирония на съдбата, от стратегически фазери. Няколко от куполите в отдалечения край на колонията дори бяха спасени. Учените щяха да имат жилища, в които да живеят, докато се построят нови.
	Когато децата и възрастните започнаха да слизат надолу, видяха хора, които си отиваха вкъщи. „В очите им се чете радост, а не горчивина — помисли си Дейвид. — Облекчение, а не яд.“
	Дори доктор Бодро, който изглеждаше като побеснял при вида на горящите сгради, се беше поуспокоил, когато видя, че Спок заповяда устройство Г-7 да се телепортира от мястото, където беше скрито — зад хълмовете. Оттогава насам, след донасянето му на игрището, управителят на колонията го носеше в ръцете си като голямо, лъскаво бебе.
	Когато Дейвид хвана майка си за ръка и започна да се спуска надолу по склона, се почувства някак странно различен от всички останали, от общото настроение на облекчение и надежда. Струваше му се, че разрушаването на колонията беше един кошмар, който можеше да се избегне. Разбира се, появяването на „Ентърпрайс“ беше принудило клингънианците, но от това, което клингънианецът каза горе в планината, Дейвид разбра, че те и без това щяха да си заминат. Ако никой не беше ги обезпокоил, ако не бяха провокирани от присъствието на кораб на Звездната флота, щяха ли да насочат оръжието си срещу сградите?
	Ако „Ентърпрайс“ не се беше намесил, мислеше си момчето, дали домът им нямаше да е все още цял? А също и лабораторията? И всички останали? Дейвид поклати глава. Нямаха нужда от помощта на Звездната флота. Бяха се справили добре и без тях.
	А ето сега какъв е резултатът! Ужасът, който изпитваше, нарастваше с всяка измината крачка. Когато стигнаха до подножието на склона и влязоха в района на инсталацията, той се почувства още по-отчужден от събитията около себе си. Отчужден и скован. Сякаш вървеше с краката на някой друг, сякаш гледаше овъглените останки от сградите с очите на някой друг. Макар че пушекът се издигаше във въздуха, носен от вятъра, улиците между почернелите скели на куполите се изпълваха с нещо по-гъсто и твърдо. „Сякаш вървиш под вода — помисли си Дейвид. — Или сякаш вървиш насън.“ Лицето на майка му беше безизразно, като изсечено от скала. Но ръката, с която държеше Дейвид, леко потрепваше и това я издаваше. Неизгорели останки от материала, с който бяха построени куполите, се клатушкаха насам-натам. Напомняха му за огромни зверове, които се гърчеха в предсмъртна агония. Гърчеха се и след това умираха. Очите му се насълзиха от миризмата на пушека. Но той не би заплакал! Дори не би показал, че му е тъжно. Като стисна зъби, Дейвид продължи нататък.
	Защо беше необходимо военните да се показват със своите фазери, фотонни торпеда, бластери и да ядосват клингънианците? Защо? Изведнъж ужасът, който изпитваше, се превърна в ад. Чувстваше го в гърлото си, то пулсираше, гореше. Усещането се разпространи надолу към стомаха му, където сякаш имаше димящи и нажежени до бяло въглища.
	Групата започна да се разделя. Тук семейство Пфефър спря пред онова, което беше някога техен дом, и надникна сред развалините. Там пък семейство Уон отидоха към останките на група дървета. „Защо? — попита Дейвид отново наум, за да не го чуе никой. — Защо?“
	Тогава той и майка му видяха мястото, където беше нейната градина. Там се забелязваше движение на някакви хора, но не от обитателите на колонията. Бяха офицери от Звездната флота, облечени в червените си или златни униформи. Точно пред тях стоеше клекнал един от мъжете от „Ентърпрайс“. Дейвид го разпозна. Беше капитанът и се казваше Кърк. Този, който беше предизвикал клингънианците!
	Мъжът погледна нагоре към момчето и жената. Държеше нещо. Беше толкова изсъхнало, черно и усукано, че Дейвид отначало не разбра какво е. Накрая го разпозна. Беше едно от клингънианските растения — „огненото цвете“. От къде на къде този капитан докосваше растението на майка му? Той беше онзи, който разруши градината й толкова бързо, сякаш сам беше натиснал спусъка на бластера. Какво право имаше да изглежда тъжен? Внезапно ядът на Дейвид се надигна и забушува в гърдите му. Целият свят се разтопи, обхванат от яростта, която изпитваше.
	На Кърк му се стори, че беше минало много време, откакто даде разрешение на Спок да свири отбой. Така че когато вдигна очи и видя Карол, той беше изненадан. Но още повече се изненада, като я видя да държи русото момче за ръка. Не че не го беше срещал из колонията, но докато не го видя редом с Карол, Кърк нямаше представа, че те имат някаква връзка.
	Сега, когато сравни израженията на лицата им, заключението му беше категорично. Без съмнение това дете беше синът на Карол. Защо не му беше казала? А когато погледна и момчето, вече имаше отговора на въпроса си. „Боже господи! — прошепна внезапно той, като осъзна, че не може да преглътне. А след това се усмихна: — Аз имам… син! — помисли си той. Хареса му как звучат думите и си го каза още веднъж: — Аз имам син!“
	Точно тогава Карол и момчето обърнаха глави и го видяха да стои там и да ги гледа. По-скоро да стои с отворена уста.
	Командирът тръгна към тях, без да знае какво да каже, когато ги приближи, без да е сигурен в каквото и да било, освен в непреодолимото привличане на плътта и кръвта.
	Изражението по лицето на момчето започна да се променя. Но не към радост. Устата му се изкриви и обтегна, сякаш беше изял нещо, което не обичаше. Дори и тогава Кърк не се сещаше какво става, докато момчето не му изкрещя нещо — за клингънианци и разрушения — чак тогава командирът разбра какво беше разкривило чертите на лицето му.
	Това беше омраза — чиста, кипяща омраза. И тя беше насочена към него.
	Ужасен, Кърк се запита защо, какво беше сторил.
	— Дейвид! — Карол го хвана за раменете и го извъртя, за да застане с лице към нея. Тя поклати глава, сякаш не вярваше на това, което чу.
	— Дейвид — каза тя този път по-успокоено. — Какво говориш?
	Момчето се намръщи и отстъпи назад. Но когато проговори, гласът му беше равен и спокоен:
	— Той направи това, мамо, негова е грешката!
	— Негова грешка? — повтори тя. — Какво искаш да кажеш?
	Момчето като че се канеше да каже нещо, но след това прехапа устни, просто се обърна и си тръгна. Карол погледна Кърк, сякаш се надяваше на обяснения от негова страна. Разбира се, той нямаше какво да каже. Просто поклати глава.
	Тя тръгна след сина си, но капитанът я задържа с ръка.
	— Карол!
	Жената се спря, а лицето й изразяваше отчаяние.
	— Да — каза тя, — той е синът ти. А сега трябва да вървя! Аз трябва… — Карол се намръщи. — Ще говорим по-късно.
	Той кимна сковано.
	— Добре, по-късно.
	Кърк наблюдаваше как Карол изчезва зад извивката на някаква разрушена сграда. За няколко минути той падна от върховете на радостта до дълбините на мрака. Чувстваше се объркан. Сред вятъра, който духаше наоколо, все още ехтеше странното обвинение на момчето: негова грешка… негова грешка…


>	Глава двадесет и втора

	Карол въздъхна дълбоко. Въздухът в Булонския лес беше чист и ароматен. Ако някой не решеше да надзърне през клоните, не можеше да каже, че някъде наблизо е горял страшен огън. Но нито тя, нито Джим Кърк гледаха в тази посока. Бяха твърде много заети със себе си, за да мислят за колонията или за нещо друго.
	За щастие, тя беше оставила Дейвид при семейство Медфорд. Изглежда, той ги харесваше, а и тя нямаше да се чувства добре, ако беше сам в такъв момент.
	Макар и да доказа, че на него може да се разчита, синът й все пак не беше ловец на клингънианци. Беше момче на десет години и всичкият страх и ужас, който беше изпитал, трябваше да се разтовари по някакъв начин.
	Беше твърде лошо, че Джим трябваше да понесе всичко това. Не заслужаваше онова, което се случи. Просто той не бе на подходящо място в подходящо време.
	— Какво му каза? — попита той и от устата му излезе пара, която почти се смрази във въздуха. — Какво му каза за баща му?
	Тя скръсти ръце на гърдите си. Още веднъж зае класическата отбранителна поза. Но не я беше грижа за това.
	— Истината в определена степен. А именно, че съм срещнала баща му много отдавна и че той си е заминал, преди детето да се роди.
	Джим поклати глава.
	— Маккой знаеше, нали?
	Тя кимна.
	— Накарах го да се закълне да не ти казва, като му напомних за лекарската тайна.
	Кърк промърмори нещо.
	— Значи затова ме е избягвал! — той я погледна. — Трябва да ти е било трудно да го отгледаш сама през всичките тези години.
	Карол повдигна рамене.
	— Не толкова трудно, колкото може би си мислиш. Той е добро момче.
	— Спок ми разказа какво се е случило там горе в планината. Дейвид е нещо повече от добро момче! Той е нещо… Не знам. Нещо специално — капитанът въздъхна. — Бих искал да поема своята отговорност за него, Карол.
	Тя го погледна, но не каза нищо. А и какво би могла да каже? След това Кърк попита:
	— Защо, Карол? Защо не ми каза през цялото това време?
	— Защо ли? — отвърна тя, като се усмихна дяволито. — Защото беше по-добре за нас двамата! Ако знаеше, какво би му дал? Няколко дни от време на време? Ти също би се чувствал виновен, че не можеш да прекараш по-дълго с него, а Дейвид нямаше да може да разбере, че трябва да бъде на второ място след кариерата ти.
	Джим я погледна.
	— А беше ли по-добре, че нямаше баща? Или пък да няма кого да посочи за такъв?
	— Не бих казала, че беше лесно — отговори тя. — Нито за него, нито за мен, но все пак беше добър изход. Не беше необходимо да се чуди дни наред къде се намира баща му, нито пък защо не е най-важното нещо в живота на баща си, така както е за майка си.
	— Не е честно — каза той меко. — Ти не се отказа от професията си и аз не бих го сторил.
	Карол хвана ръцете му и ги стисна.
	— Аз не трябваше да се отказвам — каза му тя. — При моята професия има място за семейство, за дете! Аз не казвам, че си лош човек, защото искаш да бъдеш капитан на звезден кораб, но ти трябва да признаеш, че Дейвид не би могъл да се мотае около командирското ти място, докато ти се биеш някъде с клингънианци.
	Той въздъхна.
	— Не, не мисля, че там би му било мястото.
	Той издърпа ръцете си и погледна към върховете на дърветата, където слънцето се беше спряло като някаква прекрасна птица, кацнала на някое дърво.
	— А сега Дейвид ме мрази! — каза Джим.
	— Това ще отмине — увери го тя. — Ще му обясня, че не трябва да те обвинява за нищо, че ти си спасил нас и имаш принос, за това не по-малко от Спок.
	Джим я погледна.
	— Оценявам постъпката ти, но повече ще се радвам, ако отидеш малко по-далеч.
	Тя почувства, че замръзва на мястото си, като чу предложението.
	— Имаш предвид да му кажа кой си?
	Той кимна.
	— Имам предвид да му кажеш, че има баща! Някой, който го обича, дори и да не е тук наблизо — Кърк навлажни устните си, докато търсеше подходяща дума. — Карол, аз не ти казвам как да го отглеждаш. Очевидно нямаш нужда от съвети в това отношение. Но мисля, че е грешно да държиш в тайна моето съществуване. Ако бях момче на годините на Дейвид, нещо такова би било от изключителна важност за мен. Господи, светът би изглеждал толкова по-различен!
	Тя си спомни въпросите на Дейвид за това, дали има баща или не. Може би Джим беше прав. Може би.
	А ако след като му каже, стане нещо като отварянето на кутията на Пандора? Като разбере, че баща му е капитан на кораб от Звездната флота, един ден и той може би ще поиска да бъде като него? А тя толкова отчаяно не желаеше той да лети из Галактиката и заради това да се откаже от всякаква мисъл за дом и семейство в името на екзотичната примамливост на далечни места. И вероятно някога да разбие сърцето на някое нещастно момиче. Не, тя не искаше това за своя син!
	— Обещай, че ще му кажеш за мен! — каза Джим. — Не сега, а когато преодолее онова, което се случи днес. Когато почувстваш, че е дошъл моментът.
	Тя поклати глава.
	— Не мога. Не мога да обещая просто ей така. Трябва да помисля…
	Кърк не изглеждаше доволен.
	— Искаш да кажеш, че наистина ще помислиш? Или само го казваш, за да ме накараш да спра да говоря за това?
	Карол се усмихна. Той я познаваше твърде добре. Тя беше дала обещание пред Маккой, което не смяташе никога да изпълни. А сега правеше същото с Джим. Но Джим Кърк не й беше чужд. Той беше мъжът, когото тя обичаше, когото все още обичаше, макар че го признаваше само пред себе си. Не беше редно да го лъже! Не беше правилно да си слага и тази лъжлива маска. Ако наистина смяташе да каже на Дейвид самата истина, трябваше да го направи.
	— Добре — каза тя най-после, — наистина ще помисля за това. Имаш думата ми, само че ще трябва да ми обещаеш нещо в замяна.
	— Каквото пожелаеш! — каза й той.
	Карол го погледна в очите, като се надяваше, че ще я разбере.
	— Не се появявай така изведнъж на тази планета или на следващата, на която ще работим. Не се опитвай да влезеш отново в живота ми!
	— Бих ли имал куража да го сторя? — попита той с ирония.
	— Съвсем правилно — отговори тя. Като видя болката му, постави ръката си отстрани на лицето му. — Остави го да намери своя път, Джим. Нека да порасне и сам да вземе решение. Тогава, ако иска да те открие, аз няма да имам нищо против. Съгласен ли си?
	След известно време той кимна.
	— Да.
	Карол въздъхна.
	— Добре. А сега, след като сме се уговорили, можеш да ми разкажеш как минаха нещата на Алфа Малуриан VI.


	Не беше трудно да намери децата. От двете останали сгради само едната се използваше от Маккой за лекуване раните на пострадалите. Спок влезе и се огледа. Те всички бяха тук, всички, към които искаше да се обърне, обаче бяха разпръснати, затова трябваше да говори с всеки поотделно. Но се оказа, че няма да е необходимо. Сякаш по нечия заповед, изведнъж децата се обърнаха и дойдоха при него. Първо Пфефър и Уон, чиито родители бяха седнали заедно, като без съмнение си разказваха преживяванията. След това се приближи Гарсия и най-после Медфорд и Дейвид, които бяха в най-отдалечения край на купола. Там наблюдаваха сестра Чапъл, която се грижеше за бащата на Медфорд.
	Доктор Маккой погледна нагоре и видя децата да си проправят път сред възрастните. Макар че често се подиграваше на първия офицер, този път той се усмихна.
	Когато децата се насъбраха около него, Спок погледна всяко едно от тях. След това той вдигна дясната си ръка и с показалеца и безименния пръст показа знака V.
	— На моята планета — каза им той — това означава: да живее и преуспява.
	Уон го погледна.
	— Заминавате ли си?
	Той кимна.
	— Да, тръгвам.
	Като се концентрира, тя се опита да направи същия знак и това му достави удоволствие.
	— Да живее и преуспява!
	След това Пфефър, който не успя да направи знака толкова добре, повтори същите думи. Най-после дойде ред на Дейвид. Като че ли беше роден Вулкан, той вдигна ръката си с разперени пръсти.
	— Да живее и преуспява, мистър Спок!
	Първият офицер кимна.
	— Добре казано — след това Спок се обърна към Дейвид, както беше решил предварително: — Омразата е лош съветник.
	Боеше се, че момчето няма да го разбере. Но то го разбра, при това чудесно. Това се видя от погледа му.
	Накрая Спок се обърна към всички деца:
	— Да живее и преуспее! — каза им той и си тръгна.
	Кърк беше в ботаническата градина на кораба и се възхищаваше на огненото си цвете, когато вратите се отвориха и някой влезе вътре. Той погледна, за да види кой е, и се изненада, когато насреща му застана посланик Фаркухар. Откакто напуснаха Алфа Малуриан, той се беше затворил доста в себе си.
	Фаркухар кимна.
	— Капитане!
	Кърк се усмихна учтиво.
	— Какво ви води насам, посланик? Не знаех, че сте почитател на редките растения.
	Фаркухар промърмори:
	— Не съм. Но аз не съм и много други неща…
	Командирът го погледна.
	— Какво например?
	Посланикът се намръщи.
	— Няма значение какво не съм. Нека говорим за това, какво съм. А то е, че съм благодарен!
	Кърк беше доста учуден.
	— Благодарен? За какво?
	Слепоочията на Фаркухар туптяха силно.
	— Аз почти развалих нещата на Алфа Малуриан. Страхувам се, че греших неведнъж. Но все пак ти успя да ме спасиш, а също така да спасиш и малурианците.
	Командирът повдигна глава.
	— Аз също допуснах грешки, но имах късмет — след кратка пауза той продължи: — Ако те бях послушал още в началото, ако ти бях повярвал малко повече, вместо да говоря наизуст, може би щяхме да предотвратим кръвопролитията, преди да са започнали.
	— Аз трябваше да ви дам повод да ми вярвате, вместо да ви дразня — каза посланикът, като поклати глава. — Знаеш ли, сега ще ти обясня как се справих на Гама Филувия, а преди това и на Парнес. Докато успявах да изкарам хората от равновесие, всичко вървеше добре. След това, когато пристигнехме на планетата, аз пусках в ход обаянието си и всичко ставаше тъй, както аз исках.
	Кърк кимна.
	— Когато нещо сработва, човек трябва да се придържа към него. По дяволите, и аз съм се изкушавал от това.
	— Но невинаги се получава — прибави Фаркухар. — Сега се убедих в това — той погледна „огненото цвете“, посегна и докосна едно от листата му. — Решението на проблема, което ти предложи, беше брилянтно! Бих могъл да работя като посланик сто години и никога да не се сетя за подобно нещо.
	— Означава ли това, че няма дори да пробваш?
	Посланикът се обърна с лице към капитана.
	— Напротив, два пъти по-упорито ще се стремя към това — отговори той, като се опита да се усмихне. — Това означава, че…
	„Амин“ — каза си Кърк, но онова, което изрече на глас, беше:
	— Бих постоял да си побъбрим още, но ме очакват горе на мостика.
	— Няма да те задържам — отвърна му посланикът.
	Секунда по-късно командирът вече вървеше по коридора, все още учуден от разговора. „Изглежда, понякога се случва вълкът да промени нрава си“ мислеше си той за Фаркухар. Скоро стигна командирското си място. На излизане от турбоасансьора провери дежурните. Всички бяха налице.
	Докато стоеше на мястото си, Кърк наблюдаваше Бета Канцандия III на панорамния екран, след което даде заповед:
	— Изведи ни от орбита, мистър Сулу! Половин импулс.
	— Да, сър — отговори Сулу.
	Капитанът наблюдаваше как планетата започна да изостава назад. Дори при скорост, равна на половин импулс, „Ентърпрайс“ щеше да я изгуби от погледа си след няколко минути.
	Това беше ново преживяване за него. Беше си тръгвал от стотици планети, от някои — така бавно, както сега, а от други — доста по-бързо, но никога не беше оставял толкова много неща след себе си. Ако всичко се беше подредило по по-различен начин, той можеше да бъде един от изследователите, които останаха в колонията. Съпруг. Баща. Човек със семейство. Но Кърк отдавна беше направил своя избор. Сега трябваше да се съобразява с него. Спок и Маккой стояха от двете му страни. И двамата мълчаха, за да дадат възможност на капитана да остане сам с мислите си. Но накрая Маккой каза:
	— Няма да им отнеме много време, за да построят сградите отново.
	— Да, съвсем няма да е много — съгласи се Спок. — Новите им жилища ще пристигнат буквално след седмица.
	Кърк кимна.
	— А при условие, че устройството Г-7 на доктор Бодро е съвсем запазено, ще се върнат към работата си след месец. Разбира се, Звездната флота ще трябва да обърне малко повече внимание на този сектор в бъдеще. Клингънианците не получиха това, за което бяха дошли. Но може да се върнат пак.
	Вулкан поклати глава.
	— Не вярвам, капитане, поне не скоро. Като имам предвид действията на клингънианеца, който ни спаси, смятам, че Бета Канцандия е била по-скоро политическа пионка, отколкото действителна стратегическа цел.
	— Разбирам — каза Маккой. — А откога си станал експерт по клингънианските въпроси?
	Спок повдигна вежди.
	— Всяка научна теория е основана на наблюдения и експерименти, докторе. Аз просто прилагам правила по отношение на социалната теория.
	Боунс погледна нагоре.
	— Хората не са енергийни предаватели, Спок. Те са непредсказуеми.
	Първият офицер кимна.
	— Да, определено е така.
	Маккой го стрелна гневно с очи:
	— Какъв е този двусмислен тон?
	— Въобще не е двусмислен, докторе. Той е…
	— Достатъчно! — извика ядосано Кърк.
	Всички веднага млъкнаха. Като се завъртя в стола си, Кърк ги погледна.
	— Знаете ли, чувал съм ви двамата да спорите неведнъж, но не мисля, че някога сте водили по-празен спор. Ако не знаех някои неща, бих си помислил, че се опитвате да ми отвлечете вниманието от нещо.
	Боунс и Спок се спогледаха.
	— Нямам ни най-малка представа за какво говори — каза Маккой. — А ти?
	— И аз също.
	Кърк се намръщи.
	— Добре. Както кажете.
	Като се обърна към екрана, той се усмихна, обаче никой не можа да го види. Оставяше много неща зад себе си, но и много вземаше. Все пак семейството съществуваше…


>	Епилог

	На Кирюк не му се струваше, че наблюдателният пост е толкова зловещ, както при последното му посещение. Разбира се, този път той знаеше със сигурност с кого ще се срещне и защо.
	Зибрат и Торгис трябва да са се чувствали по същия начин, когато им каза, че трябва да се приближат сами до комплекса. Те не се дърпаха толкова много, колкото първия път. Оранжевата светлина беше отново на прозореца. Кирюк се успокои, щом я видя. И защо не? Беше изпълнил всичко докрай, точно както го беше планирал. Дори желанието на Карад беше изпълнено. Първият офицер от Фраг’ка беше убит по време на „лов“ и по този начин пътят за сина на Карад беше отворен, той можеше да замести убития.
	„Да, добре се справих“ — помисли си той. Когато приближи, можа да различи два силуета, огрени от оранжевата светлина. Беше ли необходимо да им показва, че не е въоръжен? Укори се сам, че му е дошла такава мисъл. Разбира се, че трябваше да го направи. Та това беше Императорът!
	Дори не си беше вдигнал ръцете, когато охраната на Капронек дойде и го заобиколи. Приличаха му на лешояди над трупа на някой пури.
	Странно сравнение при тези обстоятелства, но изглеждаше подходящо. С бластери в ръце, те го придружиха по пътя до главната сграда. Императорът отново го очакваше. Кирюк забеляза, че охраната на вратата не беше толкова много, колкото предния път — имаше само няколко войника. Капронек явно не очакваше сериозни опити за покушение.
	Щом посетителят влезе, охраната сама напусна помещението.
	„Още един признак за подобрението на политическия климат“ — помисли си Кирюк.
	— Изглеждате добре — отбеляза Императорът.
	Кирюк би искал да каже същото за Капронек. Той не беше толкова респектиращ, както преди. Не изглеждаше и толкова царствен.
	— Радвам се да служа на своя Император — отговори Кирюк. Това беше правилният отговор.
	— Така ли? — попита Капронек. — Едно нещо е сигурно: твоят Император е доволен, че му служиш поне за момента.
	Кирюк го погледна.
	— За момента ли, господарю? Мислех си, че заплахата от Гевиш’рае е отпаднала след позорния провал на Кад’нра и последвалото изключване на Дюмерик от Съвета.
	Императорът кимна.
	— Отпадна, да. Ще мине доста време, преди Гевиш’рае да успеят отново да ме предизвикат в Съвета. Но въпросът не е съвсем решен. „Жадните ножове“ ще бъдат винаги допрени до гърлата ни. Винаги!
	Кирюк поклати глава.
	— Говорите за тях така, сякаш им се възхищавате.
	— Аз наистина им се възхищавам — каза Капронек. — Възхищавам се на тяхната жажда за власт. На постоянството им. Завиждам им за бъдещето, защото един ден ние няма да сме толкова бдителни и те ще ни покорят. Ние, камордагците, ще паднем под тяхната власт и това е толкова сигурно, колкото че зърното пада, прерязано от сърпа!
	Кирюк усети горчив вкус в устата си. Да си мислиш за евентуално поражение, когато победата е толкова свежа! Но той не беше Император. Умът на Императора работеше по различен начин от този на останалите.
	— Има още една подробност, която трябва да се уточни. Въпросът с Граел, онзи Гевиш’рае, който ни помогна на Ферана. Трябва ли да му се позволи да живее?
	Капронек помисли малко и след това каза:
	— Да. Може някой ден да ни е от полза.
	Зелените му очи светнаха и той продължи:
	— Да, Граел ще живее!
	Интонацията в гласа му показваше, че някой друг ще умре. Кирюк почака, за да чуе кой ще е, но Императорът не каза нищо — просто продължаваше да го гледа. Постепенно кръвта на Кирюк започна да замръзва.
	— Не — промърмори той, зашеметен от неправдата. — Аз ви служих добре! Вие самият ми го казахте.
	— Нямам оплаквания по отношение на службата ти — каза Капронек. — Недоволството ми е по отношение на услугата, която си направил на Карад. Първият офицер на Фраг’ка беше мой роднина. Макар че ти не знаеше това.
	— Роднина? — повтори Кирюк сковано. — Кернот?
	— Да, внук по линия на една от моите наложници. Както казах, ти няма откъде да го знаеш.
	Смразяващо бледите му очи сякаш просветнаха със зелен пламък.
	— Все пак той беше мой внук и аз не мога да умра, без да отмъстя за него.
	Кирюк преглътна.
	— Карад знаеше ли?
	Императорът се усмихна мрачно.
	— Може и да е знаел.
	„Тогава аз съм измамен — помисли си Кирюк. — Излъган, за да свърша нещо, което Карад сам не би се осмелил да направи.“
	Той погледна през прозореца. Беше тъмно, но Торгис и Зибрат бяха някъде там, навън. Сега разбра защо не се бяха съпротивлявали този път, когато им заповяда да стоят вън. Не ги обвиняваше. Без да си даде сметка как стана това, той цитира Калес на глас: „Когато един Император заповяда, всички останали се подчиняват. Когато един Император иска, никоя жертва не е чак толкова ужасна и никоя цена — твърде висока.“
	Капронек погледна одобрително.
	— Много добре! Това също е от Рамен’аа, нали?
	Кирюк кимна.
	— Да — той облиза устните си. — Ще имам ли възможност да умра достойно?
	— Да, ще можеш — каза му Императорът. — Ако желаеш — в собствения си дом. Всъщност ти си го заслужил.
	Кирюк измърмори:
	— Благодарен съм — той удари с юмрук по гърдите си. — Довиждане, Капронек.
	Императорът го фиксира с поглед.
	— Довиждане, Кирюк, син на Каластра.
	Когато Кирюк се обърна и напусна стаята, той се наруга заради собствената си глупост. Как можеше да се нарече ученик на Калес и да не си спомни най-известната от всички поговорки: „Пази гърба си! Приятелите ти може да ти станат врагове за по-малко време, отколкото ти е необходимо да извадиш една кама.“
	Като направи гримаса, с която изразяваше отношението към собствената си непредпазливост, излезе навън в тъмнината.
