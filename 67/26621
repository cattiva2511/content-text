P>
	Научете за Григори
	днес невероятна вест.
	За Григори тя говори
	и за неговата чест.

	Той на улицата вчера
	някакъв пакет съзрял,
	взел го плахо пионера
	и развил пакета бял.

	Цял изтръпнал в изненада —
	вътре в пачките — пари!
	Преброил ги — над хиляда,
	не повярвал той дори.

	Чудил се какво да стори,
	той е толкова богат!
	Може да яде Григори
	три години шоколад.

	Може вече да си има
	всичко с пълния пакет:
	нов костюм и ски за зима,
	и дори мотоциклет!

	Но на улицата гледа:
	изпоцапан, цял в бои,
	идва натъжен съседа,
	който къща си строи.

	Идва блед и неспокоен,
	взира се по своя път.
	И Григори трепнал — той е
	може би нещастникът.

	— Някъде си тръгнал, чичко?
	— Ах, беда. Бях заем взел.
	Падна и загубих всичко.
	Да го търся съм поел.

	И Григори му подава
	връзката с парите в миг.
	Тъжният човек тогава
	го прегърнал с ясен лик.

	Тъй зарадвал се горкият,
	светнал пак денят му чер…
	Нека поздравим и ние
	доблестния пионер!
P$
