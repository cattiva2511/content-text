P>
	Край гората две другарчета
	овчарчета
	стадото пасяха този ден.
	Шумна се из храсталаците.
	Юнаците
	впиха поглед зад лещак зелен.

	Недалеч минава граница.
	Със раница
	те човек съглеждат непознат.
	И наметнат юначагата
	с винтягата
	лакомо яде голям комат.

	— Хей деца, аз тъй съм жаден, че
	за кладенче
	идвам да ви питам. Где е то?
	Трепват малките: съмнително!
	И бдително
	шепнат си: защо е тук, защо?…

	Тръгва към човека Динката:
	— В долчинката
	има кладенче. Манерка дай.
	Съд му дава непознатият: 
	— Е, на` ти я.
	Аз за първи път съм в този край.

	Купувач съм на магарета.
	От гарата 
	тръгнах, но забърках се насам.
	А помисли си голямото,
	(не само то):
	О, какъв си ти търговец, знам!

	И се спусна по пътеката.
	Човекът там
	заговори с другото момче:
	— Где е границата, близо ли?
	То слиза ли?
	— То ще долети като врабче.

	Но врабчето, нам познатото,
	крилатото,
	не долита, бави се цял час.
	Непознатият вълнува се,
	преструва се:
	— Ще отида да го срещна аз…

	Среща го — но с граничарите,
	с другарите.
	— Стой, ръцете горе, че куршум!
	Нарушителя залавят те —
	в дъбравите
	за чужбина кривнал той без друм.

	Пионерите мъжествено,
	тържествено
	чуха думи на хвала и чест.
	Зарад подвига в долината
	родината
	с гордост им благодари и днес!
P$
