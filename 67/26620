P>
	Кои са тримата „бандити“
	и как попаднаха у нас?
	Дали дойдоха от Хаити,
	или от щатския Тексас?

	Това са трима малчугани,
	родени в нашия квартал,
	геройството на хулагини
	е техен таен идеал.

	Бащата на един го няма —
	огняр е той в локомотив.
	Не учи друг, не слуша мама.
	А трети — просто немарлив.

	Роман бандитски те прочели,
	харесало им да крадат.
	Поставили си странни цели —
	да пакостят и да вредят.

	Но други — зорки — пък решили
	да ги засичат насред път,
	на друга цел отдали сили —
	докрай да ги разобличат.

	Ония трима пакостливци
	видели камион един
	и рекли: — Ние сме щастливци,
	ще го оставим без бензин!

	Един от зорките си казал:
	— Ще ви запаля аз фитил!
	Потайно в камиона влязал
	и под кормилото се скрил.

	И ето — тримата по мрак са
	дошли за подвига велик.
	— Ту-ту, ту-ту — изсвирил клаксон
	и те офейкали за миг.

	Видяла пакостната „банда“
	грамада дини под брезент.
	За кражба дала си команда
	да дебне подходящ момент.

	Очите зорки разузнали
	каква е тъмната им цел.
	А ей ги тримата с чували.
	За дини всеки се навел.

	Изпод брезента се показал
	един от зорките момци.
	— Ръцете горе! — той им казал.
	И хукват тримата крадци.

	Защо им трябвала антена?
	На покрив качили се те.
	— Това е пакост непростена! —
	въздъхнало едно дете.

	Видели зорките, разбрали,
	че качили се през таван.
	И пак добър урок им дали —
	— О, ще попаднете в капан!

	Затворили тавана — хайде,
	отгоре скачайте сега!
	И те в плача надули гайди…
	Завършил подвигът така!
P$
