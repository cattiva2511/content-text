	Няколко години след епохалното откритие на Уотсън и Крик — структурата на молекулата на ДНК — британска експедиция от археолози и антрополози попада на селище, вероятно от халдейски произход. Най-голямата загадка при разкопките се оказва намереното малко ковчеже с медна обковка. То съдържа единствено плочка от сребриста сплав с инкрустирани върху нея букви и фигури от мед. Реликвата изглежда грижливо съхранявана. Изработката поразява с техническото си съвършенство.
	След труден процес на обработка и разчитане на текста находката се оказва кратко послание от бог Еа до жителите на селището. Той им завещава оръжие, което да ги направи непобедими и безсмъртни. Оръжието е изобразено като двойна спирала, изградена от четири повтарящи се елемента.
	Този факт прави силно впечатление на един от антрополозите в експедицията. Той е добре запознат с работата на учените от Кеймбридж чрез свой колега биолог, участник в лабораторната работа с ДНК, и намира сходство между изображението и новооткритата молекула.
	След време антропологът показва древната плочка на колегата си. Заинтригуваният биолог се опитва да разчете генетичната информация на четирите елемента. Двамата успяват да получат модел на ДНК по образеца от находката. Оказва се, че това е къса верига, кодираща информацията за синтез на не повече от 1–2 белтъчни молекули. Откритието е сензационно, но молекулната биология е още в зората си, възможността за синтез на белтък по ДНК-матрица не може да се осъществи. Загадката остава неразгадана и след време наблюденията се прекратяват.
	В началото на XXI в. човечеството е изправено пред сериозна опасност от изчезване като вид. След успешното ликвидиране на пандемията от СПИН се появява нова, още по-застрашителна по размери. Предполага се, че причинителите са вируси или вирусни елементи, наречени бета-блокери на активните центрове на ензимите, участващи в синтезните процеси на организма. В резултат на това настъпва бързо отслабване, обездвижване и накрая — смърт.
	Световната здравна организация работи трескаво по проблема за овладяване на заразата. След редица неуспешни опити причинителят е изолиран. Изяснява се, че блокирането е причинено от ранни вирусни белтъци. Група учени, изследвайки механизма на блокирането, усилено се занимават и с процесите на синтез на ДНК, РНК, както и белтъците, кодирани от ДНК. Те попадат на архивите от първите експерименти и между другото отново се натъкват на халдейската загадка. Колективът решава да възпроизведе информацията от „древната“ ДНК, записана върху плочката. Успява да разчете генетичния код чрез изграждане на съответните белтъчни молекули. По природа те се оказват сходни на антителата.
	Следващата стъпка е да се изпитат техните свойства. За целта се провеждат опити с лабораторни животни, заразени с различни заболявания. На тях се прилагат новооткритите белтъци и в резултат на това повечето от заболяванията се отстраняват. Това дава нова надежда на колектива, изолирал вируса, но затрудненията, свързани с въвеждането му в други организми и неговото изкуствено възпроизвеждане, създават неочаквани проблеми.
	Независимо от това единството и обединените усилия на групата успяват. Експериментът продължава със специална серия животни, заразени с бета-блокерите. Изпитването на ваксината започва. Посланието на бог Еа е разгадано.
