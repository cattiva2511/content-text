	Край масата бяха все свои хора, затова леди Блау си позволи да захвърли вестника, който я бе ядосал.
	— Представете си само — заяви тя, — моят братовчед пак остава без длъжност. Оня нахалник Монтегю, бъдещият лорд Халифакс, е назначил за надзорник на Монетния двор чичото на любовницата си.
	— Казват, че Монтегю вече се е оженил за нея, тайно, разбира се — меланхолично забеляза сестра й, баронеса Шилкууд. — Колко низко е паднал канцлерът на държавното съкровище!
	— А каква е заплатата? — осведоми се попрезрялата мис Джулия, като присви деликатно устни.
	— Седемстотин и петдесет фунта. С изгледи за повишение. Колко хубаво би било всичко това за нашия сър Артър.
	— А кой е той? — продължаваше да разпитва мис Джулия.
	— Нима ти не познаваш сър Артър, моя братовчед?
	— Питам за новия надзорник, мила.
	— Скъпа моя, веднага се вижда, че ти съвсем наскоро си пристигнала от провинцията и не си в течение на дворцовия живот. — Леди Блау обгърна мис Джулия с преценяващ поглед. — Рано ти е още да мислиш за него. Петдесетгодишен селендур, ужасно грозен. Издигна се само с връзки! Ако той все пак те интересува… Нарича се — такова еснафско име — Исак Нютон.
