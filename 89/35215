	Пакетът лежеше точно до вратата — картонена кутия, на която на ръка бяха написани техните фамилия и адрес: „За мистър и мисис Люис, 217 Е, Тридесет и седма улица, Ню Йорк, 10 016.“ Вътре имаше малка дървена кутийка с един-единствен бутон, покрит със стъклено похлупаче. Норма се опита да свали капачето, но то не се поддаваше. Към дъното на кутията с лепенки беше прикрепен сгънат лист хартия: „Мистър Стюарт ще намине при вас в 20,00.“
	Норма препрочете бележката, остави я настрана и усмихвайки се, отиде в кухнята да направи салата.

	* * *

	На вратата се позвъни точно в осем.
	— Аз ще отворя! — извика Норма от кухнята. Артър четеше в гостната.
	В коридора стоеше нисък мъж.
	— Мисис Люис? — вежливо се осведоми той. — Аз съм мистър Стюарт.
	— Ах, да… — Норма с усилие потисна усмивката си. Сега беше уверена, че това е рекламен трик на търговец.
	— Разрешавате ли да вляза? — попита мистър Стюарт.
	— Сега съм заета, така че, извинявайте, просто ще ви изнеса вашата…
	— Не искате ли да научите какво е това?
	Норма мълчаливо се обърна.
	— Това може да се окаже изгодно…
	— В парично отношение ли? — предизвикателно попита тя.
	Мистър Стюарт кимна.
	— Именно.
	Норма се намръщи.
	— Какво продавате?
	— Нищо не продавам — отговори той.
	От гостната излезе Артър.
	— Някакво недоразумение ли?
	Мистър Стюарт се представи.
	— А-а, тази чудесия ли?… — Артър кимна към гостната и се усмихна. — И какво представлява тя?
	— Ще се постарая да ви обясня — каза мистър Стюарт. — Разрешавате ли да вляза?
	Артър погледна Норма.
	— Както искаш — каза тя.
	Той се поколеба.
	— Е, какво пък, влезте.
	Отидоха в хола. Мистър Стюарт седна в креслото и извади от вътрешния джоб на сакото си малък запечатан плик.
	— Вътре се намира ключът за похлупачето на бутона — поясни той и постави плика на масичката за списания. — Бутонът е съединен със звънец в нашата кантора.
	— Защо? — попита Артър.
	— Ако натиснете бутона — каза мистър Стюарт, — някъде по света ще умре непознат за вас човек и вие ще получите 50 хиляди долара.
	Норма се втренчи в посетителя с широко отворени очи. Той се усмихваше.
	— За какво говорите? — недоумяващо попита Артър.
	Мистър Стюарт беше удивен.
	— Но аз току-що обясних.
	— Какво е това, шега ли?
	— Каква шега? Съвсем сериозно предложение…
	— Кого представлявате? — прекъсна го Норма.
	Мистър Стюарт се смути.
	— Боя се, че не мога да отговоря на този въпрос. И все пак ви уверявам, че нашата организация е много силна.
	— Според мене най-добре е да си вървите — заяви Артър, като се изправи.
	Мистър Стюарт стана от креслото.
	— Моля.
	— И си вземете бутона.
	— А може би ще помислите ден-два?
	Артър взе кутията и плика и ги сложи в ръцете на мистър Стюарт. После излезе в коридора и отвори вратата.
	— Ще ви оставя визитната си картичка. — Мистър Стюарт постави на масичката до вратата визитката и си отиде.
	Артър я скъса на две и я остави на масата.
	— Как мислиш, какво значи всичко това? — попита Норма от дивана.
	— Изобщо не ме интересува.
	Тя се опита да се усмихне, но не можа.
	— А не си ли любопитен?…
	После Артър се зачете, а Норма се върна в кухнята и доизми съдовете.

	* * *

	— Защо отказваш да говориш за това? — попита Норма.
	Без да прекъсва миенето на зъбите си, Артър вдигна очи и погледна отражението й в огледалото на банята.
	— Нима това не те интригува?
	— Това ме оскърбява — каза Артър.
	— Разбирам те, но… — Норма продължаваше да навива косите си на ролките — но все пак и интригува?…
	— Мислиш, че това е шега? — попита тя вече в спалнята.
	— Ако е шега, тя е лоша.
	Норма седна на кревата и събу пантофите си.
	— Може би психолозите правят някакви изследвания.
	Артър сви рамене.
	— Може би.
	— Не би ли искал да узнаеш?
	Той поклати глава.
	— Но защо?
	— Защото това е аморално.
	Норма се пъхна под одеялото. Артър изгаси лампата и се наведе да я целуне.
	— Лека нощ…
	Норма затвори очи. Петдесет хиляди долара, помисли тя.

	* * *

	Сутринта на излизане от къщи Норма забеляза на масата парчетата от скъсаната визитка. Подчинявайки се на внезапен порив, тя ги пусна в чантата си.
	През почивката залепи картичката. Там бяха напечатани само името на мистър Стюарт и телефонен номер.
	Точно в пет тя набра номера.
	— Слушам — чу тя гласа на мистър Стюарт.
	Норма едва не окачи слушалката, но се сдържа.
	— Аз съм мисис Люис.
	— Да, мисис Люис? — мистър Стюарт, изглежда, беше доволен.
	— Любопитна съм.
	— Естествено.
	— Разбира се, не вярвам на нито една дума.
	— О, това е чистата истина — каза мистър Стюарт.
	— Както и да е… — Норма преглътна. — Когато казахте, че някой по света ще умре, какво имахте предвид?
	— Именно това, което казах. Може да бъде всеки. Ние гарантираме само, че вие не познавате този човек. И, безусловно, че няма да станете свидетел за смъртта му.
	— За петдесет хиляди долара?
	— Съвършено вярно.
	Тя изхъмка насмешливо.
	— Това е някаква дяволия.
	— И все пак такова е нашето предложение — каза мистър Стюарт. — Да ви донеса ли уреда?
	— Разбира се, че не! — Норма с възмущение тръшна слушалката.

	* * *

	Пакетът лежеше до вратата. Норма го видя веднага щом излезе от асансьора. Каква наглост! — помисли си тя. Просто няма да го взема. Влезе в апартамента и започна да приготвя обяда. После излезе пред вратата, вдигна пакета, отнесе го в кухнята и го постави на масата.
	Норма седеше в гостната, отпиваше от коктейла и гледаше през прозореца. Малко по-късно отиде в кухнята да обърне кюфтетата и сложи пакета в долното чекмедже на шкафа. Сутринта ще го изхвърли.
	— Може би се забавлява някакъв ексцентричен милионер — каза тя.
	Артър прекъсна обеда си.
	— Не те разбирам.
	Ядяха мълчаливо. Неочаквано Норма остави вилицата.
	— А ако това е сериозно?
	— Е, и какво от това? — Той недоверчиво сви рамене. — Какво точно искаш — да върнеш този апарат или да натиснеш бутона? Да убиеш някого?
	По лицето на Норма се появи отвращение.
	— Чак пък и да убиеш…
	— А какво е това според тебе?
	— Но нали дори не познаваме този човек.
	Артър беше потресен.
	— Сериозно ли говориш?
	— Е, ако това е някакъв стар китайски селянин на двеста хиляди мили от тук? Някакъв болен туземец в Конго?
	— А ако е някакво детенце от Пенсилвания? — възрази Артър. — Прелестно момиченце от съседната улица?
	— Нарочно усложняваш всичко.
	— Каква разлика има кой ще умре? — продължаваше Артър. — Все едно — това е убийство.
	— Значи дори ако това е някой, когото никога не си виждал и няма да видиш — настояваше Норма, — някой, за чиято смърт дори няма да узнаеш, и тогава ли няма да натиснеш бутона?
	Артър я погледна поразено.
	— Искаш да кажеш, че _ти_ ще го натиснеш?
	— Петдесет хиляди долара.
	— Какво общо има тука…
	— _Петдесет хиляди долара_, Артър — прекъсна го Норма. — Бихме могли да си позволим пътешествие в Европа, за което винаги сме мечтали.
	— Норма, не.
	— Бихме могли да си купим онази вила…
	— Норма, _не_. — Лицето му побеля. — За бога, престани.
	Норма сви рамене.
	— Както искаш.

	* * *

	Тя стана по-рано от обикновено, за да приготви за закуска на Артър банички и яйца с шунка.
	— По какъв повод? — с усмивка попита Артър.
	— Без никакъв повод — обади се Норма. — Просто така.
	— Отлично. Много е приятно.
	Тя му напълни чашата.
	— Исках да ти покажа, че не съм егоистка.
	— А нима съм казал такова нещо?
	— Е — тя неопределено махна с ръка, — вчера вечерта…
	Артър мълчеше.
	— Нашият разговор за бутона — напомни Норма. — Мисля, че неправилно ме разбра.
	— В какво отношение? — попита той с подозрителен глас.
	— Ти реши — тя отново направи жест с ръка, — че мисля само за себе си.
	— А-а…
	— Обаче не. Когато говорех за Европа, за къщичката…
	— Норма, защо това толкова те вълнува?
	— Само се опитвам да обясня — тя конвулсивно въздъхна, — че мислех за _нас_. За да пътуваме _ние_ по Европа. За да си купим _ние_ вила. За да имаме _ние_ по-хубаво жилище, по-хубави мебели, по-хубави дрехи. За да можем _ние_ най-накрая да си позволим да имаме дете, между другото.
	— Ще имаме дете.
	— Кога?
	Той я погледна с тревога.
	— Норма…
	— _Кога?_
	— Ти сериозно ли говориш? — Той се слиса. — Сериозно ли твърдиш…
	— Твърдя, че това са някакви изследвания! — промълви тя. — Че те искат да изяснят как ще постъпи средният човек при такива обстоятелства! Че те просто _казват_, че някой ще умре, за да изучат нашата реакция! Ти нали не смяташ, че те наистина ще убият някого?!
	Артър не отговори, ръцете му трепереха. След малко стана и излезе.
	Норма остана на масата, гледайки занесено чашата кафе. Мина й през ума: „Закъснявам за работа…“ Сви рамене. Е, и какво? Изобщо тя трябва да си стои вкъщи, а не да виси в кантората…
	Събирайки съдовете, Норма изведнъж спря, избърса си ръцете и извади от долното чекмедже пакета. Сложи кутийката на масата, извади ключа от плика и махна похлупачето. Дълго време седя, гледайки бутона. Колко странно… е, какво особено има в него?
	Норма протегна ръка и натисна бутона. _Заради нас_, нервно помисли тя.
	Какво ли става сега? За миг я заля вълна на ужас.
	Вълната бързо се отдръпна. Норма се усмихна презрително. Нелепо е да се отделя толкова внимание на такава дреболия.
	Хвърли кутийката, капачето и ключа в кофата за боклук и отиде да се облича.

	* * *

	Печеше за вечеря пържоли, когато телефонът иззвъня. Остави чашата с мартини и взе слушалката.
	— Ало?
	— Мисис Люис?
	— Да.
	— Безпокоим ви от болницата „Легокс хил“.
	Норма слушаше като в полусън. В блъсканицата в метрото Артър паднал от перона точно под влака. Нещастен случай.
	Окачвайки слушалката, тя си спомни, че Артър бе застраховал живота си за 25 хиляди долара, с двойна компенсация при…
	Не. Изправяйки се на крака с усилие, Норма се помъкна към кухнята и извади от коша кутийката с бутона. Нямаше никакви гвоздеи или винтове… Въобще не беше ясно как е била сглобена.
	Внезапно Норма започна да я удря в края на мивката все по-силно и по-силно, докато дървото се пукна. Вътре нямаше нищо — нито транзистори, нито проводници… Кутийката беше празна.
	Норма трепна, когато иззвъня телефонът. С омекнали крака тръгна към гостната и взе слушалката. Раздаде се гласът на мистър Стюарт.
	— Казахте, че няма да познавам онзи, който ще умре!
	— Моя скъпа мисис Люис — каза мистър Стюарт, — нима наистина мислите, че сте познавали своя съпруг?
