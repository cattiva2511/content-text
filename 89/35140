	— Кои са трите най-разпространени химични елемента във Вселената?
	— Водород, азот и въглерод.
	— Така. Кажи ми едно съединение, което е съставено само от тях.
	— Не се сещам.
	— Но то е всеизвестно!
	— И все пак… Не знам.
	— Цианкалий!
	Онзи учудено вдига вежди. Другият се усмихва:
	— А имам и един още по-интересен въпрос.
	— Казвай.
	— Кои са _четирите_ най-разпространени химични, елемента?
	— Водород, азот, въглерод и…
	— И?
	— Кислород?
	— Да! Е, кажи ми сега едно химично съединение, не по-малко известно от цианкалия, което е съставено само от тях — водород, азот, въглерод и кислород.
	— И то ли е отрова?
	— Не е.
	— Предавам се.
	— Тротил!
	— Тротил?! — Онзи още по-учудено вдига вежди. — От трите най-разпространени елемента във Вселената — отрова. От четирите пък — взрив! И това ако ми било Вселена!…

	* * *

	— Как ти се струва този разговор?
	— Откога е?
	— От нощес… Разбираш ли, те вече започват да се досещат. А това не е хубаво!
	— Наистина. Нямаш късмет. Мисля, че трябва да смениш модела си. Все още имаш време. Вчера доловиха намесата ти, намериха сили да я обявят за естествена и й измислиха дори хубавото име антропен принцип. Впрочем, как точно го формулираха те? Спомняш ли си?
	— Вселената е такава, каквато е, за да може при еволюцията й в нея да се появи наблюдател.
	— Да, защото и при най-малката промяна в основните й характеристики наблюдател изобщо не би могъл да се появи…
	— Точно така.
	— Наистина размина ти се вчера! Нарекоха намесата ти антропен принцип. Но сега? Хубава беше идеята ти за модел на Вселена, съставена от най-неподходящите за една Вселена химични елементи… Вярна се оказа и хипотезата ти, че в нея най-бързо ще се развие разум. И то какъв екзотичен, агресивен разум се получи! Мислиш ли обаче, че те могат да преглътнат и снощното си досещане за цианкалия и тротила, при това в комбинация с антропния принцип?… Рискуваш да бъдеш разкрит! Съветвам те по-скоро да смениш модела!
	— А помниш ли мисълта им за възможността да съществуват в тяхната Вселена и други светове и разум? Може би ще успея да се измъкна чрез тях? Като, да речем, подставя аргументи за съществуването на по-висш разум, от дейността на който обаче са останали само следи? И точно тези следи да ме прикрият?
	— Много е рисковано!
	— Или пък, друго! Ето, разумът в твоята Вселена е съвсем традиционен, мастит, като булдозер върви право пред себе си — но стъпвайки на пръсти, внимателно и меко. Макар и доста по-бавно. Ако застъпя част от моята Вселена с Вселена като твоята, може би ще успея да се прикрия?
	— Всъщност можеше да сториш това, но завчера! Вече е късно. Техният физик, как беше там, ясно улови идеята за законите във Вселената ти. И че по тези закони е невъзможно дори допиране на Вселени, а камо ли застъпване… По-добре се откажи. Рано или късно твоите човеци ще те открият или най-малкото ще решат, че тази най-зла по химичния си състав Вселена им дава правото да бъдат и те зли, дори и като разум… И в двата случая двойката на домашното ти е гарантирана!
	— Май че си прав…
	— И за да запазиш все пак хубавата си идея за злия химичен състав на Вселената си, вземи само частично да промениш модела й. Остави същите три химични елемента да доминират, а намали кислорода например, или изобщо го махни. Заменя го със…
	— Със злато!
	— Да! Със злато! — Малчуганите се разсмяха. — Нали помниш как го обичаха тези тук!
	— Съгласен съм. Само че дали ще ми стигне времето?
	— Разбира се. Цели три дни имаш още.
	— Но и ти ще ми помогнеш!
	— Започваме ли?
	Другият примирено вдигна рамене:
	— Започваме.
	И натисна червеното копче на компютъра.
