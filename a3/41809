	[* В друга, преработена редакция влязло в „Пътешествие в Арзрум“.]

P>
	Гяурите днес Стамбул славят,
	а утре със железен крак
	като змия, без да се бавят,
	ще го премажат и забравят.
	Пред злото Стамбул спи във мрак.

	Той се отрече от пророка,
	на Изток правдата дълбока
	пак злият Запад омрачни.
	И Стамбул заради порока
	на свята сабя измени.
	Потта на битките отминал,
	в молитвен час той пие вино.

	Навред на вярата лъчът
	угасна, скитат по мегдани
	жени, старици насред път
	мъже в харемите подканят,
	подкупени евнуси спят.

	Но друг е нашият просторен,
	изпълнен с пътища Арзрум:
	не спим ний във разкош позорен
	и вино с викот непокорен
	не пием сред разврат и шум.

	Свеним се ний; и трезвоструйни
	фонтани бистри ни поят,
	мъжествени, добри и буйни
	джигитите на бой летят.
	Като орлите сме ревниви,
	харемите ни мълчаливи,
	непроницаеми стоят.

	Велик е бог.
			От Стамбул вчера
	един яничар се яви…
	Нечуван удар ни умери,
	злокобна буря се изви…
	И от Русчук до стара Смирна,
	от Трапезунд до Тулча чак
	със кучета за пир неспирен
	палачи бродеха по мрак,
	яничарските къщи бели
	в пожара вече са изтлели.
	Стени във кръв, навред виси
	чер дим, пламтят развалините
	и вцепенени мъртъвци
	стърчат, на колове побити.
	Велик е бог. Султанът строг
	бе обладан от гняв дълбок.
P$
