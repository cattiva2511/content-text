	[* Незавършено стихотворение за годишнината на Лицея — 19 окт. 1836 г. Понеже не успял да го напише цялото, Пушкин го прочел на вечерта в този му вид.]

P>
	Бе време: нашто младо тържество,
	венчано с рози, светеше, шумеше
	и песента със виното кипеше,
	и тясно бе за нашто множество.
	И на безгрижния младеж със нрава,
	живяхме всички леко, с простота.
	Ний пиехме за вярата си здрава,
	за смелия кроеж на младостта.

	Днес друго е: с годините напред
	разгулното ни тържество улегна,
	помръкна нещо, нещо ни дотегна
	и глух звучи наздравният привет.
	И разговорът все по-скучен става,
	и празно е. И тъжни ний седим.
	По-рядко смях след песен се раздава,
	по-често ще въздъхнем и мълчим.

	Сега за двадесет и пети път
	ний чествуваме випуска в Лицея.
	Животът бързо дните ни разсея,
	а те успяха да ни застарят,
	Тъй четвърт век измина се. И нека!
	Съдбата не смени закона свой.
	Светът се движи около човека —
	нима недвижим ще е само той?

	Вий помните: в средата ни добра,
	приятели, съдбите си събрахме.
	И на какво свидетели не бяхме?
	Играчки във тайнствена игра,
	се мятаха народите тогава.
	Изкачват се и падат цар след цар.
	За Свобода, за Гордост и за Слава
	кръвта обагри не един олтар.

	Вий помните: кога се основа
	Лицеят — в самия чертог царицин
	отидохме. Там гостите Куницин
	посрещна със приветствени слова.
	Тогава на Дванайстата година
	гърмът не бе роден. Наполеон
	не бе изпитал нашата родина.
	Заплашваше я с неуверен тон.

	Вий помните: войската, без да спре.
	Със старшите си братя се простихме,
	в науката с досада нос забихме,
	завиждайки на оня, който мре.
	А битките жестоки продължиха
	и Русь можа врагът да прикове.
	Московските пожари озариха
	готовите за него снегове.

	Вий помните: пленения Париж
	и руският Агамемнон пристигна
	при нас. Какъв възторг тогаз изригна!
	Как можеш да не му се възхитиш!
	Приятел на народите — избави
	той техните права и свободи.
	Щом някъде в почивка се отправи,
	цветя цъфтяха, рукваха води.

	Но няма го. Остави своя трон,
	възнесен над света, навред прославен.
	На острова в изгнание забравен,
	за всички чужд, умря Наполеон.
	А новият ни цар стои сурово,
	междата със Европа пази той.
	И облаци се струпваха отново
	и ураганът им…
P$
