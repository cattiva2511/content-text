	[* Приживе на Пушкин не е печатано. Източник на стихотворението са испанските хроники и народни легенди за съдбата на последния готски крал Родрик.]

P>
#	I

	В своя роден край испански
	вкара маври Юлиан.
	Графът за обида лична
	ще мъсти на крал Родрик.

	Похитил той дъщеря му
	и рода му оскверни.
	Своя роден край в гнева си
	тъй предаде Юлиан.

	Маврите безброй заляха
	вред испанските земи.
	Падна готската държава
	и Родрик е без престол.

	Готите герои бяха,
	биха се като мъже,
	маврите озадачиха
	кой кого ще победи.

	Осем дни се биха стръвно
	и двубоят бе решен:
	в битката плениха коня,
	кралския обичан кон.

	Шлема му и меча тежък
	щом откриха във праха,
	за загинал взеха краля.
	Никому не дожаля.

	Ала жив Родрик остана.
	Би се цели осем дни.
	Първо чакаше победа,
	после молеше за смърт.

	А навред стрели свистяха,
	но не бе улучен той.
	Копия летяха близко,
	шлемът бе неуязвим.

	Докато от коня скочи
	най-подир сломен Родрик.
	Меча с кърви загорели
	отлепи от свойта длан.

	Хвърли бронята блестяща
	и пернатия си шлем.
	Бойното поле напусна.
	Мракът нощен го спаси,


#	II

	Той зад себе си остави
	бранното поле далеч.
	В пътя му го изпревари
	слух за неговата смърт.

	Старци и жени нещастни
	по кръстовищата той
	свари на тълпи да бягат
	в крепостните градове.

	Всички с писък молят бога
	вярващите да спаси
	и Родрик проклинат всички,
	чува клетвите им той.

	И набързо се измъква
	със помръкнало чело.
	Побоя се да им каже:
	„Нека бог прости Родрик!“

	И след три дни той пристига
	в най-затънтен морски кът.
	Тъмна пещера съглежда
	и навред — пустинен бряг.

	В пещерата той намира
	кръст, лизгар и недалеч
	труп на някакъв отшелник
	и разринат вече гроб.

	Но трупът не бе разяден,
	той лежеше вкочанял,
	погребение очакващ
	и молитвен упокой.

	Кралят го положи в гроба
	и с молитви го зари.
	В пещерата се засели
	покрай неговия гроб.

	Поминуваше той само
	със вода и плодове.
	Като прежния отшелник
	собствен гроб си изкопа.

	Но лукавият започна
	краля, тук уединен,
	да смущава с нечестиви
	мисли краткия му сън.

	Кралят будеше се трескав,
	в страх и срам изпълнен цял.
	Упояваща съблазън
	ще му съкруши духа.

	Иска богу да се моли,
	ала всуе: дух нечист
	му нашепва страстни думи
	пак за битки и за власт.

	Той в униние прекарва
	неподвижен цели дни,
	поглед устремил в полето,
	спомнил прежния живот.


#	III

	Но отшелникът, когото
	бе погребал с благочест,
	зарад него се застъпи
	пред небесния баща.

	И яви се той на краля
	в благодатен, явен сън,
	цял във бяла плащаница,
	обкръжен във светлина.

	И в ужасен страх обхванат,
	кралят падна по очи.
	И светецът прорица му:
	„Появи се пак в света!

	Ти короната загуби,
	но десницата ти пак
	бог ще надари с победа,
	а душата ти — със мир.“

	Буден, божията воля
	по сърцето си разбра.
	И пустинята напуснал,
	крал Родрик пое на път.
P$
