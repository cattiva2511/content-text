P>
	Отварям гардероба си. Изпада
	един бял, стар, протрит каскет.
	И спомням си — ти беше млада,
	а аз тогава още бях поет.
	И всяка нощ аз свалях ти звездите,
	и всеки ден ни бе с любов зает…
	Сега светът ни стар, протрит е,
	и нощем във леглото си мълчим,
	звездите с ежедневност са пропити,
	аз те познавам, а познаваш ме и ти.

	И въпреки това каскета аз нахлупвам,
	и без да питам как, кога, дали,
	на времето преградите разбутвам
	пак връщам се във нашите мечти.
	Там ти си песен, аз съм струна,
	там бляновете ни превръщат се в съдби,
	за теб аз и света там ще обърна…
	Объркан съм, от споменът подет,
	разплакан от внезапната заблуда,
	създадена от стар, протрит каскет…
P$
