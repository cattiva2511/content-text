	[* Напечатано в „Северные Цветы“, 1831 г. Пушкин получил неподписано стихотворно послание във връзка с предстоящата си тогава женитба. В него се казвало, че музите са разтревожени от намерението на поета. В края стихотворението си обаче авторът ги успокоява, че женитбата на поета ще бъде източник на нови вдъхновения за гения му. Автор на това послание е бил И. А. Гулянов, учен-египтолог.]

P>
	О, който и да си, що днес ме поздравяваш,
	посочвайки ми път, тояга ми подаваш
	и стискаш мойта длан, когато, възроден,
	аз тръгвам към живот прекрасен и блажен;
	о, който и да си: дали възторжен дядо,
	далечен ли другар от хубавата младост,
	момче ли, с още скрит от погледите стих,
	несмел ли херувим на пола слаб и тих —
	благодаря ти аз от дън душа, защото,
	от ласките далеч, самотник в обществото,
	на хорска добрина не съм привикнал аз
	и странно ми звучи сърдечния й глас.
	Как смешни сме, ответ потърсим ли в сърцето
	на хладната тълпа! Тя гледа на поета
	като на скитащ шут. Когато изрази
	дълбоко свойта скръб и свойте сълзи
	и със изстрадал стих, изпълнен с тайна сила,
	душите порази, към него тя е мила,
	приветства го или поклащайки глава,
	тя чувства недобри показва му с това.
	Постигне ли го пък нечакано вълнение,
	изгнание, беда злощастна, заточение —
	„По-хубаво — твърдят на нашето изкуство
	любителите. — Тъй ще найде нови чувства

	и ще ги изпее нам.“ Но никога поета
	не ще дочуй от тях приятелски привети
	за радостта си, щом страхливо тя мълчи…
	— — — — — — — — — — — — — — —
P$
