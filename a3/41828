	[* Напечатано в „Библиотека для чтения“, 1834, т. I.]

P>
	Той коня чисти тоя ден
	и сам ругае и не спира:
	„Дух вражи ме довлече мен
	във препроклетата квартира!

	Човека ще запазят тук,
	като в престрелка. Черна чума!
	Насила хранят с хляб и лук,
	за друго — да не става дума.

	На тебе гледа като бик
	хазаина, а пък жена му…
	Все в страх там нещо да не би
	да докача честта му…

	Ах, Киев, Киев! Що за край!
	Галушки падат във устата.
	От вино — за главата рай,
	от булки — сладко на душата!

	Ой, ой, душата си ще дам
	аз с буйна радост на момиче.
	Сами сме ний, сами, а там…“
	— Какво, какво? — кажи, войниче.

	Завива гордо той мустак
	и казва: „Ти за права бога,
	не си страхлив, нито глупак,
	но ние сме видели много.

	Край Днепър бях се застоял,
	а пък хазайката — красива,
	мъжът й нейде пък умрял,
	а тя, разбираш… сговорчива…

	И ето с нея се сдружих;
	живеем много сговорчиво:
	да я пребия там — ни ах, ни их,
	понася всичко мълчаливо.

	Щом в пиенето прекаля,
	тя също сръбва и на нара
	ме туря тихичко да спя
	и никога не ми се кара.

	Какво ми липсваше, какво?
	Живеех кротко, безобидно.
	Но, ревност! — Ах, дърво, дърво…
	Объркаха ме очевидно.

	Защо тя става в късен час?
	Започнах нещо да се муся.
	Не е добре, си мисля аз.
	Лукави нещичко Маруся.

	Лежа с замрежени очи
	(да я следя започнах вече),
	навънка бурята бучи,
	развява преспи надалече.

	И слушам: нещо шумоли,
	нататъка доде погледна,
	от печката се търколи
	кумицата и там приседна.

	Раздуха огъня; свещта
	запали; съд тя взе и вече,
	приседнала на стол, в нощта
	до голо цяла се съблече.

	От съдината сръбна тя,
	отгоре бързо се навеждам
	и видях как се залюля,
	пияница ще е, изглежда.

	Охо, от печката и — бум —
	за миг при своята женица;
	почакай, казвам аз — без шум!
	И гледам смаян: стъкленица.

	Подуших: кисело. И изведнъж
	я виждам, в мен очи забола.
	По пода тропнах и ха, дръж —
	във печката ведно със стола.

	Ах, лошо. Гледам — котарак.
	Захвърлих му аз съдината.
	Стои. Изкрясках гневно пак.
	Изплашен хукна към стената.

	Аз тичам по ъглите с гняв.
	Замерям с масата, с корниза.
	Марш! Марш! — И той, и дяволът лукав
	във печката ведно да влизат.

	Кой дявол, питам аз. Сега
	ще проверим. И в миг шишето
	със виното изпих. Така
	аз станах лек и лек. В небето

	като перце политнах. Там
	летя, летя… Звезди — грамада.
	Надясно! — викам — и едвам
	се разминавам. После падам.

	Поглеждам смаян: планина.
	А там на светлината слаба
	във мерзка някаква игра
	евреина венчават с жаба.

	Аз плюх. Но гледам, боже мой,
	Маруся бързешком изскочи,
	крещи: погиваш, скъпи, стой!
	В дома! Нататък с пръст ми сочи.

	В дома? Ах, дяволе, мерси!
	Сам зная пътя! — Ах, не питай,
	ръжена виж, яхни го ти
	и бързо, бързо се омитай!

	Хусар да седне на ръжен?
	Какво ти, глупава, говориш!
	Да се предам така, във плен?
	Ти със хусара ли ще спориш?

	Кон! Само кон! — Добре де, кон.
	И вярно: кон пред мен застана.
	С тръба-опашка — вихрогон,
	и с шия като тънка мряна.

	Седни! — и седнах бързо аз.
	Юздечката потърсих — няма.
	Че като хукна — в тоя час
	във печката сме с коня двама.

	Поглеждам: в стаята съм сам.
	Не кон под задника ми шава —
	скамейката съм качил там:
	какво наистина не става.“

	И пак завива той мустак
	и казва: „Ти, за права бога,
	не си страхлив, не си глупак,
	но ние сме видели много…“
P$
