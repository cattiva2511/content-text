	[* Напечатано в „Библиотека для чтения“, 1834 г., т. II. Волно подражание на баладата на Мицкевич „Патрул“.]

P>
	В късна нощ от поход вкъщи
	воеводата се връща.
	Викна всички да мълчат;
	бързо в спалнята премина
	и разтвори балдахина…
	Гледа: само пуст креват.

	И по-мрачен от тъмите,
	си наведе той очите,
	взе да суче сив мустак…
	Със отметнати ръкави
	сам отвън заключи здраво;
	викна: „Де си бе, хлапак?

	А защо, отговорете,
	не е спуснато резето?
	Ах, простаци! Приготви
	здрав чувал, свали и двете
	пушки и вземи въжето.
	Ще й дам аз!… С мен върви!“

	И с момчето край стобора
	тихо се промъкват в двора
	към градинските врати —
	на скамейка край фонтана
	в бяла рокля, гледат, пани
	и пред нея мъж стои.

	Казва той: „Къде остана
	туй, с което ти по-рано
	ми сърцето покори:
	твойта пухкава ръчичка,
	бяла гръд… Закупи всичко
	воеводата с пари.

	Как те търсих и ревнувах,
	как с години аз тъгувах!
	Ала ми изневери!
	Без да търси, без да страда,
	той сребро пред теб извади
	и с това те покори.

	Аз препусках във тъмите,
	да ти видя пак очите,
	да ти стисна пак дланта;
	дълги дни и радост в тая
	къща да ти пожелая
	и до гроб да се простя.“

	Пани плаче и тъгува,
	той краката й целува,
	а ония ги следят,
	наземи приклад опряха,
	по един патрон избраха,
	с шомпол вкараха заряд.

	Приближиха се. „За бога,
	да се целя аз не мога —
	с труд момчето прошептя, —
	вятърът ми мъти взора;
	тръпна цял; барут в затвора
	не попадна през цевта.“

	„Я мълчи, хайдушко племе!
	Ще поплачеш, дай ми време!
	Я зареждай… Не пести…
	В нея се цели. По-вляво…
	Горе. С пана ще се справя.
	Първо аз; почакай ти.“

	Изстрел се раздаде в мрака.
	Момъкът не го дочака;
	викна, люшна се встрани
	воеводата… Момчето
	не улучи май — сред двете
	вежди смъртно го рани.
P$
