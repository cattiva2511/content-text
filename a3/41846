	[* Незавършено стихотворение на библейска тема.]

P>
	Когато царят асирийски
	прегази толкова страни
	и всичките земи азийски
	за него Олоферн плени,
	във свойта вяра неизменен
	и търпелив пред всяко зло,
	то пред сатрапа си надменен
	Израил не склони чело.
	Навред, де имаше юдеи,
	премина трепет. Йереи
	закриха всеки свят олтар
	със дрипи. Цял народ захлипа.
	Чу мъдрият всевишен цар.

	Достигнал прехода планински,
	сатрапът спря: като врата,
	заключена със ключ същински,
	стена във пояс исполински
	откъсваше ги от света.

	И като страж над стръмнината
	в недостижима висота
	бди Ветулия в тишината,
	слепи със свойта белота.
	Със гняв, с почуда неприкрита
	сатрапът пита изумен
	разноезичната си свита:
	„Какъв народ стои пред мен?
	Каква е неговата сила
	и кой му дава дух за бой?
	Кой силен вожд му е закрила
	и на какво разчита той?“

	На синовете на Амона
	водителят им Ахиор
	стана. И Олоферн от трона
	склони към него слух и взор.
P$
