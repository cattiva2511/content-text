	[* Написано е на 5 септември 1831 г., когато станало известно, че е превзета Варшава. Денят на превземането й съвпаднал с годишнината на Бородинското сражение (26 август).]

P>
	Ний славим Бородино с чест,
	бойците, дето там умряха,
	твърдейки: „Няма ги онез
	тълпи, Русия що грозяха.
	Не тръгна ли Европа в бой?
	И кой я водеше тук, кой?!
	Но срещна твърдост вража орда,
	отбихме нейния напор,
	прекършихме ний воля горда
	и равен бе неравен спор.

	Какво? Забравят своя бяг
	и щика руски в длан корава,
	забравят те и студ, и сняг,
	погребли жалката им слава.
	Примамват ги ония дни,
	кръвта ни пак ги пияни:
	тежко на тез, за кръв тъй жадни,
	че дълъг ще е май сънят
	на гостите в гробове хладни,
	щом в руските поля заспят!

	Елате тук: Русия ви зове!
	Но знайте вие, скъпи гости!
	Не ще ви Полша поведе:
	ще минат само ваште кости!…“
	Отдавна беше… Ето на,
	пак тичат наште знамена
	в отново паднала Варшава;
	и Полша, като воин в бяг,
	в праха захвърля бранна слава —
	и бунта почнал стихва пак.

	На храбрите — хвала и чест;
	те във праха не са лежали;
	не ще напомним с нищо днес
	това, що старите скрижали
	в преданията си таят;
	те няма там да изгорят;
	те на лика на Немезида
	не ще съгледат поглед лих,
	нито ще чуят пък обида
	от музата на моя стих.

	Но вий, смутители в дворци,
	лесноезични вий витии,
	вий, черни, бедствени звънци,
	които черните Русия!
	Що взехте вий?… _Руснака, как,_
	_днес колос болен ли е пак?_
	Все тъй ли северната слава
	е притча пуста, сън и дим?
	Кажете: скоро на Варшава
	ли пред закона ще мълчим?

	И где да се оттеглим, где?
	Зад Ворксла ли, земя безкрайна?
	На кой Волинск да се даде?
	И на кого пък там… Украйна?
	Приемайки метежните права,
	ще ни напусне ли Литва?
	И Киев, сила златоглава,
	баща на наште градове,
	нима с размирната Варшава
	ще слее святи гробове?

	И бурният ви шум и вой
	смути ли руския владика?
	И кой глава наведе, кой?
	Венец: за вас или за щика?
	И как е Русь? Война и мор,
	и бунт, и външния напор
	на бурите сърцето пари —
	но вижте: как стои тя, как!
	Наоколо война, пожари —
	и Полша е покорна пак…

	Победа! Ах, тъй сладък час!
	Русия! Гледай надалеко!
	Гърми със милионен глас!
	Но стъпва край ковчега леко,
	там, де е той глава склонил,
	за зли обиди отмъстил,
	пред този, със ръка корава
	превзел Таврида, Ереван
	и на когото светла слава
	му сви венец от тройна бран.

	Да беше оживял, велик,
	Суворов би видял Варшава:
	Ще трепне сянката му в миг
	от блясъка на нашта слава!
	Ще благослови той теб, герой,
	страданието, вечния покой,
	другарите ти млади, смели
	и вестите за оня час,
	тъй бързо днеска долетели
	със неговия внук до нас!
P$
