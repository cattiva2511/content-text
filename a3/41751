	[* Приживе на Пушкин не е печатано.]

P>
	Рима, моя дружке звучна,
	светъл звън и светъл ключ на
	моя труд над песента,
	ти замря и ме забрави,
	но нима ме ти остави
	и навеки отлетя?

	А тешеше твоя шепот
	всеки мой сърдечен трепет
	в мойте светли младини;
	ти бе ласкава и нежна
	и ме водеше в безбрежни
	очаровани страни.

	Ти понякога вървеше
	след мечтата ми и беше
	със разперени крила,
	ти — свободна и ревнива,
	своенравна, горделива,
	бе и хитра, бе и зла.

	Ала аз не те оставях.
	Подчинявах се, забравях
	всеки твой каприз игрив
	и любовник добродушен,
	снизходително послушен,
	бях и страдащ, и щастлив.

	На Олимп ако сберяха
	тез, които завладяха
	с лира златния му трон,
	там би царствено живяла
	и божествено би гряла
	ти сред този пантеон.

	И разказвали ни биха
	от върха на лира тиха
	Омир или Хезиод:
	Феб веднъж пасял козите
	Адаметови в горите
	под Тайгетски небосвод.

	В планината той живеел,
	но боейки се от нея
	и на Зевс от нрава строг,
	там не смеели да идат,
	даже само да го видят,
	ни богиня, нито бог.

	И едничка Мнемозина
	се решила да премине
	през жестокия закон,
	от което се родило
	бебе хубаво и мило
	под самия Хеликон.
P$
