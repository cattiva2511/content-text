	[* Приживе на Пушкин не е печатано поради цензурна забрана. В преработен вид влязло в „Сцени из рицарските времена“.]

P>
	Беше си той рицар беден,
	простоват и мълчалив.
	Мрачен бе на вид и бледен,
	духом — храбър и правдив.

	Но яви му се видение,
	недостъпно за умът.
	И дълбоко впечатление
	найде във сърцето кът.

	Пътешествайки в Женева,
	посред път, на кръста прост,
	зърна той Мария-дева,
	майката на бог Христос,

	Запленен от нея, вече
	не погледна той жена,
	до смъртта си не изрече
	дума нито на една.

	В шлема си лице побърза
	той да скрий за тоя свят.
	Броеница си завърза
	вместо шарф на своя врат.

	Оттогаз отца и сина
	и духа свят ни веднъж
	не помоли господина.
	Странен беше тоя мъж.

	Цели нощи тъжен бдеше
	на светата пред лика,
	вперил поглед безутешен,
	сълзи ля като река.

	Верен в любовта си първа
	към набожната мечта,
	Ave, mater Dei — с кърви
	на щита си начерта.

	Впрочем в битката голяма
	в Палестина в страшен час
	всеки рицар свойта дама
	призоваваше на глас.

	„Lunen coelum, sancta rosa!“* —
	[* Небесна светлина, свята розо (лат.). — Б.пр.]
	гръмко той възкликна блед.
	Мюсюлманската угроза
	го обграждаше отвред.

	Но когато се завърна,
	в своя замък той се свря,
	все тъй влюбен и посърнал,
	без причастие умря.

	Но преди да спре да страда,
	сила нечестива, зла
	рицарска душа във ада
	да отмъкне пожела:

	ужким не е молил бога,
	ужким не живял във пост,
	не задирял в изнемога
	майката на бог Христос.

	Но пречистата сърдечно
	се застъпи, след смъртта
	пусна в царството си вечно
	своя верен рицар тя.
P$
