	[* Напечатано в „Северные Цветы“, 1832 г.]

P>
		Тича облак, притъмнява
	и невидима луна
	сипещия сняг огрява
	с мътна нощна светлина.
	Аз се нося със шейната
	и звънчето дин-дин-дин.
	В равнината непозната
	страшно е да си самин.

		„Карай, братко!“ — „Господарю!
	Уморих конете май.
	Сън очите ми притваря,
	вредом сняг и сняг безкрай.
	Де отиваме, не зная —
	сбърках в тая мрачина.
	Таласъмът си играе —
	той ни води, ей го на!

		Гледай, ето де се лъска,
	духа, плюе върху мен,
	а сега в дола пък блъска
	коня потен, уморен,
	там пък като знак крайпътен
	изпред нас се пробеля,
	като искра в мрака мътен
	блесна! И се запиля.“

		Тича облак, притъмнява.
	И невидима луна
	сипещия сняг огрява
	с мътна нощна светлина.
	Сили няма вече. В сън ли
	в миг звънчето отзвъня?
	И конете спряха! Пън ли
	или вълк се причерня?

		Буря вие, буря плаче.
	Морните коне хриптят.
	Ето го, далече скача
	и очите му горят.
	Ала вече те не спират
	и звъчето дин-дин-дин.
	Таласъми се събират.
	Страшно е да си самин.

		Безконечни, безобразни
	в тая смътна белота
	трепкат таласъми разни
	като есенни листа.
	Колко са? Защо ни следват?
	Що ли жално тъй пищят?
	Дух домашен ли погребват,
	или вещица годят?

		Тича облак, притъмнява.
	И невидима луна
	сипещия сняг огрява
	с мътна нощна светлина.
	Таласъми — рой след роят
	чак до небосвода бял…
	Писъкът им жален, воят
	ме изпълват със печал…
P$
