	„Брод през световете“ е третата книга на Валентин Попов и с нея в творчеството му се появяват нови елементи, бележещи развитието му като автор. Прекрачил напред по пътя на страстта си към писането, той предлага нова композиция от повествование, мисли и чувства. Поема вниманието на читателя и го повежда със себе си в това свое ново литературно приключение в селенията на болката и радостта, където мистиката дава среща на бруталната реалност.
	Задъханите, енергични истории в „Брод през световете“ протягат ръка откъм сенчестите дълбини на човешкото съзнание, страсти, мотиви и изкушения, сграбчват неумолимо и стискат с всички сили. Попов рисува реалността, за да ни даде възможност да надникнем от другата й страна, да видим нейните безброй лица от другата страна на житейското огледало, където, както се оказва, отражението може да носи в себе си изненада, загадка или страх.
	С „Брод през световете“ читателят ту се рее на разперените криле на фантазията, ту се оказва в тайнствените дебри на философските размисли и въпроси, чиито отговори би могла да даде само съдбата, в случай че някой успее да я попита. На пръв поглед въпроси за пътя нататък или пътя отвъд, се оказват въпроси към днешния ден, които могат да бъдат поставени и през утрешния, и всеки следващ след него. Дотам, докогато, докъдето и докато съществува човешкия род и съобразно посоката, в която е възможно да поеме на всеки следващ кръстопът из вечния кръговрат на живота.
	Разказите в сборника балансират на тънката граница между фикция и действителност, в цялата й злободневна прелест. Следват малкия човек в гъстата джунгла на изпитанията, които тя му поднася. Авторът борави с реализъм на ръба на болката, „въоръжен“ със стегнат изказ и динамика на повествованието. Природата започва да се промъква в рисуваните от него картини, където класически елементи допълват личния му почерк в тези истории за човешките съдби и участъците, където пътищата им се докосват, понякога озарени от светлина, понякога под зоркия поглед на Дявола.
	Историите в „Брод през световете“ дебнат, изненадват, повалят и хапят от самото начало до неочаквания си край.
@	Георги Връбчев
