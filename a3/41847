	[* Напечатано в „Современник“, 1836, т. I. Стихотворението се основава на думите на Ломоносов за милосърдието на Петър Велики: прощавайки на някои знатни особи техните престъпления, той им обявил добрата си воля, поканвайки ги на масата си и заповядвайки да се дадат топовни салюти. В случая Пушкин искал да посочи необходимостта от примирение на царя с декабристите и завръщането им от Сибир.]

P>
	Над Нева блестят водите,
	пъстри флагове плющят
	и от лодките гребците
	с весели гърла крещят.
	Царският дворец пирува.
	Шумни гости, веселби.
	А Нева се вред вълнува
	от ракети и стрелби.

	За какво празнува царят
	наш велик, та в Петроград
	гръм след гръм се надпреварят,
	екне флотският парад?
	Озари ли нова слава
	руският ни боен флаг?
	Швед суров ли се предава?
	Мир ли иска подъл враг?

	И след битки ли успешни
	се завръща Брантов бот?
	Своя „дядо“ ли ще срещне
	младият подрастващ флот?
	И застават внук до внука
	пред великия старик.
	И за родната наука
	еква залп и боен вик.

	Чествува ли се Полтава,
	дето Карл бе разгромен;
	Петър руската държава
	там спаси от вражи плен.
	Може би Екатерина
	днес празнува имен ден?
	Или — важната причина:
	царски син да е роден?

	Не, той днес се помирява
	с всеки, нему провинен,
	опрощение раздава,
	черпи ги развеселен.
	От лика му обич блика
	и прегръща ги сега.
	Прошката е по-велика
	от победа над врага.

	Затова празнува царят
	наш велик във Петроград.
	Песни с глъч се надпреварят,
	екне флотският парад.
	Затова градът ликува,
	шумни гости, веселби.
	И Нева се вред вълнува
	от ракети и стрелби.
P$
