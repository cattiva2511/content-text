	[* Приживе на Пушкин не е печатано. Изглежда, че стихотворението е до Мицкевич. В последните стихове следва да се има пред вид възпятата от Мицкевич Литва.]

P>
	И сред фонтаните чудесни
	на този бряг зеленокрил
	понякога поетът с песни
	добрите ханове тешил.

	И нижел той на златни жици
	със хитро сведена глава
	безкрайно дълги броеници
	от най-ласкателни слова.

	Обичали тоз край разкошен
	поетите. Сам Саади
	възпявал тук по цели нощи
	бахчисарайските звезди.

	И сякаш с източни килими,
	над Крим разстилани безспир
	красял с неща неповторими
	нощта на всеки хански пир.

	Но ни един талант прославен
	живял по тези брегове,
	не е измислял и създавал
	такива чудни стихове,

	като поетът на страната
	с онези меки равнини,
	страната на мъже космати
	и възхитителни жени.
P$
