	[* Приживе на Пушкин не е печатано. Стихотворението е свързано с пътуването на Пушкин до Михайловское, където прекарал месец и половина през 1835 г.]

P>
		… Пак посетих
	аз онзи кът, където преживях
	като изгнаник пусти две години.
	Едно десетилетие, а колко
	неща в живота ми се промениха
	и — подчинен на общия закон, —
	и аз се промених — но тук отново
	пак миналото властно ме обхваща
	и сякаш беше вчера, като скитах
	в горичките. Ей къщицата вехта.
	Живеех там със свойта бедна няня.
	Старицата я няма — зад стената
	не сещам вече тежките й стъпки,
	ни нейния внимателен надзор.
	Ей хълма залесен, над който често
	заставах неподвижен с часове,
	загледан в езерото, спомнил в скръб
	далечни брегове, вълни далечни…
	Всред златни ниви, пасбища зелени
	синее то, простряно нашироко.
	През неговите тайнствени води
	рибар, заплувал, влачи празна мрежа.
	По полегатите му брегове
	са пръснати села — и там, зад тях,
	криви се мелница, крила насила
	върти по вятъра. Зад синора
	на дядовите ми земи, отдето
	се покатерва път към планината,
	от дъждове разровен, трите бора
	стърчат — един встрани, а двата други
	прегърнати, — когато покрай тях
	аз яздех към върха по лунно време,
	със свойски шепот техните върхари
	ме поздравяваха. По този път
	отново аз минавам и ги виждам
	пред себе си. Те същите са пак
	и същият е шепотът им свойски.
	Ала до корена им остарял
	(където бе тогава пусто, голо)
	сега горичка млада е избила.
	Зелени издънки. Под двата бора
	като деца натрупали се храсти.
	А отстрани другарят им самотен
	тъжи подобно стар ерген. Край него
	пустей като преди…
					Здравей, о племе,
	тъй младо, непознато. Аз не ще
	дочакам твойта силна късна възраст,
	познайниците мои да надраснеш
	и старите глави да им затулиш
	от поглед чужд. Но нека моят внук
	да чуе вашто шепнене приветно,
	когато след другарски разговори
	се връща у дома с приятни мисли,
	премине ли край вас във мрака нощен,
	за мен да си припомни.
P$
