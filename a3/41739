	[* Стихотворението е написано като отговор на обвиненията срещу Пушкин за стихотворението му „Станси“, което известни среди и даже приятели на поета тълкували като ласкателство към Николай I. „Към приятелите“, което искал да публикува, Пушкин изпратил най-напред на императора и по Бенкендорф получил следния отговор: _„… негово величество е напълно доволен от него, но не желае то да бъде напечатано“_. Истинската причина за забраната на стихотворението са последните три стиха, където Пушкин се противопоставя на ласкателите и изразява програмата си: ограничаване на самодържавната власт, защита на народните права и просвещението и на правото за свободно мнение.]

P>
	О, аз не съм лукав ласкател,
	кога възпявам царя наш:
	повеля туй е на душата,
	а не ласкателство на паж.

	Аз него просто го обикнах:
	че с труд, с надежди, със войни
	дори — Русия той подтикна
	към друг живот и други дни.

	В кръвта му ври младежка страст,
	а не владичество държавно:
	когато той наказва явно,
	смекчава тайно свойта власт.

	И аз във край далечен страдах,
	изгнанствах дълго във тъга,
	но той десница ми подаде
	и ето пак съм тук сега.

	Показа грижа той към мене,
	стори ми толкова добро,
	че му написах вдъхновено
	хвала с признателно перо.

	Ласкател аз? Не, братя мили!
	Пред всичко друго на света
	ласкателят със скверни сили
	ограничил би милостта.

	Би казал той: презри народа
	и свойта нежност задуши!
	Царю, от книгите изгода —
	разврат в метежните души.

	Беда и крах грозят престола,
	от роби щом е обкръжен,
	там, скръбно свел очи надолу,
	мълчи певецът вдъхновен.
P$
