	[* Незавършено стихотворение за опричник (дворянин на военна служба по времето на Иван Грозни).]

P>
	Каква е нощ. Лют мраз, не свети
	дори и облаче в небето.
	И сякаш синкавият свод,
	извезан от звезди, пъстрее.
	Пред всеки стихнал тъмен вход
	ключалка тежка се люлее.
	Заспал е морният народ.
	Утихна шум и глъч пазарен,
	сред двора пес, пазач коварен,
	скимти, с веригата гърми.

	Москва във сънните тъми
	спи кротко подир зла боязън.
	Площадът празен в мрака бди,
	витае вчерашната казън,
	навред — от мъките следи:
	тук труп обезглавен немее,
	там стълб, и вили, и казан,
	от стинеща смола облян,
	дръвник катурнат се тъмнее.
	Стърчат стоманени зъбци
	и кости в черна пепел тлеят,
	и вкочанени мъртъвци,
	на кол побити, се чернеят…
	Тук вчера — див поток — кръвта
	снега със мазен цвят обагри,
	сподавен, тъмен стон ехтя,
	но като сън дойде смъртта
	и свойта плячка в миг заграби.

	Но кой там иде? Кон пръхти,
	през страшния площад минава.
	Чий вик, чий разговор кънти
	и в мрака мътен се стопява?
	Но кой е той? Лети храбрец
	на среща, пълен с отчаяние.
	В гърдите му кипи желание,
	той шепне: „Буен мой жребец,
	бъди стрела на бърз стрелец,
	по-бързо!…“ Ала конят диво
	във миг размаха тъмна грива
	и спря. Пред погледа суров
	на дъбова греда във здрача
	люлееше се труп. Ездача
	да го отмине бе готов.
	Но под камшика конят цвили,
	пръхти, подскача и се сили
	назад. „Къде, мой бърз жребец?
	Какво те плаши, мой храбрец?
	Нали тук скачахме опити,
	препълнени от гняв пламтящ,
	усърдно газехме с копита
	изменници на царя наш?
	От подлата им кръв умити,
	искрят железните копита.
	Нима сега не ги позна,
	жребец мой, бърз и непокорен?
	Лети напред!…“ И конят морен
	препусна — — — — — — в тъмнина.
	— — — — — — — — — — — — —
P$
