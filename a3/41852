	[* Подготвено за печат, но не публикувано приживе на Пушкин.]

P>
	Светци-отшелници и деви непорочни,
	сърце да възнесат в селения задочни
	и да го укрепят за светския двубой,
	молитви праведни редили са безброй,
	ала пред никоя душата тъй не трепва
	като оная, що свещеникът нашепва
	през траурните дни на всеки пост велик.
	На устните ми тя сама дохожда в миг
	и укрепява ме със сила непозната:
	— Царю на мойте дни! Духът на Празнотата,
	на Властолюбството — змия, що в мен пълзи —
	и Празнодумството — от тях ме опази.
	Но дай ми ти очи за мойте прегрешения.
	Да не подлагам аз свой брат на унижения.
	С любов и дух смирен ме ти въоръжи
	и целомъдрие в сърцето ми вложи.
P$
