D>
	В памет на майка ми
D$
>	I
	{img:syn.png}

>>	Импресия

	Тъмна нощ, луна, звезди.
	Народът спи и само кучетата му патрулират.
	Патрулират — да не би някой да събуди народа.

>>	Първоприрода

	Малкият човек се отдаде на големия човек.
	Отдаде му се — себераздавайки се.
	Себераздавайки се — за да бъде и той голям човек — пред по-малкия човек.

>>	Удовлетворение

	Мракът набира скорост.
	Човешки същества се обезверяват.
	Нищо, че не знаят защо живеят.
	Нали поне знаят за кого работят.
	А знанието е щастие!

>>	Новият ден

	Слънцето изгряваше на хоризонта. Неговите първи утринни лъчи озаряваха земята, населена от хора.
	А в нея хората, останали хора, безразсъдно вярваха в новия ден до фанатизъм.
	Да, денят им принадлежеше, доколкото животът им можеше да представлява низ от безконечно строителство на пирамиди.

>>	Първооснова

	Човешката раса поела най-висока отговорност и създала държавата. Като държава да потърси най-строга отговорност от своите верноподаници не защо са станали циници, а защо не са станали.

>>	Прогрес

	Александър Македонски превзе Изтока и вдигна нивото му. Това от своя страна поласка Изтока.
	И в замяна същият дотолкова повиши изискванията си, че взе решение занапред да пада под робство само от Александър Македонски нагоре.

>>	Дидактично

	_Човече:_
			Събуди се!
			Излез от черупката си.
			Целуни изгрева на живота.
			Но не флиртувай със залеза в него.
			Нали ще послужи като повод да могат винаги да те обесят за това, че изгряваш!

>>	Преклонение

	Човек от Азия отишъл в Америка и станал американец. За което Азия го проклела и убила.
	Така този човек умрял млад — за да живее днес цяла Азия на гроба му.

>>	Балканикус

	Един човек дал подкуп да го уредят на работа като роб в чужбина.
	Но му отказали, щом правото да бъде там роб можело да го направи човек.

>>	Естествен подбор

	Хората си отивали от живота.
	Въпреки че животът не си отивал от тях.
	И това било най-странното:
	Как може те да бъдат живи за него, а той да бъде мъртъв за тях? Как?
	Ами много просто: тук само мъртвородените имат право на живот. Живот като никъде!

>>	Почитание

	Един човек флиртувал до късно със седемте смъртни гряха: _Лакомия, Алчност, Леност, Завист, Гняв, Високомерие, Похотливост_, но малко след полунощ те били дотам обладани, че му се отдали до пълна изнемога.
	А това от своя страна било толкова възбуждащо за тези, които го следвали, че още по първи петли същите в неудържима страст му лепнали името __Свят човек__!

>>	Озарение

	Куртизанки от сой, както си обслужвали клиенти от сой, не осъзнали как от много работа ги избило на шизофрения: да прекратят веднага задълженията си и да си намерят друга работа поради вече неръководната роля на инстинктите на човечеството.

>>	Застраховка

	Човек от долните етажи на мисълта най-редовно отсядал до по-горните — с едничката гордост, че щом там отсяда — значи не гледат на него като на нещо по-низше. И правилно забелязал.
	Но, мисля си, дали щеше да отседне и един път там, ако не виждаха в него превъзходството си.

>>	Оневиняване

	Някои хора убедително казват на някого да работи не това, за което е роден, а това, от което текат пари.
	И правилно! Щом се надяват, че работейки несвойствена работа, той ще изпадне в неловкост и ще потърси помощта им — за да се ощастливят за сметка на нещастието му.
	Но разбира се, действията им са оправдани и още повече — естествени. Тъй като е генетично заложено у човека да вижда обикновено в другия нищожеството!

>>	Конкуренцията — майка на прогреса

	Той кандидатствал, за да влезе в __Голямата игра__.
	Заложил народа си.
	Заложил себе си. Не, той себе си по рождение бил заложил. (Нали родът му от игри се окапиталил още в по-малката игра.)
	Заложил жена си. (Любовницата си той пазел за евентуално по-голяма игра.)
	Заложил дъщеря си.
	Заложил кучето си.
	Заложил приятелите си.
	Заложил…
	Не, той нямал кого повече да заложи. И тъкмо защото нямал, точно тогава му намерили цаката — друг подобен нему, в името на __Голямата игра__, го изхвърлил от играта. (Този другият все още имал кого да заложи: него!)

>>	Признателност

	Наближаваше утрото. Изведнъж в душата ми изгря щастие. Станах, сложих си пантофки, измих си зъбките, облякох се, закусих в движение, излязох от къщи и тръгнах по пътя с трепет да го споделя с хората.
	А то не било какво да е щастие, а истинско!
	А и те не били какви да са хора, а истински! Значи трепетът си заслужава работата. Браво на него!
	_Затова вървях и споделях, вървях и споделях…_
	_И къде по-малко, къде повече — къде по-малко, къде повече…_ Изобщо при такава кампания можеш ли да си останеш несподелен? Не можеш! И толкова много се увлякох по нея, че се изморих, изплезих език и умрях.
	Да, умрях! Но поне си останах щастлив. Вовеки!
	Защото хората не закъсняха с оценката си: _„Ето един светъл човек, достоен за подражание. С цялата си душа заложи на нас да ни осветли в щастието си — за да го жертваме заради своето_.
	_Вечна му памет!“_.

>>	Бункер

	Човек, лишен от интелект, забогатява. То се знае как, но все пак забогатява. И така този човек върви по улицата. И колкото повече върви, толкова повече никой не се спира да говори с него, хем познати среща. Все пак, колкото и да е богат, е също човек, който има нерви, които не издържат и той изкрещява на един от многото познати, които само му кимват и подминават:
	— А бе, ти защо току-така ме подминаваш? Нали знаеш вече все пак кой съм?
	Тихо другият казва:
	— Правя го от куртоазия. Именно защото знам вече кой си! Иначе, ако спра да говоря с теб, ще изглежда, че го правя не заради самия теб, а заради богатството ти.
	А когато избирам този вариант, се създава пред хората едно страхопочитание от страна на мене към тебе — каквото обикновено изпитват народите към своите вождове — което вече твърдо говори, че ти си личност, а аз — нищожество! А щом си такъв, това предполага комплекс от качества, които са дар божи и не могат да се купят с богатство и по този начин ти осигурявам прикритие — също както във военно време служат бункерите! Все пак трябва да оцениш жеста ми.
	— Ей, че ти си бил голям дявол, бе!
	— Напротив! Аз съм само една капка в морето.
	А дяволът у човека е океан, в който се размива и най-дяволското в дявола.

>>	Завършен живот

	— Ходил ли си в Монако?
	— Не съм.
	— Да, но аз съм ходил.
	— И как е там?
	— Ами и там същото — постоянно говорят за рай…
	— А стига, бе!…
	Че ти какво си мислиш? Както Монако е данъчен рай за бизнесмените, така и България е приказен рай за първосигналните. __Тяхно е царството земно!__
	— Ама не думай!…
	— Две думи няма. Иначе, ако не е така, и съдбата ни като народ щеше да бъде друга. Но тя не би и могла. Щото не дай си боже да може и току-виж сме станали човеци.
	А това е невъзможно! Разбираш ли? Просто не е предвидено. Няма такава поръчка.
	— А защо няма?
	— Ами много просто: За такива като нас и __Всевишният компромис не прави__! Повярвай ми!…
	— ???…

>>	Приемственост

	— Прощавайте за безпокойството, но да имате нужда от Вагнер?
	— Не, нямам.
	— А да имате нужда от Бодлер?
	— Също нямам.
	— А тогава случайно да имате нужда от Ницше?
	— От него пък съвсем!…
	— Е, значи Вие повече от всякога заслужавате почит.
	Истинска всенародна почит.
	— А! Как познахте? Толкова сте прозорлив.
	— Ами как, вие обладавате универсалност. Чутовна универсалност! Туй хем да нехаеш за Гения, пък хем според вятъра да го тачиш — само защото искаш и тебе да тачат, двойно повече с раболепие да тачат — това никак не е работа за простосмъртни, ама никак! Това направо е изкуство на един върховен разум. __Истинско изкуство на авангарда__!
	— О, демиург мой, Вие сте наш!

>>	Доволство

	Той бил известен. Имал много приятели. Безкрайно много. И се гордеел с това. И не само. Но и цели купони устройвал. От пищни по-пищни! Но не щеш ли, един ден отишъл при него един човек (който не бил от тайфата му) и разкрил сърцето си:
	— Моля те, влез ми в положението! — казал той. — Ти имаш толкова много приятели, а аз имам само един, не е справедливо някак. От душа ти се моля, разкрий ми тайната си. Хора сме!…
	— Ами много просто — казал другият — тук тайна няма, щом тя е общоизвестна. А тя е, че аз и моите приятели сме като един организъм — аз живея в тях и те живеят в мен. Или по друг начин казано? Ние сме като един оркестър, който винаги свири това, което се иска от него. Понеже хората възприемат и аплодират само това, което разбират. Винаги! Това, което е част от тях, част от цялото, народното цяло, което крепи обществото! Разбираш ли?
	— Естествено! Дума да няма. Ти и твоите приятели сте толкова завършени като цяло, че хем ти няма за какво да им завиждаш, хем и те. Истинска поука!

>>	Скрита природа

	— Тази жена е божествено хубава.
	— Ами какво чакаш? Скачай!…
	— Но как да скачам, като не мога?
	— Как така не можеш нали си богат?!…
	— За тебе може да съм богат, но за нея съм твърде беден. А за такава жена и царства не стигат!
	— Хайде стига, моля те, като знам какви нищожества ги притежават, и без едно царство да имат…
	— Може и така да е, но тази жена е едно от изключенията!
	— Но това са глупости! Няма жена, която да не може да бъде купена. Няма!
	— Аз знам, че няма, но все ще се намери жена като тази, която колкото и пари да имаш, когато й скочиш, така ще подходи и ще почне да се отнася с тебе — че хем да повярваш, че тя е поредната твоя — пък хем да се вижда, че ти си поредният неин — като вълшебна приказка!

>>	Блаженство

	Един човек бил беден и женен.
	Но той не се чувствал толкова женен, колкото беден.
	Щото ако беше само беден, без да бъде женен, можеше да мине и за среднозаможен. Но нали си е женен, къде да отиде? — от беден по-беден само може да стане. Така този човек вехнел, съхнел — докато един ден едва не се поминал.
	Но оттогава същият за пръв път се почувствал щастлив, съзнавайки, че докато диша — значи е богат и влюбен!

>>	Противоборство

	Самотен бил човекът. Постоянно странял от хората. И те, разбира се, се озлобили и започнали да го хулят, но той бил горд в своята самота и най-хладнокръвно им отговарял:
	— Моята същност е моята самота. А моята самота е моята свобода. За разлика от вас, които имате само свободата да се събирате помежду си, но нямате свободата да бъдете себе си. Като възмездие!

>>	Нагон

	Едва оцелявал несретникът. Но най му тежало на душата, че няма пари за проститутка.
	Обаче незнайно как съдбата му влязла в положението. Срещнал момиче, залюбил го, оженил се, заживял в разбирателство с него, позамогнал се и започнал да се чувства щастлив.
	Вече имал пари за проститутка.

>>	Амортизация

	Тъкмо се спазарили като миропомазани кой да разполага докрай с остатъка от други — и последните, по принцип, нали винаги били на разположение, се оказали за първи път смачкани.

>>	Самосъхранение

	Нилски крокодил горделиво се наслаждавал на съдбата си: земноводни и бозайници неспирно да изпитват страхопочитание от него, когато същите от страх да не би случайно да отстъпят в поведението си го убили като превантивна мярка.

>>	Право на избор

	Нахранили кучето.
	Но то повърнало.
	Друго му дали.
	Но то пак повърнало.
	И накрая, след като вдигнали ръце от него, то се нахранило охотно с повърнатото.

>>	Бумеранг

	Те го набедили:
	— Закъснял си! — минало ти е времето за творчество.
	И той отговорил:
	— А нима вие, които сте били навременни за него, не сте изгубени във времето?

>>	Пиеса в две действия

	В антракта светът излезе от своята неразумност и джентълменски запита бъдещето: ще му донесе ли тържество на разума и ако няма — дали от чревоугодство той (светът) да не дояде настоящето си, с апетита на безразсъдството — като следястие.

>>	Атракция

	На арената излизат да се бият комунист и капиталист.
	И за да се настроят за боя, започват с подмятания:
	— Ей, комунист, ш’та смачкам! Ако не бях аз, щеше ли да станеш капиталист?
	— Стига бе, човек, съвест нямаш! Ами ако не бях аз, щеше ли да станеш световен капиталист? Затуй няма какво да ме мачкаш, ами дай да се бием, че хората гледат — пък то наш’то остава. Затуй ти ще ме удариш отляво, аз ще те ударя отдясно. После обратното. И да претупаме боя — че хората тръпнат. Нали затуй са дошли.
	И така битката започва и хората изпадат в екстаз, че в този живот има възмездие и кой да се бие за тяхната кауза.
	Да живей битката!

>>	Прозорливост

	Нерон гледа света и разсъждава върху избора на своя живот:
	„Да бъде или да не бъде Нерон?!“.
	И най-чистосърдечно решава да бъде, изхождайки от простото обстоятелство: щом светът в своя Апокалипсис, е опрял до услугите му — значи този свят може да бъде спасен единствено ако се подложи на един нов Калигула.
	Са`мо!

>>	Непростимо

	— Уважаеми госпожи и господа, упълномощен съм от Историята да ви бъда ръководител.
	_(Аплодисменти!)_
	— Както и това да бъда вечен залог за вашето бъдещо „аз“.
	_(Бурни аплодисменти!)_
	— А така също и носител и на самата идея за Историята.
	_(Нестихващи аплодисменти!)_
	. . . . . . . . .
	— Ей, кой каза, че Историята се прави не от ръководители, а от личности Кой?!…
	— Как кой? — еретик някакъв, който разделя понятията!

>>	Законосъобразност

	В основата на цялото стои отделното. А на възхода му — животът на отделното. Така и цялото си остава цяло и отделното отделно — осъществяващи се взаимно като дружки. И веднъж тръгнали по този път, дават тон върху всеобщия смисъл на нещата. Значи въпросът се свежда не до това, защо и как цялото е станало цяло и отделното отделно, а просто до това, дали попадаш в първото или във второто.
	Други въпроси няма.

>>	Правомерност

	Откакто едни хора казват за други: „_Нашата функция е да им се възхищаваме, а тяхната — да не съществуваме изобщо за тях_“ — светът не се нуждае от корекция.

>>	Безусловно

	За да пребъдеш като човек в своята самодоволна екзистенция на безличен — ти винаги можеш да убиеш своя антипод. Винаги! Но невинаги можеш действително да пребъдеш — само защото си го убил.


>	II
	{img:chovek.png}

>>	* * *

	Всевъзможните бежанци, заливащи Стария материк, никак не са случайни. Иначе ако бяха, не биха били толкова много от друга религия и с такова настървение да напират. Но погледнато от друг ъгъл, това ги прави добре дошли на европейска земя. Напълно отговарящи на философията на Хегел, че _конфликтите и злото са движеща сила на историята_. Особено ако не са по закона на природата, а по друг — __попътния вятър за ескалацията им__.

>>	* * *

	Като люлка на цивилизацията Европа гори от атентати. Въпреки безпрецедентните мерки за сигурност. И ще продължава да гори! Щом подбудителят им така си е изпипал стратегията (от която да умират само невинни), че каквито и мерки за сигурност да има — винаги да е неизменният победител, __опиващ се от кръвта на жертвите си__!

>>	* * *

	Ницше е казал, _че обича този, който иска да твори, като надмогне себе си и така погине_. Разбира се, но днес е много по-възможно да те принудят да погинеш, далеч, преди да си създал всичко, що извира от душата ти — от неспиращото и всенарастващо зло между нас — като __завършени мутанти на Homo Sapiens__.

>>	* * *

	Любимият ми философ Шопенхауер, който ме преобърна с ирационалната си философия и не по-малко трогна с житейската си съдба на игнориран от всички и лишен от академична кариера човек, не само че не е бил убит духовно — а напротив — със своя стоицизъм е успял не само да създаде непреходното, но и да въздейства днес на немалко творци във време на отчайваща бездуховност, да не спират по пътя си, а напук на всичко да продължат и да отстояват себе си в името на истината.

>>	* * *

	Ненормално е при такава малка и бедна държава да има толкова богати и недосегаеми хора. Но още по-фрапантното е: как един от тях не прояви малко съвест и патриотизъм и дари част от парите си (повечето немъчени), за да го последват и други и да открият фонд за стимулиране на раждаемостта на нацията — все повече изчезваща. Но няма и няма! И как да има? Щом отгоре ли си, така си обсебен от тъмните сили, че доживотно няма да се опомниш и още по-малко да се покаеш за самото си заслепение.

>>	* * *

	Щом интернет е за масова употреба, дали всичко в него отговаря напълно на истината? Особено от информационните агенции, пък били те леви или десни.
	И по-логично е тъкмо обратното. Затуй че тези, които ги финансират, не могат да не служат на изконната си политика — по отношение на пълната истина да бъдем вечно в заблуда, постигаща контрол, __че да сме по-смилаеми__ — особено днес в най-нивелиращата машина на глобалното време.

>>	* * *

	Знайно е, че истинската литература не може без философи. Друг смисъл придобива. Но за зла съдба, дори и да има закон за защита на същите в нея — пак не е гаранция, че няма да се погази от неизбежните хули и нехайство спрямо тях, имащите друго зрение за нещата. Обратно на онези силно набедени, които си мислят, че от тях зависи кой да остане в литературата.

>>	* * *

	Взаимоизяждането в човешкия род е пословично. Но именно че е човешки, а не животински. Щом в джунглата зверовете изяждат жертвите си единствено водени от глада си, който бързо се утолява, и много други остават неизядени. А в нашия свят силните постепенно изяждат всички слаби — водени само от неизмеримата си алчност — способна и тях да изяде и да останат само животните.

>>	* * *

	От голямо значение е литературният кръг, който представляваш.
	Особено ако си по-малък талант! Тарторите в него неминуемо започват да лобират за теб по пътя на космическото ти самочувствие — затуй че не оспорваш хегемонията им.
	Но друг е въпросът, ако си голям талант или гений.
	Тогава ти си хегемонът! И много рядко някой кръг може да те приобщи към себе си.
	Остава утехата — единствено след смъртта ти съдбата да бъде по-благосклонна към теб. Както и става.

>>	* * *

	Гониш ли върха в някой жанр, така започват да те игнорират, мразят и унижават, като някой инфантилен, лишен от разумни основания — сякаш си устремен към върха не по мъченически път, а по друг — някой направо те тика към него, без да се мъчиш.

>>	* * *

	Мисълта е важна. А дали е изразена в поезия или проза, не е толкова важно. Да, но на автора Х, дал свои притчи и фрагменти в едно списание, недвусмислено му казали, че щом не е поезия, няма смисъл… Какво късогледство! Сякаш Ларошфуко и Шамфор са били поети, когато са влезли в класиката.

>>	* * *

	Някои по-бездарни в литературата са склонни повече да четат, за да компенсират не само тази си ощетеност, но и с мегаломания (на база прочетеното) — злобата си да излеят върху малкото избрани, погълнати от гения си.

>>	* * *

	Навремето при диктатурата на социализма Илия Бешков, въпреки пределно дълбоката си мисъл, е бил широко известен — докато сега демокрацията на глобализма, въпреки че пределно отрича социализма като антитеза на всичко човешко — умишлено пази дълбоките писатели от известност. Да не би от тях повече да прогледнем.

>>	* * *

	Есето на Димитър Подвързачов за афоризма — късо, стегнато, на висок стил. Истинско опиянение за афористици — пък и колкото вече от бездуховност все по-малко да са опиянените от тях.

>>	* * *

	Запознанството ми с поета М. се оказа много плодотворно. Бях го помолил да ми редактира и рецензира дебютната книга. Въпреки че бе с особен характер, в него имаше една неподправена сърдечна доброта, привличаща ме като магнит. Но най-много се изумих, когато още от самото начало ми каза да му говоря само на „ти“. Беше ми много неловко. Аз бях никой в литературата, а той — класик в нея! Но такава е психичната нагласа на големия талант. И не на всеки му е дадено да я осъзнае.

>>	* * *

	Изкуството и науката са най-великата проява на човешкия гений. Родените за тях са озарени свише.
	А благословен ли си по този начин от Бога — един ден неминуемо започваш да се родееш с него, според безсмъртието на творбите си. И това е най-голямата съблазън в историята на човешкия дух, заради която си струва да понесеш и безмерно страдание.

>>	* * *

	Измежду коварствата на живота влиза и най-съвършеното: от всички подбрани да се борят срещу най-голямото зло на съвремието хора, да има и такива, които тайно да го толерират. И то дотам, че перманентно да го има: като нещо градивно, без което не можем.

>>	* * *

	Жестокостите, които ни удрят, ненапразно ни обичат. И това е дивидент за нас. Иначе ако случайно ни разлюбят, щяхме ли да кажем: „_Каква по-голяма ценност от нас, щом винаги сме на мушка_?“.

>>	* * *

	Тийнейджърска работа! Само с какви скъсани и изтъркани дънки ходят, прието за нещо много модерно, не може да не възбуди въпроса: „Дотам ли е паднал човекът — най-грозното и отвратително да му стане еталон за мода, естетически критерий на модерното време?“.

>>	* * *

	Когато в едно издателство казали __„НЕ!“__ на афоризмите му, аргументът бил: много са неясни и с малко хумор, а не че са остри и неудобни. Иначе ако признаели второто, става неловко за тях, значи са властоугодни. Така че излизат с първото — по-скоро виновен да стане като литературно неиздържан.
	И да се покае за това. Чиста работа!

>>	* * *

	Много е важно вече да не казваш нищо в литературата. Именно тогава струваш най-много. И тя започва от теб. Обаче не дай си боже да казваш нещо ново с по-елитарен изказ… не се ли застъпи някой за теб, автоматично ставаш никой не само в литературата и медиите, но и в човешката представа за литература.

>>	* * *

	Няма страшно! Дори и да не те оценят по законите на литературата, винаги ще те оценят по други закони.
	Така че не може да останеш незабелязан. Иначе какво по-страшно от това?

>>	* * *

	Бъдещето на сатирата е в безобидния хумор. Не че няма да се роди някой даровит. Напротив! Ние сме много талантлив народ. Обаче __Лукавия__ неслучайно е лукав. И като __Княз__ на този свят инвазията му така ще ескалира, че да убие в зародиш и най-малкия опит за сатира като най-голяма ерес.

>>	* * *

	Някои хора искат той да им работи, без да му плащат. По-силно да чувстват превъзходството си, родени за това. Ами ако се наложи да си плаща и за това, че им работи? Тогава?!… Значи Бог да го пази, да е в по-малкото зло.

>>	* * *

	Изпреварващо надменен! Лобито зад него тъй го обезпечава, че дори и да е бездарен, пак ще го лансира.
	А зад такива като тебе кой стои? Никой! Затова пътят им за нагоре е осеян с чутовна мъка — пък дори и да са гениални!

>>	* * *

	Колкото и да се изявява като обществено значим с височайша гордост, сам не може да осъзнае колко далеч е стигнал срещу себе си именно като такъв. И колко хора може да завлече. А покрай тях и всички нас. А покрай това и спомена за нас.

>>	* * *

	Когато едно скъпоструващо лечение продължи неочаквано дълго, става нещо страшно! Целият ти живот се преобръща. Щом си повярвал, че само с него можеш да се оправиш, докато не осъзнаеш, че целта е да бъдеш много повече ограбван, отколкото излекуван, за да бъдеш и психически смачкан — като прелюдия на физическото ти унищожение, по най-завоалиран начин.

>>	* * *

	Някои хора често печелят награди в литературата.
	Сякаш си абонирани за тях, без да са създали нещо трайно в нея. Но по-лошото е, че те не заблуждават толкова другите, колкото себе си — че наистина струват нещо.

>>	* * *

	Човекът и затова е човек, за да може да понася удари и под кръста. Но когато подобни удари са нанесени от някой твърде близък и сроден на теб, в който напълно си вярвал, е нещо непростимо. Не знам каква психика трябва да имаш, за да преодолееш болката и продължиш напред напълно обезверен. И като проекция на абсурдното ни битие да се довериш повече на враговете си…

>>	* * *

	Истински призваните в полето на афоризма и фрагмента са учудващо малко. А щом един жанр е далеч по-малко овладян, някак си от само себе си с по-голяма тежест стои.

>>	* * *

	Властно заядливият му характер, изхождащ от принципа: _„Аз съм всичко, а всички са нищо“_ — по` би имал резон, ако талантът му на творец минаваше средното ниво. Но щом е обратното, за да се овъзмезди характерът му, дотам е станал нетърпим, че по ирония така да насъска съдбата срещу себе си като куче — докато не изпадне в немилост и сам не се покае и болезнено осъзнае, __че и толкова талант не заслужава__!

>>	* * *

	Когато една несъразмерна със стандарта на живот глоба ти е наложена с цялата строгост на закона с мотива, че си съгрешил, като си рискувал живота и здравето си — това е чисто и просто камуфлаж — __с теб да се изгаврят__ и най-малко да нехаят за живота и здравето ти.

>>	* * *

	Гениалността затова е гениалност, за да удивлява и да няма обяснение. Но най-абсурдното е, че такива като нас също нямат обяснение, но далеч не са гениални.

>>	* * *

	На човек, изтикан в блатото на обществената несрета, действа някаква самосъхранителна сила от него — да лавира някак нагоре — изравнена с теглото му от неразбории, които е преживял и отблъснал от себе си, че и той да се почувства човек.

>>	* * *

	Романът на Оруел „1984“ е с невиждан успех. Сякаш не е сатира, а любовна или криминална история. Защото като изкуство често се игнорира не само от критиката, но и от управляващия елит.
	Но в случая подобна сатира да получи такова признание е нещо изключително. Щом самият той като автор е самото изключение — подигравателно дръзнал не само да изобличи лицето на тоталитаризма (от който и до ден-днешен отърване няма) — но и да издигне на нов пиедестал сатирика като гражданин, надарен със смелостта на човек — __сам сред милиардите себеподобни__.

>>	* * *

	Случаят Хармс винаги ме е шокирал! Да умреш толкова млад и да създадеш немалкото си изумително творчество е нещо фантастично! Но най-поразяващото е, че уникалният му абсурдизъм — плод на неговата природна надареност, е не по-малко и плод на прокобата да се роди и живее в най-точното време на най-абсурдната система, създадена някога от човека — __за неговото омерзение__.

>>	* * *

	Понякога и насън се стряскам при мисълта за Джон Милтън. Да изгубиш зрението си и да създадеш „Изгубеният рай“ е нещо, белязано със знака на подвига.
	А къде е подвигът у нас при повечето днешни автори?
	Никъде! Пишещи само за пари и обществени почести, без да оставят нещо, от което да спечели и да се извиси самата литература като изкуство. Не, наистина трябва да си Джон Милтън, надскачайки се в страданието и с написаното __да виждаш далеч повече__ от нормално виждащите слепи.

>>	* * *

	Големият неподражаем дух винаги е имал минуси в нещо друго. Неслучайно Имануел Кант и Луис Карол са завършили живота си девствени. Но друг е въпросът, че има и такива, които нито са имали подобен дух, нито нормално са си изживяли сексуалните страсти — но затова пък подмолно са спирали най-великите постижения на човешкото можене — само и само __да тушират аутсайдерството си__ и да се осмислят.

>>	* * *

	Колкото Оскар Уайлд е бил осъден и презрян от обществото като хомосексуалист — толкова днес някои хора именно заради това стигат до такива обществени висоти, че да се самопрезреш, че не си обратен.

>>	* * *

	Рембо ни учи, че _животът е фарс, в който трябва да играят всички_. Естествено. Особено в предизборната надпревара, където уловката е най-силна — всичко да изглежда непринудено, __само дето победителите са предварително избрани__.

>>	The meaning

	Животът им станал неузнаваем. Да се чудиш просто?… От нещо невидимо ли?… Но агресията помежду им, водеща до смърт, надмина всичките им представи. Сякаш не са те, а някои други, изкуствено създадени в тях. А това от своя страна напълно отговаря на смисъла им. Затова и мисълта за живот извън него, дори и случайно да озари някой оцелял и по чудо да избяга от ориста си — няма да е за дълго. Щом, по който и път да тръгне — __всички пътища водят само към нея__.

>>	Девалвация

	Дълбоката литература, както се радвала и на малко читатели, изведнъж (както се случва в приказките) и тях изгубила. Ама всичките до един!
	— Ох!… — завайкала се тя. — Толкова съм общочовешка и съдържателна, а никой вече да не иска да ме чете. Сякаш е престъпление, че съм такава. И с какво съм го заслужила?… С какво?… Щом всички са дотам неадекватни за мен, като генетично изменени.
	Истинска демония!

>>	Недопустимо

	„Колкото и да се доказваш (не се ли обади някой отгоре за теб), нямаш шанс при нас. Но дори и да имаш (ако случайно някой се обади), по-ограничен и цензуриран ще бъдеш, да не би да изгубим властта и вярата си на __първозначими__ в литературата и изчезнем от нея. Което е недопустимо!“

>>	Безсмъртие

	Откакто се изживява като повелител на човешкото утре, съвсем биха го забравили, само ако той умре. Но той няма да умре! Иначе откъде безсмъртие?

>>	Да не повярваш просто

	Вървях си по пътя и неочаквано от едни храсти излязоха едни зелени човечета. Хем на хора мязат, хем не мязат. И като почнаха да ми се усмихват, да ми намигат като някоя любовница — видях се в чудо!
	После ги попитах да не би случайно да са извънземни.
	„Да“ — казаха ми. „Ами като сте такива, какво правите тука?“ А те: „Ами тук сме в командировка“. Шашнах се! „Че кога го научихте българския език?“ „Научихме го на курс.“ Отново се шашнах. „Че толкова бързо ли го научихте?“ „Ами да — отвърнаха ми. Щом е за българския език, не може да не се амбицираме. Нали искаме да контактуваме с вас. Я какви хубави хора имате!“ „Но дявол да го вземе, че то и аз ли съм хубав?“
	„Ами да“ — отвърнаха ми. И като извадих едно огледало да се огледам — направо онемях!… „Е, как ще съм хубав?! Не виждате ли, че целият съм сбръчкан?“ „Ами точно затова — отговориха те. — Нали затуй идваме от по-развита цивилизация, за да ви наложим нашия естетически критерий. Сега разбрахте ли защо?“ После мигновено изчезнаха от погледа ми и останах в шок.
	Да не повярваш просто!

>>	Късметът

	Минувач вървял в парка. И както си вървял, изведнъж за лош късмет го ухапало по крака едно куче.
	— Ох!… — завайкал се той. — Как можа на мен да се случи това нещо? Как? Аз цял живот съм се пазил от питбули и добермани, а сега да ме ухапе едно нищо и никакво си куче. По размер прилича повече на котка, отколкото на куче. Не, аз такъв резил не мога да си простя. Не мога! И защо бе, куче?… Защо?…
	И неочаквано кучето проговорило с човешки глас:
	— Ами ухапах те, защото съм малко куче. Иначе ако бях голямо, досега щях да те разкъсам. И затова трябва да благодариш на късмета си, че стана в мойта смяна.
	Хайде, сега ме черпи някъде с едно мезе!
	— Леле, какво доживях, си казал човекът. — И на кучета софра да правя, задето още не са ме изяли!

>>	Оправдание

	Камикадзе на средна възраст влиза в тролея и след малко идва контролата:
	— Вашия билет, моля.
	— Какъв билет?!…
	— Ами такъв, какъвто всички имат и дупчат.
	— Че аз съм с еднопосочен билет за Рая и нямам нужда от друг билет. Ясно ли ти е?…

>>	Реализация

	Той (Непримиримия) искал все повече да знае за всичко и друг го апострофирал:
	— Стига си искал да знаеш!
	— Няма „стига“! Аз искам да осмисля живота си с още по-голямо знание.
	— Това е невъзможно.
	— Напротив! Аз искам да бъда новият Фауст.
	— Е, ти можеш да искаш и Господ да бъдеш.
	— Че защо да не бъда?
	— Защото никак не е разумно да се надрастваш при толкова много мижитурстващи, удобни за нас.
	Ясно ли ти е?…
	— ???…

>>	Разгадка

	Попитали един мъдрец:
	— Накъде отива светът?
	— По своя си път.
	— А нима този път е правилен?!…
	— Най-малко ние можем да спорим.
	— Но нима е така?…
	— Че естествено! Иначе Божията воля щеше ли да стои извън нашето познание? Никога!


>	III
	{img:na_dyrvoto.png}

>>
	В третата част на книгата, в общо четиридесет и шест фрагмента са използвани като идея закони, понятия, термини, явления и свойства от физиката, математиката и астрономията, както и любопитни факти от живота на известни учени в тези науки. Съпоставени с днешната действителност като антитеза, се получава едно неочаквано сатирично звучене, акцентиращо върху замисъла ми.
	Всеизвестно е, че тези науки винаги са вървели ръка за ръка. Още повече че физиката е не по-малко свързана и с философията. Неслучайно до XVIII век се е наричала натурфилософия. И въз основа на това — __щом самата сатира е философия__ — оттук и неизбежният паралел между литературата и науката. Обаче злонамереният читател винаги може да отхвърли този труд като несъществен, извън кръгозора му. Негова си работа. Всеки има право на мнение — смисъла си да оправдае. Но едно нещо трябва да се знае: Не дръзнеш ли да експериментираш с друга нагласа отвъд традицията — с непреклонна вяра, надхвърляща риска на отрицанието, не би издържал на проверката на времето — това толкова безценно време — __върховния съдник за всичко__!
@	Авторът

>>	* * *

	Великият учен Исак Нютон — открил _закона за всемирното привличане_, навярно най-много е съжалявал защо хората не са като физическите тела — само да се привличат, а не и взаимно да се отблъскват като едноименни заряди, __копаещи взаимно и гроба си__.

>>	* * *

	Според Нютон: _Всяко тяло запазва състоянието си на покой, докато не му въздейства външна сила…_
	А според нашите закони: Дори и да не ни въздейства такава (по силата на инерцията), винаги можем да запазим състоянието си на разруха — __само от себезатриване__.

>>	* * *

	Щом _всяка сила има противосила със същата големина…_ (по Нютон), по тази логика на всяко негативно въздействие върху човека би следвало да има равно на него противодействие. Но от гледна точка на обезличностяването му — __все повече го няма__.

>>	* * *

	_Ако силата, действаща на системата отвън, води до ускорението й_ (по Нютон), погледнато аналогично, силата, действаща отвън върху системата у нас, __води по-скоро до обезсилването ни__.
	(Като своего рода ускорение.)

>>	* * *

	Звучащото като абсурд във физиката, че _колкото по-бързо се движите, толкова по-тежки ставате_ — никак не звучи абсурдно, ако колкото повече напредвате в първосигналните си изстъпления, __толкова по-голяма обществена тежест придобивате__.

>>	* * *

	Откритието на Ръдърфорд, че _атомни ядра, бомбардирани с алфа-частици, се превръщат в ядра на друг химичен елемент_ — от житейска гледна точка е нещо като да бомбардираш ядрата на съпротивата в коя да е държава, недоволна от установения ред, за да се превърне в друга — __напълно удобна за бомбардиращите я__.

>>	* * *

	Равнодушният към парите и жените Никола Тесла, отдаден изцяло на науката за благото на човека, не току-така е бил недолюбван най-много от тези, които в името на върховното си благо и от страх да не би то да намалее, съзнателно са лишили човечеството от най-голямото му благо — _безплатното безжично електричество от йоносферата_ — __най-смайващото откритие__ на бедния и незавършил висше Никола Тесла.

>>	* * *

	_Вечният двигател_ на Никола Тесла (електрическият), способен да замени този с вътрешно горене и с много по-добри характеристики, е неосъществен поради злобата и недалновидността на хората, обвинили го в магьосничество. Тази несекваща недалновидност сякаш е програмирана __вечно да убива откривателството__ — способно да преобърне и най-ортодоксалната представа за реалност.

>>	* * *

	Какъв е смисълът, че Тесла е запалвал _електрически крушки от пет мили разстояние_ (в иновативно изражение) — щом житейският блясък на повечето простосмъртни продължава да бъде едва ли не по-малко __от яркостта на една обикновена крушка__?

>>	* * *

	Това, че _импулсният прав ток може с определена честота на импулса да убива патогените в организма_ (по Тесла) — никак не е панацея срещу патогените в обществото, __които така могат да те убият__ — все едно си ударен от променлив или прав ток, без да им трепне съвестта.

>>	* * *

	Въпреки увредения си слух, от нищото израсналият Томас Едисон е поставил _основите на електрическия свят_. И напук на изкушенията никога не е влагал ума и знанията си за оръжия, убиващи човека. За разлика от днес, колко много сродни на него, но далеч не с епохалното му значение — как ли не ги купуват — от съвестно по-съвестно да работят __както за заробването, така и за унищожението на човека__.

>>	* * *

	Алесандро Волта — _изработил първата електрическа батерия_, с научния си принос е толкова голям, че с името му е назована мярката за електрическо напрежение. Горкият Волта!… Само дето не е предвидил колко голямо може да се окаже напрежението в междучовешките отношения — тъй неизмеримо, че и света да затрие, задето няма батерия (така да се каже), __катализираща и неговото оцеляване__.

>>	* * *

	Синът на ковач Майкъл Фарадей, формулирал пръв закона за електромагнитната индукция — че _появата на електрическо поле идва при промяна на магнитното поле_, едва ли е осъзнавал все по-ескалиращата опасност от полето на социалното недоволство, идващо от постоянно променящото се поле на социално неравенство, способно да обезсмисли и откритията на учени като него — __истинско отражение на всемирния потоп__.

>>	* * *

	Големият спор между Нилс Бор и Алберт Айнщайн _дали светът се управлява от неопределеността, или не — възниква като спор, защото има две становища_ по въпроса. Но по отношение на човека отговорът е само един: Всичко е _определено_. Защото няма нищо по-определено от изчезващия в бъдещето цивилизован човек — __сринал се до нивото на звяра в себе си__ — като абсолютна величина.

>>	* * *

	Както _масата на едно тяло е мярка за неговото енергийно съдържание_ (Айнщайн) — така и човекът като индивид може да бъде и __от себе си лишен__ като мярка за смисъл.

>>	* * *

	В науката е доказано, че _въображението е повече от знанието_ — въпреки че посредствеността като висша форма на незнание и простащина __е много повече от въображението__.

>>	* * *

	_Колкото по-бързо се движи дадено тяло, толкова по-бавно тече времето_. Да, ама ние, колкото по-бързо се движим във времето — за вероятността доброто старо време да се върне отново __времето буквално е спряло__!

>>	* * *

	Изхождайки от закона на Максуел _за взаимната зависимост на електрическото и магнитното поле_ — бихме отсъдили и за не по-малката зависимост на авангардно мислещите непримирими от __фанатично ортодоксалните всевластни__ в полето на безвремието.

>>	* * *

	Стивън Хокинг твърди, че _във Вселената нищо не е съвършено и че съвършенството е фикция_. Да, г-н Хокинг — моите уважения! Но ако погледнем социално на света от самото му раждане и до днес, ще видим, че неизбежната принуда спрямо масите да се развиват под похлупак — само и само нищожни да си останат, но манипулирани с вяра, че все някога могат да станат и нещо повече — __ги прави напълно съвършени докрай да си вярват, че наистина могат__.

>>	* * *

	Казаното от Ричард Файнман, че _във физиката от различни точки може да се стигне до еднакви изводи_ — ясно говори и за безподобния ни живот, където така се случва, че различните гледни точки относно изхода от него все да се свеждат до извода: каквито и мнения да има за бъдещето ни — __крайната гледна точка за него е винаги само една и неотменна__!

>>	* * *

	_Физиката като наука за материята и нейните закони_, отворила пътя на хората да боравят с тази материя в името на благото си, по-скоро е дала път да се самоелиминират в името на властта, по законите на користолюбието — дорде не остане само един и __паметник да си направи__.

>>	* * *

	Древногръцкият мислител и философ Питагор — заслужил славата си и с _учението за числата_, разкриващо количествената страна на _закономерността в природата_, не може да не е разбрал, че щом числата са в основата на всичко и говорещи ясно, то истината, колкото и да е неудобна, винаги излиза наяве. Или по-точно казано: ако тръгнем от диалектическия закон за количествените натрупвания, водещи до качествени изменения, ще заключим, че количественото нарастване на населението на света е довело до такова качествено изменение, че да се изразява с най-неприемливото число.
	Значи, ако времето на Питагор е било време на големите единици, то сегашното е на _абсолютните нули_. И то с тенденция и под това си ниво да паднат — __но винаги с претенцията на единици__. __На абсолютни единици!__

>>	* * *

	Гениалният Архимед, проявил се със своите _инженерни изобретения_, особено при отбраната на родната му Сиракуза (забавили превземането й) — по ирония на съдбата умира по най-нелеп начин от меча на римски войник (въпреки забраната да бъде убит).
	И това зло е може би по-малкото зло. Защото ако беше оставен жив и евентуално използван с откритията си в полза на Рим — Рим едва ли щеше да бъде победен.
	И като еманация на световното зло дотам би надминал себе си в експанзията си, че и ние днес да се родим и живеем __като негови още по-големи роби, отколкото сме__. И да сме доволни на това!

>>	* * *

	Удивителният Блез Паскал — _универсалист в математиката и един от основателите на хидростатиката и теорията на вероятностите_, който никога не е ходил на училище и сам се е образовал по волята на баща си, несъмнено би изпаднал в несвяст, ако се прероди и види как немалко от днешните младежи парадират с огромното си его, че учат в престижни университети в името на великото си утре — за да изживеят живота си (с малки изключения) единствено __като жалки пародии откъм постижения в науката__.

>>	* * *

	Когато четем за откритието на Лайбниц за _безкрайно малките величини_, това не може да не предизвика асоциация в съзнанието ни за безкрайно нахлуващите малки в изкуството — __вечно изживяващи се в ролята на ментори__.

>>	* * *

	Както _няма човешко изследване, минаващо за истински научно, без да е минало през математически доказателства_ (по Леонардо) — така няма и социологическо изследване, минаващо за истинско, без да няма и задължителна доза __преиначени данни__.

>>	* * *

	Сметките в математиката са едно, а в битието ни — нещо съвсем различно. Щом същите в нея винаги водят до логически завършек, а нашите — тъй да си ги правим, че накрая все друг да ни види сметката.
	А _математиката е точна наука_ — по природосъобразен път, нямащ нищо общо с този, __по който се нарежда съдбата ни__.

>>	* * *

	Аритметиката като кралица на математиката със своите основни действия _събиране, изваждане_, _умножение и деление_ е в известен смисъл аритметика и в живота. В него хората се _събират и размножават_ — рода си да продължат. Но в името на самолюбието си много от тях неудобните от пътя си _изваждат_, на враждуващи лагери се _делят_, в една нестихваща агония, догде не си платят пред Бога, че __изобщо са се родили__.

>>	* * *

	_Хармонията в природата, разкриваща се най-ясно от математиката_, навярно би могла да отстъпи (колкото и абсурдно да звучи) __само на хармонията в дисхармонията от извечното ни противоборство__ — като още по-завършена.

>>	* * *

	Животът ни е като _уравнение с много неизвестни_.
	Нещо като функция от орисията да бъдем __световнонеизвестни, с малки изключения__.

>>	* * *

	Доказаното, че _математиката е майка на всички науки_, е равно на доказаното, че сме разкатали майката на математиката, безсилна да изчисли __амплитудата на абсурда, в който живеем__.

>>	* * *

	Изумителният Галилео Галилей — _родоначалник на модерната научна методология_ и озарен от Всевишния най-вече с изследванията си в областта на _астрономията_, неслучайно е преживял най-голямото си унижение в конфликта с официалната Църква, принуден от нея в съда на инквизицията да се отрече от възгледа си, че одобрява учението на Коперник — че _Земята се върти около Слънцето, а не обратното_. И този несправедлив процес — наподобяващ процеса срещу Сократ, още по-ясно говори как най-светлите умове на човечеството, движещи колелото на прогреса, стават изкупителна жертва на догматизма. Този все по-съвършен и разгърнат в нови форми догматизъм, който, погледнат през призмата на съвремието, би убил не отделни единици, а цели маси от хора, в ущърб на канона му — __стъпвайки на едно по-високо стъпало в царството на злото__.

>>	* * *

	В природата няма нищо случайно. И по тази линия _Луната ненапразно е спътник на земята_ — щом още Галилей в наблюденията си противно на Аристотел (че е идеална сфера) е заключил, че тя също е с _неравности, планини и кратери_. Но ако погледнем на Земята и като модел на човешко управление със своята _изкривена справедливост, планини от невежество и капсуловани човешки общности_ (наподобяващи лунния кратер) и готови взаимно да се избият, задето са хора, а не извънземни, се вижда сходство. Толкова очевидно — колкото е очевидно, че както и да анализираш нещата, __винаги си умираш със самото си анализиране__, без те най-малко да се променят.

>>	* * *

	Ако анализираме закона на Кеплер за _движението на планетите по елиптична орбита около Слънцето_, бихме стигнали и до извода, че контролът над човека е също в подобна орбита спрямо него — __само че в кръгова__.

>>	* * *

	Колкото _Нептун е най-отдалечен от Слънцето_ — толкова хората на Земята __са най-отдалечени от слънцето на покаянието си__, задето са хора.

>>	* * *

	Коперник си е Коперник. От велик по-велик!
	Но както и да ни убеждава, че _Земята не е център на Вселената, а само център на тежестта_, той най-малко би допуснал колко непредсказуема може да стане човешката неуправия — __сякаш се генерира от един център__ — като център на света, с цялата си тежест.

>>	* * *

	_Изключението Уран и Венера_!… _Само те имат ретроградно движение, обратно на посоката на ротация на Слънцето_ — сякаш са ни белязали безвъзвратно с излъчването си — __все да сме на обратно спрямо нормалния ход на цивилизацията__.

>>	* * *

	Въпреки че _Венера е много по-гореща от Земята_, същата Земя — незастиващата лава на тероризма — __буквално е като една Венера за нас__ — извечните потърпевши!

>>	* * *

	Както гигантската планета Уран респектира и с името на бога на небето от древногръцката митология _Уран_ — така и тук, на Земята, притежаващите уран неизменно респектират — __винаги да могат да ни изпепелят__, задето сме простосмъртни, а те — богове.

>>	* * *

	Някои наши звезди на изкуството са като _Полярната звезда_. Както _тя не променя височината си пред хоризонта_, така и те не падат от върха на капризите си — не дойде ли ден да ги захвърлят като употребени и ненужни — __от височината на егото им__.

>>	* * *

	_Земята се върти около оста си_от самата си същност. А нас ни отвъртват от същността ни — __заради самата ни същност__.

>>	* * *

	Алогичността Меркурий — _най-близката планета до Слънцето, да не е най-гореща_, много намеква за житейската ни алогичност: когато сме най-близо до светлината на надеждата, __никога да не сме най-озарени от нея__ — само защото сме маса.

>>	* * *

	Фактите говорят, че _човек е с 5 см по-висок в Космоса, отколкото на Земята_ — като един вид компенсация — щом тук на Земята същият винаги се смалява — __като употребено същество за висотата на други__.

>>	* * *

	_Луната се отдалечава от Земята с около 4 см. на година_. Което някак си е в паралел с неуспелия човек, който (в повечето случаи) рядко може да се отдалечи много от __скритата си същност на човек__ — ако ще и в открития Космос да излезе.

>>	* * *

	Явлението _космически канибализъм_ — в който галактиката Андромеда яде своите спътници, много напомня за човешкия канибализъм — в който големите изяждат малките. Но с тази разлика, че от много ядене, стигне ли се до преяждане — __може и главата им да изяде__ като изкупление.

>>	* * *

	_Тъмната страна на Вселената е 6 пъти повече от видимата_ със силното си въздействие върху нея. А колко ли повече са __тъмните петна на съзнанието__ от нормалния разум, трасирали пътя ни — и самият Господ не знае!
