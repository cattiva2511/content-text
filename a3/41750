	[* Напечатано в „Московский Вестник“, 1829 г. №1.]

P>
	И завикаха децата,
	и притичаха накуп:
	„Татко, в мрежите, в реката,
	улови се, татко, труп!“
	„Труп ли — рече той със укор
	във сърдития си бас, —
	я се махайте оттука!
	Ще ви дам аз труп на вас!“

	Но си каза: „А след време,
	като викне съдия:
	Разкажи да разбереме
	де бе ти, какво видя…
	Дай ми шубата!“ Да беше
	и това закачка пак…
	Но наистина лежеше
	мъж на пясъчния бряг.

	Син, подпухнал и ужасен,
	проснат възнак във калта,
	дали някакъв нещастен
	дух напуснал бе света,
	или туй рибар бе беден,
	или млад пиян герой,
	или в мрака непрогледен
	бе обран търговец той?

	Но все пак, какво да прави
	тоя селянин сега?
	Той удавника улавя
	за нозе и от брега
	го отблъсква към вълните
	със весло и без следа
	тръгва мъртвият да скита
	пак със тъмната вода.

	И се люшка той, отива
	надалеч от тоя бряг
	и простил се мълчаливо
	с него бедния селяк,
	казва: „Хайде с мен, момчета,
	ще ви дам по някой грош,
	но за туй не говорете,
	да не ставам после лош.“

	А една страхотна хала
	се извила през нощта.
	Пуши люто догоряла
	борината до пещта.
	Спят децата, спи жената.
	Спи и той, ала насън
	чува — някой по стъклата
	чука в тъмното отвън.

	„Кой е?“ — „Аз съм, аз, хазаин!“
	„За какво ти трябвам аз?
	И защо ти, нощен Каин,
	бродиш в този късен час?
	И какво със теб да сторя
	в моя тъмен, тесен дом?“
	И до малкия прозорец
	приближава мълчешком.

	Грей луната и под нея —
	боже! — мъртвият стои:
	погледът му ням немее,
	глух е той, вода струи
	по големите му лапи,
	по сплъстената коса
	и зловещи раци хапят
	голите му телеса.

	И от ужас, от уплаха,
	че удавника видял,
	глухо селянинът ахнал
	и се снизал, пребледнял.
	Страшни сънища сънувал
	и го тресло до зори,
	и до съмване все чувал
	как му викат: „Отвори!“

	И, разказват, всяка есен
	се повтаря и до днес —
	в ден уречен тоз човечец
	чака госта си злочест;
	гледа облаците тъмни,
	вижда бурята в степта,
	чува — вън дорде се съмне,
	чука мъртвият в нощта.
P$
