P>
	В незнайната безлунна нощ роден,
	Стоя и гледам към небето,
	Вия, от кръга в небето подлуден,
	И кръв жадувам във сърцето.

	Събуждам се — навън е слънчев ден,
	Във мен напира туй, което
	Ме кара да се чувствам прероден —
	Сънят, покрил със кръв ръцете.

	От него се пробуди в мен детето,
	Тъй отдавна взето в плен,
	За да ги има реалността и битието,
	Празни от мечти и пълни с тлен.

	Но идва пак тъма и ето —
	че вече с нож в ръка, готов, решен,
	Стоя и гледам към небето,
	В незнайната безлунна нощ роден…
P$
