	[* Необработена чернова на стихотворение.]

P>
		Смутен от спомени и мисли,
		от сладостна тъга, вървя
	под сумрака свещен на парковете пищни,
		вървя с наведена глава.
	Тъй древният отрок, безумен разточител,
	в молитви губил сили във пустинен край,
	пред себе си съзрял познатата обител,
		с наведена глава ридай.

		О, във възторзи бързотечни,
		в безплодни шумни суети
	аз много разпилях съкровища сърдечни
		заради призрачни мечти.
	И дълго съм блуждал, и често обезсилен,
	разкаян до сълзи, предчувствайки беда,
	за теб си мислех, кът, на дните ми щастливи,
		на тих покой и свобода.

		И пак си спомням аз със трепет
		лицейския вълнуващ ден
	и чувам шум игрив, и чувам смях и шепот,
		приятели добри край мен.
	Пак — нежен юноша, ту пламенен, ту бавен,
	в гърдите си стаил неясната мечта,
	се скитам по треви и стихнали дъбрави
		и първи стихове шептя.

		Наяве виждам дни и нощи,
		следите им пред мен личат,
	с великата жена изпълнени са още
		алеите и всеки кът —
	населени са те със кули и палати,
	с пиедестали неми под божествен лик,
	със слава мраморна и с медните, крилати
		екатеринински орли.

		Възсядат призраци-герои
		пиедесталите си пак
	и ето го пред мен героят страшен в боя
		кагулският разтърсил бряг.
	До него оня, който е вдигал гордо флага
	над морските пожари като девети вал,
	и верният му брат, лъв от Архипелага,
		наваринският Анибал.

	Сред спомените мили, святи
		от детски дни тук раснах аз,
	а глухо нейде там клокочеше войната,
		родината зовеше с глас,
	че грижа кървава внезапно я подгони,
	Русия се раздвижи и край нас летят
	пехотата брадата и бойни ескадрони,
		оръдия блестят след тях.

	— — — — — — — — — — — — — — — —

	И гледайки бойците млади,
		дочули звук от бея лих,
	ний детската си възраст проклинахме, паради
		сънувахме в лицея тих.
	И колко паднаха. Запели песни нови,
	покриха се със слава край Бородино,
	на хълмовете кулмски — — — — — — — сурови,
		и край Монмартър — — — — — — — — — — — — —
P$
