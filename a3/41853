	[* Приживе на Пушкин не е печатано.]

P>
	Кога извън града замислен бродя сам
	и в гробищата спрял, разглеждам дълго там:
	огради, стълбове на гробници най-пищни.
	В тях гният столични величия предишни.
	Тук в блатото смъртта нагъсто ги събра —
	гладници, чакащи на просяшка софра.
	И спят чиновници, търговци в мавзолеи;
	на евтино длето — посредствени навеи —
	върху им надписи във проза, в стихове
	за добродетели, за титли, чинове.
	Над рогоносец стар вдовишки плач амурен,
	от мародери гроб ограбен и разтурен
	и ями хлъзгави с прозявка чакат все
	нещастен квартирант в тях да се нанесе.
	Такава тъжнота тук всичко ми навява,
	че зло униние духа ми покорява.
	Плювни и отмини!
				Но как обичам аз
	на село, в есента, през тих вечерен час
	всред гробищата спрял, покойниците свои
	да навестя как спят в тържествени покои.
	Тук няма труфила. Простор над тях синей,
	към тях да приближи крадец в нощта не смей.
	Вековни камъни със мъхове покрити —
	до тях ще спре селяк с въздишка във гърдите,
	Наместо стълбове, огради, надпис стар,
	безноси гении и грации без чар
	изправен дъб стои над гробовете свидни,
	люлей се и шуми…
P$
