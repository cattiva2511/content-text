	[* Повод за стихотворението са речите във Френската палата на общините (на Лафайет, Моген др.), призоваващи към въоръжено вмешателство в руско-полските военни действия.]

P>
	Защо шумите толкоз, праведни витии?
	Защо с проклятие заплашвате Русия?
	Какво ви разлюти? Че Литва се гневи?
	Млъкнете: туй е спор между славяни-братя,
	домашен, дълъг спор, претеглен от съдбата,
	и ред не е дошъл да го решите вий.

		Отдавна в дялба помежду си
		ние враждуваме без страх
		и в боя падаха ту руси,
		ту братя падаха пред тях.
		Кой в този спор ще надделее —
		поляк, руснак ли светлокос?
	Дали славянските реки в Русия ще се влеят
		или Русия в тях? — въпрос.

		Млъкнете вие, неразбрали
		опръсканите с кръв скрижали;
		за вас семейната вражда
		не е позор, не е беда;
		за вас са нищо Прага, Кремъл;
		безсмислено ви блазни вас
	метежа, в който храбро мреме —
	с омраза гледате към нас…

		Защо? Кажете: за това ли,
	че в съсипните на горящата Москва
		не се склонихме пред нахала,
		пред който свеждахте глава?
		Затуй ли, че на смърт сразихме
	възседналия царствата кумир
		и на Европа с кръв платихме
		и свобода, и чест, и мир?…

	На думи страшни сте — опитайте на дело!
	Или юнакът стар, прилегнал на постеля,
	не ще завинти своя измаилски щик?
	Или е царят слаб, когато с вас говори?
		Или пръв път с Европа спорим?
		Или победния си вик
		забрави руският войник?

	Или сме малко днес? Или от Перма до Таврида,
	от финските скали до жарката Колхида,
		от Кремъл с дигнатото знаме,
		та до Китайската стена
		стоманена четина няма
		да вдигне руската страна?…
		И тъй, пратете ни, витии,
		надменните си синове:
		ще им намери гроб Русия
		сред братските им гробове.
P$
