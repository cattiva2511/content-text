	[* Приживе на Пушкин не е печатано. Този откъс, както и следващият, са шеговито подражание на Дантевия „Ад“.]

P>
#	I

	И тръгнахме напред — във смут и страх съм цял.
	А дявола, прикривайки там своето копито,
	лихваря пърлеше на огън разгорял.

	Маста гореща капеше в едно корито,
	побутваше жарта лихварят в този миг.
	А аз: „Разкрий, какво в магията е скрито?“

	Вергилий: „Смисъла, мой син, е най-велик:
	гореща мас от своите длъжници клети
	изпива тоз безжалостен и зъл старик

	за сумите в света на живите невзети.“
	Тук печеният грешник страшно възрида:
	„Да можеше да се изкъпя в хладна Лета!

	Да плиснеше над мене ледена вода!
	Издържам сто на сто! Процент неимоверен!“ —
	И звучно млясна той — и срам ме облада.

	Тогаз усетих аз (о, чудо) мирис скверен;
	навярно развалено, счупено яйце,
	или лулата на пазача с пушек серен.

	Запуших нос, извърнах бързо аз лице,
	но мъдрият ми вожд спокойно се наведе
	и камък вдигнал като медно колелце —

	надолу, още по-надолу ме поведе.


#	II

	И страшни демони със демоничен смях
	прииждаха като мравуняк в тъмнината
	и дяволска игра тогава аз видях.

	Единствена до свода адски планината
	опираше, бе остра като Арарат —
	и стъклена сияеше над равнината.

	И дяволи до огнено кълбо стоят,
	разжарват го и по една искряща крива
	кълбото тича, тича към върха и — чат —

	в звезди, звънтейки, планината се разбива.
	И други дяволи играта им събра,
	след нови жертви демонският рой отива.

	Те хванаха жена и нейната сестра,
	разголиха ги с вик и крясък нечестиви —
	а двама там се втурнаха като стрела.

	И отчаяние открих в тез вопли диви;
	стъклото режеше телото им навред —
	а дяволите рипаха от туй щастливи.

	Аз гледах отстрани — от странен смут обзет.
P$
