	Учителят Дзин Син отглеждал боен петел за царя. Минали десет дни и господарят попитал:
	— Готов ли е петелът за битка?
	— Още не. Ходи наперен, а и често изпада в ярост, — отвърнал Дзин Син Дзъ.
	Минали още десет дни и царят задал същия въпрос.
	— Още не, — отвърнал Дзин Син Дзъ. — Продължава да се нахвърля на всяка сянка и подскача при всеки звук.
	Минали още десет дни и царят отново попитал как върви обучението на петела.
	— Още не е готов. Гледа гневно и все се опитва да си покаже силата.
	След още десет дни царят отново попитал готов ли е петелът.
	— Сега е почти готов, — отвърнал този път Дзин Син Дзъ. — Дори ако наблизо изкрещи друг петел, той не трепва. Ако го погледнеш отдалече, изглежда като издялан от дърво. Жизнената му сила е достигнала съвършенство. Другите петли няма да посмеят да приемат предизвикателството му. Щом го зърнат, ще се обърнат и ще побегнат.
