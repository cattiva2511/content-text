P>
#	I.

	Бал ще има, и то — гала!
	Бал във оперната зала!
	Господарят Повседържец
	сам организира бала!
	Всяка дама е разбрала
	и бельо си е опрала.
	Всеки дава все по-бърже…
	Зъбят се автомобили,
	клаксон до жребеца цвили.
	Улиците са задръстени,
	вият се опашки в пръстени.
	Все пак най-голям е зора
	при бръснаря и фризьора.
	Атлетичните нападат,
	анемичните припадат.
	Потен „Бенц“ бензини буха,
	хвърля къч със ауспуха.
	Разминават се тълпи,
	вино в делвите кипи,
	бляскат саби, еполети,
	а на дамите потръпват,
	а на дамите потръпват
	сладко-сладко коленете.
	Повседържец на плаката,
	значи — пурпур и позлата.
	Наредиха олеандри.
	И пресипна и прегракна,
	и преврътна от команди
	шеф Мандрил организатор
	в плешките опънал фрака.
	А командос-полицая,
	бляскаво въоръжен,
	с шлем — разискрен оксижен,
	крачи гордо, пъчи гръд —
	ситни Марсчета хвърчат,
	дуе се все по` и по`!
	Колко грация! Колко шарм!
	О, неотразим жандарм!
	Господ да ни е на по…
	И паркират лимузини,
	хермелини, муселини,
	фанфарони, кроманьони
	и барони „фон“ и „де“,
	и увъртат се слухари
	във палтенца демоде.
	Спират, свирят, маневрират,
	шофьори се репликират:
	— Кьорав ли си диване?!
	— Аре, мъ̀лчи, да ти не…
	— Изтегли се между двамата!
	— Абе, я си … …!
	И паркират шевролети,
	акселбанти и корсети,
	суперстари
	пълнонощни министерви
	генерали и консерви
	инфанти и инфантили
	инфлагранти адютанти
	имбецили
	сьомги херинги и гьоринги
	проститаци
	мижитутки
	кану-каяци
	тути-фрутки
	градинари
	гардинери
	гренадири
	хайл-сиктири!
	Генера!
	Дегенера!
	Контраадмира! — Ура!
	Чантичките тракат в такт —
	руж, червило, пудра
	устните и веждите
	с огледалце в огледалото
	под ръка — така!
	поглед — усмивка — походка — въвеждане.
	Стар велможа, шик госпожа,
	лява ложа, дясна ложа,
	в ляво, в дясно,
	в ля във дя!
	Оркестърът полудя!
	джаз! джаз! джаз! та джас та прас!
	Джаза джаска жълт метал —
	а ла бал — ком а ла бал!
	Чинн-чинели,
	Тру-ту-туба!
	Саксофон!
	Плиска злато, никел, хром — и:
	чинн-чинели,
	чин-чинцано,
	дъх на рози
	в ноздрите на адютанта
	виртуозен аромат:
	Шат! И в мат!
	И мачка, стиска,
	писка, киска, иска, иска,
	поглед — пика, паст — кастанета
	и започва, и започва, и започва пируета…
	Кикот, приход, тропот, грохот,
	доход, похот, похот, похот.
	Дай, маестро, форте, форте!
	Само да не се изпорти!
	Дай, маестро, вива, вива!
	Тая фиеста си я бива.
	А пък темпото — канканско,
	шампанпанско шантантанско!

#	II.

	Тази вечер астрономи
	при среднощно наблюдение
	регистрирали в почуда
	удивително явление:
	виждало се от върха на
	главната обсерватория
	как маймуни завладяват
	звездната ни територия! —
	И потапят телескопи
	във въртопите на мрака:
	вместо знаците —
	шебеци се въртят във Зодиака!
	Пискат, вряскат и се кискат,
	скачат, блъскат се, натискат.
	Зодиакът не разбира
	каква сган го е превзела,
	а те бясно завъртяват
	звездната му карузела…
	И се друсват на прибежки
	връз напуснатите астри,
	и почесват по човешки
	свежите си задни части…
	А нехайните пазачи
	дявол взема
	чума тръшка
	вятър вее
	мътна влачи…

#	III.

	Сред декора Сатанелла
	звезди сбира в тамбурино,
	тарантелла, тарантелла,
	метеорна серпентино!
	Сатанелла ла Сребрето
	пирует върти с Небето,
	сребростенна воденичка,
	шизофренна галактичка,
	сред воална бална пяна
	от прелюдия и фуга,
	мъглявинна и пияна
	бързобедра центрофуга.
	… Неприлично лаконично
	прави жест ченге на кука.
	После месецът я сгушка
	и направи месечинна,
	и увисна като крушка
	над кипящата градина.
	И нататък, дай, аванти!
	Сто пауна върху свода
	тръскат сто искристи веера,
	бистра, лумнала в брилянти
	фойерверкова феерия!
	А отдолу две дузини
	весели, засмени свини
	блъскат, тропкат със нозе,
	лъскат като балерини
	с порфирното си розе.
	А среднощните играчи
	дявол взема
	чума тръшка
	вятър вее
	мътна влачи!
	После палми от Таити
	и китари от Хаити,
	после граф Кресченчетало
	дрънка вяло на чембало,
	после дуо Пит енд Кити, клоуните,
	се превземат и си пеят:
	„Ай ем Пити, ай ем Пит,
	ай лъв ю, Кити…“
	А среднощните зяпачи
	дявол взема
	чума тръшка
	вятър вее
	мътна влачи…
	— Глей ги, маа му и стара —
	слухар смига на слухара.
	Пръхти в тръпки мургав кон.
	Хетера от Вавилон
	сред смълчания харем
	друса зажаднял корем,
	опва се с маймунски крясък,
	вие стан и рие пясък.
	Конят скочи вдъхновен
	и изцвили ария конска,
	огнестрелно устремен
	в хетерата вавилонска.
	В сянката блаженства фаун.
	Под дриадите в нок-даун
	шоколадно изтерзан
	пада мускулест Тарзан.
	А сред хладния басейн,
	с бледи лилии осеян,
	плуват нимфи и селени,
	радостно съединени…
	браво! браво! браво! браво!
	гъсто, тлъсто, млечно, здраво,
	плътно, мътно, мръсно, втръсно,
	кръвно, стръвно, бяло, вряло
	се наля в едничко тяло
	тътнещо и подлудяло.
	И от входа, та до свода
	се извиват в хоровода
	и надълго, и напряко
	Караконджол, Архидракон,
	Дамла, Пипка, Черна чума,
	Злите веди, Змей-Горянин,
	Вампир, Прилеп, Кукумявка
	мятат стъпките пияни.
	А несвестните водачи
	дявол взема
	чума тръшка
	вятър вее
	мътна влачи.

#	IV.

	При бюфета всеки бърза,
	всеки дърпа, гълта, сърба,
	лапа с лапи,
	бучи с пръсти,
	както случи,
	суче, хруска,
	пуска пръски.
	Бледият пер Верез
	зъби впил във нерез.
	В блюдо пред мамзел Фривол
	дере гърло кървав вол.
	До Бурбона дона Бона
	всмуква в мазни устица
	серпентини от чръвца.
	А сър Блъви се накърка,
	махна с вилица и сбърка —
	боц! — в едната зряла диня
	на графиня Истериня.
	Под портрета —
	чудно нещо —
	най-горещо.
	Хоп! Готови!
	Ножовете на кръстос!
	Бяла мряна, ален сос,
	хрус! — сурови —
	безусловно здравословно —
	бели зъби, черни бърни, абанос.
	Пуйки печени крещят,
	кости в челюсти трещят.
	В танц се носи граф Нефела
	с дълга кълка от газела.
	Шейхът, на кютюк, жонглира
	със плаке деликатеси,
	не можа да маневрира
	връз Диана се натресе,
	пльос — във соса,
	вой пиянски — бум шампански — дринк газиран,
	а над всички сервитьорски
	полк кръжи моторизиран.
	А в околните хотели,
	дяволите са ги взели,
	без да спят и без да спрат
	врат отврата и разврат.
	От кьошета, под кушета,
	зад бюфета и в клозета
	куки смигат на ченгета.
	Хермелин, цилиндър, фрак,
	дай набързичко, на крак,
	муселин, визон, воал,
	трак на крак и пак на бал!
	Вият дяволите био,
	соло, дуо, в хор и трио,
	а среднощните ездачи
	дявол взема
	чума тръшка
	вятър вее
	мътна влачи.
	Акселбанти и корсети
	мис Лабамба вече с пети
	мисис Хикси с еди-кой си,
	шевролети и ролс-ройси,
	суперстари
	пълнонощни министерви
	генерали и консерви
	инфанти и инфантили
	инфлагранти адютанти
	имбецили
	сьомги херинги и гьоринги
	проститаци
	мижитутки
	кану-каяци
	тути-фрутки
	градинари
	гардинери
	гренадири
	хайл-сиктири!
	Генера!
	Дегенера!
	Контраадмира! — Ура!
	Раз и два-с-и,
	раз и два!
	На площада бие два.

#	V.

	Вече три часа подкара.
	В кулоара, в будоара,
	в бара и във писоара
	слухар смига на слухара.
	А във фоайето — ето —
	неотменни, незабавни,
	девет тайни, осем — явни.
	А енти отдел — с последен модел.
	Разхожда се, мисли, гледа си патъка,
	покашля се, цъка —
	елеганц и гланц и шпиц и
	екстра лачени чепици,
	и удобно и с фасон,
	и най-вече в унисон.
	Да, енти отдел с последен модел.
	Разхожда се, мисли, гледа си патъка,
	покашля се, цъка.

#	VI.

	Мина три, отбива четири.
	Тръпка нивите обветри.
	Ден вещае.
	Руменее на въсток,
	слънцето налива сок,
	просветлява.
	Трепкат брезови корици,
	птиче в храста изсвирука.
	Карат към града каруци
	зеленчука.
	Шепне вятърът с брезите,
	пръсти през ръжта прокара.
	Карат зеленчук колите
	към пазара.
	Хлад пронизва, и подрусва, и скрибуца,
	дълги дири и каруца след каруца…
	Селски жени покрай пътя
	крачат боси,
	яйца, масло на пазара
	всяка носи.
	Камион с яркожълти бали
	ги настига,
	розов прах на хоризонта
	дълго вдига.
	Пропя петел, после втори,
	сетне трети,
	дечурлига тичат вече
	след овцете.
	Хлад пронизва, и подрусва, и скрибуца,
	дълги дири и каруца след каруца…
	Бяла църква, в гнездо щърка
	и камбани,
	бръшлян, здравец,
	и градинки прекопани.
	Кози хрупат росен бурен,
	бели, млечни.
	В златен прах блестят комини,
	но далечни.
		Портокаловото утро
		пукна в градското небе,
		На перваза с кротка мутра
		спи отрудено ченге.

#	VII.

	От централния трезор
	към хотел „Бамбашкадор“
	по алея „Триумфал“
	откъм Дрънди-прес-централ,
	покрай Круп-Коруп-сие
	Брут-Барут-ателие
	и през „Всичките светии“
	карат градските коли
	със нечистотии.
	От малка стара мансарда
	гледа една хубавица,
	в дългите пръсти цигара,
	косата — с книжки навита.
	Вървят колите в колона
	по утринните павета,
	малката пуши цигара
	и все пред себе си гледа.
	Вижда немазана къща,
	опушена, на два ката,
	в прозорците й се смеят
	в жълти саксии мушката.
	Един дебел на балкона
	сънено дъвче закуска,
	разпасаната му риза
	ниско надолу се спуска.
	Заек виси под лозата,
	а кожата му — одрана,
	очите му още виждат
	обърнатата поляна.
	Зад тю̀лените перденца
	сръчно стопанката шета,
	вишновката ферментира
	в тъмнозелени шишета.
	Отвори вече бръснаря,
	поздрави бодро клиента,
	малката пуши цигара
	и все пред себе си гледа.
	Пред бистрото с нос изчоплен
	е подпрян картонен Чаплин.
	Мина покрай магазина
	стар рибар на колело,
	а на прашната витрина
	със строшеното стъкло,
	на парчето лепнат вестник
	се чете: ИДЕОЛО
	Зад зелената реклама на бонбоните „Ментол“
	друг печатен лист открива
	с тлъсти букви ИДЕОЛ.
		За топли кифли отсреща
		влязоха няколко души,
		малката гледа и гледа
		и все замислено пуши.

#	VIII.

	Нощем — тихо в касите на гарите
	чучуркат безстрастно, сънливо,
	в вертепите — на гейзери,
	по дансинга — пенливо,
	избухват, изригват, изпръскват в зори
	гноящи, смъдяща, смърдящи
	пари.
	Заемани, връщани,
	оповръщани.
	Влагани, вадени,
	късани, ле`пени,
	чопнати, пипнати, бутнати, гепени,
	мокрени, гладени, татуирани,
	изпроституирани,
	от джо`бове, каси и портмонета,
	към портмонета, каси, джобо`ве —
	във кръг и във кръг и във кръг и отново:
	за лукс, за комфорт,
	за лук, за компот,
	за пюре от домати,
	за соаре с дипломати,
	за хляб и за леща,
	за държавна среща,
	за салюти и пушки,
	за люти чушки,
	за награда, за приз,
	за праз и ориз,
	за авоари и инкасиране,
	за цигари и сирене,
	за пломби и апломби,
	за танкове и бомби,
	за тирани,
	жандармери,
	антанти,
	за колани,
	жартиери,
	тиранти
	от лекари, учители, дървосекачи
	към докери, аптекари, готвачи,
	раздрънкани на дребно, набъбнали в пачки
	от банки-гиганти и каси-прасета
	по лабиринти мравуняци и пияни трасета
	във всички посоки
	от всички към всички
	запълзяват вонливи червиви парички.
	Те превземат с атака
	и Вердюн, и битака,
	те отплуват към Индия с белия кораб,
	те купуват войни, и гевреци, и хора.
	Грош! Милиард!
	Нощ! Ад!
	Европа, Америка,
	Африка, Азия.
	Инфлация, експанзия,
	експлозия, инвазия.
	Горе високо
	плющят банкнотите,
	шиба ги вятърът с лудо кикотене,
	късани, кътани, люшкани, лашкани
	крастави жаби и гущери скашкани
	вият се гърчат издуват подскачат
	хилят се плезят се плюят и плачат
	разпадат се в хиляди златни бълхи
	бръмчащи в ушите метални мухи
	наливат чудовище плугаво златно
	и в бляскави въшки се сипват обратно
	милионно метално бълхливо бръмчене
	в портфейлите в касите в книжките в джоба
	покълва в прокълната мътна утроба
	продажното семе
	плоди се множи се
	от бяса във чорта
	гъмжи и едрее влечужното племе
	набъбва и зрее прокажна реколта.

#	IX.

	Карат от село колите
	със храна.
	Карат от града колите
	със воня.
	Срещнаха се на самото разклонение,
	като сватба, ясна сватба, с погребение.
	Наредиха зеленчука по тезгяха.
	На полето очистителните спряха.
		И тамо —
		всяка се изтърбуши
		и натори народната нива,
		за да твори едно светло грядуще
		и да плоди и…
		други такива.

#	X.

	Задълбавайки основно в ролята на ИДЕОЛ-а
	рой отбрани журналисти
	изписваха ко`ла след ко`ла
	рола стандартни листи:
	идео`ло идеа`ло идео`л идеоло`
	а в развихрената зала както и преди било —
	запотените играчи
	дявол взема
	чума тръшка
	вятър вее
	мътна влачи.
	Но стана`ли нови сили,
	много прогресивни били,
	много зъби си избили,
	и децата си набили,
	и цените си подбили,
	знамената си побили,
	и чивиите избили,
	и чиниите разбили,
	в гъсти редове се сбили,
	и стени с глави пробили,
	и камбаните забили.
	За възхода — по народа!
	Залп вечерен,
	черна рота.
	Кокъла, главата, кяра…
	Вярвайте ни, вашта вяра!
	…идеоло идеало…
	Идело идеоло`
	голосло, безпрекосло,
	голо-доло-идеоло,
	идеоло-оло-гич,
	идеолоисторич,
	идеолохич и бич
	хич! — и бич! и бич! и бич!
	Дай, маестро, вива, вива!
	Тая фиеста си я бива!
	Дай, маестро, форте, форте!
	Само да не се изпорти…
	Идеоло-гичи-гичи!
	Пресата го бичи-бичи.
	Пресата ще го обоб!
	Трима стари печатари
	жулят водка, мезят с боб.
	Пресата ще обобщи!
	Цуцо с Муца се набират,
	а последната пищи:
	фа-ми, ла-ми, до-диез!
	На пресата й е през…
	До ми сол до до ми соло
	идеол до идеоло
	с едри букви, с фотография.
	Полиолигафия, олигафия,
	полиолигафия!
	А в развихрената зала
	сгорещените свирачи
	дявол взема
	чума тръшка
	вятър вее
	мътна влачи.
	И по пиаци и по гари
	викат малки вестникари:
	— Новини от гала-бала!
	Гала-бала! Гала-бала!
	Бал във операта! О!
	Днеска най-идеоло!
	Катастрооо за десет грооо!
	Вземайте по десет брооо!
	С едри букви, с фотография!
	Полиолигафия, олигафия,
	полиолигафия.

#	XI.

	Печатарското мастило
	не се е пестило
	„… за високите ни цели …“
	— Зеле, зеле, зеле, зелееее!
	„наболелия въпрос …“
		— Кервиз, копър, кервиз, копър,
			кервиз, копър, магданоз!
	„… в отклик на народен вопъл …
	срещу вражата стихия …“
		— Ле-бле-бле-бле-бле-бле-бия!
			Ле-бле-бле-бле-бия!
	„… плод на ниските инстинкти …
	в бой с обществения враг! …“
		— Челадинки, челадинки,
			челадинки за пет стинки,
			челадинки,
			пачи крак!
	„… и обществения ред…“
	— Келнер, две уиски с лед!
	Туп, туп, туп…
	Туп, туп, туп…
	От площада влачат труп.
	Кръъъ…
	изпоцапани със кръ…
	… гом!!!
	на площада падна бом
	бим-бам-бом-ба
	бим-бам-бом…
	Кррръ.
	Джаз! Джаз! Дай джаз!
	Маестро — газ!
	Сега ще свириш соло!
	О, идеол! О, идеал!
	О, мило малко сладко идеоло…
	Но гледайте! Гледайте!
	Каква сензация! Браво, дирекция!
	Суператракция!
	Тежко и бавно —
	задава се — Браво! Страхотно! —
	въртящо гъсеници в гъстата луга —
	допотопно банкнотно златопотно влечуго!
	Приижда гъжвейки се спазма по спазма,
	пътя си спазва в мазната плазма,
	пробягва по гривните тръпка вълниста,
	в сифони от слюнки и златни мъниста
	с раздрусана джука и паст засияла
	Крал Карнавал встъпва в балната зала!
	Свисти и пъшка,
	фъщи и фъшка
	пари` и па`ри.
	Отпред ченгета.
	Отзад — слухари.
	Сгърчва се, спира се, с труд се подръгва,
	подушва, ухилва се, сепва се, тръгва…
	А отгоре му
	гола,
	със ръкавици,
	с бляскав варак върху острите цици,
	с цилиндър, с папионка лачена,
	със руж-циклам и устни плам,
	с неонова реклама — там,
	с новия шлагер щастливо разграчена:
		— Никой не бръсна,
			ах, никой не бръсна…
	сияйно усмихната
	язди разкрачена
	неудържимата Майна Му Мръсна!
	И изведнъж — сред писъци хищни —
	цялата зала със гръм се отприщи —
	прегазва, премазва и ръфа със глиги,
	балансира по пот, слуз, помия и лиги,
	със ножове лъска, със палки разбива,
	със стръв и кръв път към гадта си пробива
	търбуши до лакти загребва със нокти
	разварени в курбана напоени банкноти
	и тъпче се, гълта озверялата орда,
	влечугото зее с ухилена морда,
	и ръфа го, гризе го бясната зала,
	но бликва във нова плът — прясна кипяща —
	и невъзмутимо пляска с опашка
	коронният номер на бала!
	И си припява:
		— Никой не бръсна,
			ах, никой не бръсна…
	неудържимата Майна Му Мръсна…
	Майна му мръсна!
	Майна му мръсна!
	Оркестър! — Туш!
	Маестро! — Слуш!
	Дай, шишко, карай соло…
	О, идеол, о, идеал…
	о, мило
		малко
			сладко
				идеоло…


	Тук —
	шампанско ще изригне.
	Полилей ще се люлее.
	Кука на ченге да смигне
	даже няма да успее.
	Тук земята ще се пука —
	от смях —
	свода ще се пръска.
	И безумните шебеци
	от звездите ще изтръска.
P$
