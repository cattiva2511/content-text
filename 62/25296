	Дзъ Юй представил великия китайски философ Конфуций на сунския министър. Когато Конфуций се отдалечил, Дзъ Юй влязъл при велможата, за да узнае неговото мнение за госта.
	— След като видях Конфуций, — казал министърът, — вие вече ми се струвате съвсем дребен, като въшка или бълха. Днес ще го представя на господаря.
	И тогава Дзъ Юй, опасявайки се, че господарят ще възвеличае прекалено Конфуций, казал на министъра:
	— Когато господарят се запознае с Конфуций, вие също ще му заприличате на въшка или бълха!
	И министърът се отказал от намерението си.
