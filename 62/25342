	Веднъж един селянин спасил от удавяне един даос. Поискал даосът да му се отблагодари за доброто дело и го завел в пещерата си. Извадил от едно скривалище огромна тиква и извадил от нея три вълшебни предмета: игла, боздуганче и жезъл. Сложил ги в краката на селянина и казал:
	— Макар тези неща да изглеждат съвсем обикновени, в тях се крие вълшебна сила: иглата дарява живот и лекува всички болести, боздуганчето при удар ръси златни и сребърни монети, а жезълът дава власт да победиш всяка войска и да се справиш с враговете си. Ти ми спаси живота и за награда можеш да си избереш едно от тях.
	Селянинът, без да му мисли много, хванал иглата и я мушнал в пояса си.
	— Много бързо взе решение — учудил се даосът. — Нима не искаш богатство или власт?
	— Аз избрах живота — отговорил мъдрият селянин, — защото нито властта, нито богатството струват нещо без него, а като спасявам живота на другите, аз, ако поискам, ще имам и власт, и богатство. Ето защо предпочетох иглата, а колкото до жезъла и боздуганчето — те само ще ми създават грижи.
