P>
	Какво съм аз, ако не пророк и лъжец,
	чиято майка е елф, а баща й отец?
	Закърмена с кръста и под вода потопена,
	какво съм аз, ако не на Звяра роднина?

	И с кого да другарувам, ако не с змии и жабоци,
	пръкнали се между блатните треволяци?
	И каква ли песен да пея, на олтар осветена,
	ако не молитви и тропари, и псалми от Псалтира?

	Такъв воал може да откриете в тревата,
	изтъкан от на майка-фея ръката.
	Пламък такъв е вплетен в тревистите вълни,
	където в мрежата на майка-русалка блести.

	Но що за чедо може да се добие
	от любовта на свещеник и фея?
	Нивгаш не сте видели, а и няма по света
	създания, каквито ме топлеха в люлката.

	Така че, каква бих могла да бъда аз,
	ако не монахиня и развратница?

	Поел през храсталака в някой ден мъглив,
	задава се тате, с капчици покрит.
	За смъртта ми се моли, рождението ми проклина
	и трака с броеницата си чак до амина.

	А ето я мама, на колене лице подпира,
	в неговото лице ненаситно се взира
	и в горския мъх с пръсти думи реди,
	противни на всички негови молитви.

	Той ме учи сутрин и вечер да славя бога,
	научи ме гръцки и латински да говоря,
	благослови ме и ме кръсти, да ми спаси душата,
	но щом ни обърне гръб, ний призоваваме сатаната!

	О, колко неща от мене скрити останаха
	зад плетове и канавки, додето не пораснах аз.
	И как ме разкъсваха татко и майка
	между „Кое предпочиташ?“ и „Кое подобава?“.

	С такива именно двама господари
	какво съм аз, ако не тяхно създание?
P$
