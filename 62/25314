	Един мандарин от провинция Лю се отправил да открие задморската птица, която се появила в околността, и после я отнесъл в двореца си.
	По този повод заклали един вол, една овца и едно прасе и в чест на птицата бил устроен пир, на който свирили прекрасни музиканти, а музиката била съчинена под наблюдението на император Шуен. Но птичката не обръщала внимание на всичко това, била умърлушена и унила, не опитала нито едно късче месо, не докоснала никое питие. И след три дни умряла.
	Мандаринът се опитал да я храни така, както се хранел самият той, но не разбрал, че трябва да се отнася с нея като с птица, а не като с император. Музиката не значела нищо за нея, а птиците не ядат говеждо, овче или свинско месо. Мандаринът я убил.
