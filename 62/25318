	Дан, главният жрец, който колел жертвеното животно в Шан, попитал Джуан Дзъ какво е милосърдие*.
	[* Става дума за конфуцианското понятие жън, най-често превеждано като „хуманност“, „човечност“, с чиято стандартна трактовка спори даосът Джуан Дзъ.]
	— Милосърдни са тигрите и вълците, — отговорил Джуан Дзъ.
	— Как така?
	— Как да не са милосърдни, ако вълчицата и вълчетата се обичат един другиго?
	— Разрешете да ви попитам за истинското милосърдие!
	— За истинското милосърдие не съществуват роднински чувства.
	— Аз съм чувал, че без родство няма и любов, без любов няма и синовно уважение. Нима може да има истинско милосърдие без уважение към родителите!
	— Не, не е така, — отвърнал Джуан Дзъ. Истинското милосърдие е високо. За него, разбира се, не си струва да се говори, ако се изхожда от синовното уважение. Та в думите ти синовното уважение не е преувеличено, а твърде умалено. Та защо планината Миншан не се вижда, когато тръгваш към Ин от юг? Защото тя е далече от Ин. Затова се казва:
	Да уважаваш родителите си, е по-лесно, отколкото да ги обичаш.
	Да обичаш родителите си, е по-лесно, отколкото да ги забравиш.
	Да забравиш родителите си, е по-лесно, отколкото да ги накараш да те забравят.
	Да ги накараш да те забравят, е по-лесно, отколкото самият ти да забравиш за всичко в Поднебесната.
	Да забравиш всичко в Поднебесната, е по-лесно, отколкото да накараш всичко в Поднебесната да забрави за теб.
	Та нали този, който умее да забравя за Височайшето и Обкръжаващото, се отдава на Бездействие. Благата му се разпространяват в тъмата на поколенията, а Поднебесната дори не знае за него. Как е възможно толкова да се прехласваш пред милосърдието и синовната почтителност? Нали с всичко това — с уважението към родителите и по-възрастните братя, с милосърдието и справедливостта, с предаността и доверието, с целомъдрието и честността — хората принуждават себе си да служат на собствената си добродетел, всичко това не струва повече. Затова и се казва: „Истинското благородство отхвърля царските почести, истинското богатство отхвърля царската съкровищница, истинското желание отхвърля името и славата“. От всичко това пътят няма да се промени.
