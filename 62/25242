	Продължават да пишат тези старомодни истории за сделки с Дявола. Нали знаете… сяра, заклинания и пентаграми, трикове, уловки и заблуди. Не знаят за какво говорят. През двадесети век, диаболизмът* е нещо изкусно и модерно като джубокса и автоматичните асансьори и телевизията и всички онези съвременни произведения, които ви карат да се чувствате некомпетентен и разгневен.
	[* Сдружение с Дявола (_Всички забележки са на преводача_ — бел.ел.коректор)]
	Преди година бях уволнен от агенцията, в която работех — трето уволнение за последните десет месеца. Трябваше да се примиря с факта, че бях неудачник. Също така бях и разорен. Реших да продам душата си на Дявола, но проблемът беше, че не знаех как да го намеря. Отидох в читалнята на библиотеката и изчетох всичко свързано с демонологията. Както казах, това бяха само празни приказки. Все пак, ако можех да се сдобия с необходимите съставки за призоваване на Дявола, които бяха доста скъпи, нямаше да ви разказвам това.
	Бях затруднен, така че направих очевидното; обадих се на Селебрити сървис*. Отговори ми изтънчен млад мъж.
	[* Компания, предлагаща информация за знаменитости.]
	— Можете ли да ми кажете къде е Дявола? — попитах аз.
	— Абонат ли сте на Селебрити сървис?
	— Не.
	— Тогава не мога да ви дам тази информация.
	— Мога да ви платя малка сума за услугата.
	— Желаете ограничено обслужване?
	— Да.
	— Знаменитост, моля?
	— Дявола.
	— Кой?
	— Дявола… Сатаната, Луцифер, Рогатия, Стария Ник*… Дявола.
	[* Друго прозвище на Дявола.]
	— Един момент, моля.
	След пет минути младежът ми отговори, изключително ядосан:
	— Много съжалявам. Дявола вече не е знаменитост.
	Затвори ми.
	Направих логичното — зарових се в телефонния указател. На страница с реклама на ресторант „Сарди“ открих „Сатана, Шейтан, Касапница и Баал*“, 477 Мадисън Авеню, Джъдсън 3–1900. Обадих им се. Отговори ми весела млада жена:
	[* Един от седемте принца на Ада в Стария Завет.]
	— „С, Ш, К и Б“. Добро утро.
	— Мога ли да разговарям с господин Сатана, моля?
	— Линиите са претоварени. Ще почакате ли?
	Почаках и изхабих оставащото ми време. Скарах се с оператора и изгубих още една монета, но ми обещаха, че ще бъда компенсиран с пощенски марки. Обадих се отново на „Сатана, Шейтан, Касапница и Баал“.
	— „С, Ш, К и Б“. Добро утро.
	— Мога ли да разговарям с господин Сатана, моля? И ако обичате, не ме карайте да изчакам. Обаждам се от…
	Централата прекъсна връзката и чух жужене в слушалката. Зачаках. Телефонният автомат изщрака заплашително. Най-накрая някой се обади:
	— Офисът на госпожица Хоган.
	— Мога ли да разговарям с господин Сатана?
	— Кой се обажда?
	— Той не ме познава. Става въпрос за нещо лично.
	— Съжалявам, но господин Сатана не работи вече в нашата организация.
	— Бихте ли ми казали къде мога да го намеря?
	Последва тиха дискусия в бруклински акцент и след малко госпожица Хоган отговори в секретарски маниер:
	— Господин Сатана сега работи за „Велзевул, Белиал, Дявол и Разгул“.
	Потърсих ги в телефонния указател. 383 Мадисън Авеню, Плаца 6–1900. Набрах. Телефонът звънна веднъж и замлъкна. Металически глас произнесе монотонно:
	— Номерът, който се опитвате да наберете не е валиден. Моля, проверете в указателя. Това е записано съобщение.
	Проверих в указателя. Беше си Плаца 6–1900. Набрах отново и попаднах на същото записано съобщение.
	Накрая се добрах до оператор, увещавайки го да ми даде новия номер на „Велзевул*1, Белиал*2, Дявол и Разгул“. Обадих им се. Отговори ми весела млада жена:
	[*1 Демон, почитан в близкия изток.]
	[*2 Демонът на лъжите.]
	— „В, Б, Д и Р“. Добро утро.
	— Мога ли да разговарям с господин Сатана, моля?
	— Кой?
	— Господин Сатана.
	— Съжалявам, но такова лице не работи в нашата организация.
	— Тогава ме свържете с Велзевул или с Дявол.
	— Един момент, моля.
	Зачаках. На интервали от по половин минута, жената изпъшкваше в слушалката: „Все още се опитвам да се свържа с Дяв…“ и прекъсваше без да имам възможност да отвърна. Накрая весела млада дама заговори:
	— Офисът на господин Дявол.
	— Мога ли да разговарям с него?
	— Кой се обажда?
	Казах й.
	— Разговаря на другата линия. Ще почакате ли?
	Почаках. Монетите ми започнаха да се топят. След двадесет минути, веселата млада жена се включи отново:
	— Беше повикан спешно на среща. Може ли да ви звънне?
	— Не, ще опитам по-късно.
	Девет дни по-късно успях да се свържа с него.
	— Да, сър? Какво мога да направя за вас?
	Поех си дъх.
	— Искам да продам душата си.
	— Имате ли необходимите документи?
	— Как ви документи?
	— За собствеността, моето момче. За продажбата. Не можеш да очакваш „В, Б, Д и Р“ да купи прасе в торба*. Може да използваме картонени чаши тук, но сосът трябва да е първокласен. Донеси ми презентация. Моето момиче ще ти запази час.
	[* „Pig in a poke“ (идиом) — покупка, без проверка на качеството. _(Сходен български израз е „котка в торба“ — бел.ел.коректор.)_]
	Приготвих презентация за моята душа. След това се обадих на неговото момиче.
	— Съжалявам, но той е на почивка. Обадете се след две седмици.
	Пет седмици по-късно тя ми запази час. Отидох там, седнах в чакалнята на „В, Б, Д и Р“ и два часа чаках с презентацията на коленете ми. Накрая бях заведен в офис, с тапети в блестящ неон. Дявола се беше опънал в своя стол и диктуваше на една Желязна девица*. Той беше висок мъж, притежаващ увещаващия глас на брокер; като тези, които говорят на висок тон в асансьорите. Чистосърдечно се ръкува с мен и без да губи време прегледа презентацията ми.
	[* Железен уред, предназначен да измъчва или убива човек като пробива тялото му с остри предмети (ножове, остриета, пирони).]
	— Не е лоша — каза. — Никак даже. Мисля, че можем да правим бизнес. Така, какво имаш впредвид? Обичайното?
	— Пари, успех, щастие.
	Той кимна.
	— Значи обичайното. Това се нарича честна сделка. „В, Б, Д и Р“ не е някаква си празна работа. Ние гарантираме пари, успех и щастие.
	— За колко време?
	— Нормална продължителност на живота. Без номера, моето момче. Черпим информацията си от застрахователните полици. Но и така мога да ти кажа, че ще живееш още четиридесет-четиридесет и пет години. Ще уточним това по-късно в договора.
	— Без номера?
	Той зажестикулира нетърпеливо.
	— Не обръщай внимание на лошата реклама. Обещавам ти, без номера.
	— Със сигурност?
	— Не само, че ти гарантирам добро обслужване; ние държим на доброто обслужване. „В, Б, Д и Р“ не иска недоволни клиенти, поддаващи жалби в Агенцията за защита на потребителя. Ще трябва да ползваш услугите ни поне два пъти годишно, иначе договорът ще бъде анулиран.
	— Какви услуги?
	Той сви раменете си.
	— Всякакви. Да ти лъснем обувките; да ти почистим пепелниците; да ти осигурим танцьорки. Ще ги уточним по-късно. Единственото ни изискване е да ни ползваш поне два пъти годишно. Ще ти дадем _quid_ за твоето _quo. Quid pro quo_*. Чатна ли?
	[* Услуга за услуга.]
	— Но без номера?
	— Без номера. Нашият правен отдел ще подготви договора. Кой те представлява?
	— Имаш предвид агент ли? Нямам такъв.
	Той се изуми.
	— Нямаш агент? Моето момче, живееш опасно. Току-виж, жив сме те одрали. Намери си агент и му кажи да ми се обади.
	— Да, сър. М-мога ли… Може ли да ви задам един въпрос?
	— Давай. При нас няма скрито-покрито.
	— Какво ще се случи с мен… к-когато договора бъде прекратен?
	— Наистина ли искаш да знаеш?
	— Да.
	— Не ти препоръчвам това.
	— Искам да знам.
	Той ми показа. Беше като отвратителен сеанс при психоаналитик, безкрайно… вечно, агонизиращо самонаказание. Ад. Бях потресен.
	— Предпочитам да ме измъчват жестоки демони — казах аз.
	Той се засмя.
	— Те не могат да се сравняват с човешката нечовечност. Така… промени ли си решението или имаме сделка?
	— Имаме сделка.
	Ръкувахме се и той ме поведе към вратата.
	— Не забравяй — предупреди ме той, — защити себе си. Намери си агент. Потърси най-добрия.
	Наех „Сибил*1 и Сфинкс*2“. Тове се случи на 3 март.
	[*1 Пророчица — от гр.]
	[*2 Митично създание с тяло на лъв и глава на човек.]
	Обадих се в „С и С“ на 15 март. Госпожа Сфинкс каза:
	— О, да, има спънка. Госпожица Сибил се занимаваше с преговорите с „В, Б, Д и Р“, но трябваше да лети за Шеол*. В момента аз я замествам.
	[* Царството на мъртвите.]
	Обадих се на 1 април. Госпожица Сибил каза:
	— О, да, има малко забавяне. Госпожа Сфинкс трябваше да отиде в Салем* за репетиция. Горене на вещици. Ще се върне следващата седмица.
	[* Град в Масачузетс, известен с процеса срещу т.н. Салемски вещици през 1692 г.]
	Обадих се на 15 април. Госпожица Сибил, веселата млада секретарка, ми каза, че имало някакво забавяне покрай печатането на договора. Явно „В, Б, Д и Р“ преустройваха правния си отдел.
	На 1 май, „Сибил и Сфинкс“ ми се обадиха с новините, че договорът е прис тигнал и техния правен отдел го проверява.
	През юни трябваше да си намеря работа, за да мога да задържа тялото и душата си заедно. Започнах в илюстраторския отдел на една мрежа*. Поне веднъж седмично излизаха статии за сделки с Дявола — _подписани, подпечатани и представени_; точно под рекламите. Пуках се от смях. След четири месеца преговори, все още бях беден.
	[* В случая се има предвид медия от вида на вестник или списание.]
	Видях Дявола веднъж в суматохата на Парк Авеню. Той бързаше за конференция и беше зает да се прави на весел и сърдечен пред електората. Поздравяваше всеки полицай и портиер по малко име. Когато го заговорих, той се поуплаши; помисли ме за комунист, че дори и по-зле. Въобще не ме помнеше.
	През юли всички преговори бяха прекратени; всички бяха във ваканция. Август пък отидоха отвъд океана на някакъв фестивал Черна меса*. Септември „Сибил и Сфинкс“ ме повикаха в офиса си, за да подпиша договора. Той представляваше тридесет и седем страници, изпълнени с петна от корекции и добавки. Имаше половин дузина малки кутийки в края на всяка страница.
	[* Сатанински ритуал.]
	— Ако само знаеше колко много работа имахме по този договор — със задоволство ми споделиха от „Сибил и Сфинкс“.
	— Понеже е дълъг, така ли?
	— Не, всъщност късите договори са проблемни. Попълни всяка кутийка и се подпиши на последната страница. Във всичките шест копия.
	Попълних ги и ги подписах. След като приключих, не се почувствах по-различно. Бях очаквал, че ще почна да се пълня с пари, успех и щастие.
	— Имаме ли сделка сега? — попитах.
	— Не и преди той да я подпише.
	— Не мога да издържа повече.
	— Ще ти изпратим договора по куриер.
	Изчаках седмица и им се обадих.
	— Забравил си да попълниш една от кутийките — казаха ми.
	Отидох до офиса им и ги попълних. След още една седмица им се обадих.
	— Той е забравил да попълни една от кутийките — казаха ми този път.
	На 1 октомври получих специална пратка. Също така и препоръчано писмо. Пакетът съдържаше _подписан, подпечатан и представен_ договорът между мен и Дявола. Най-накрая щях да съм богат, преуспял и щастлив. Препоръчаното писмо беше от „В, Б, Д и Р“ и в него ме уведомяваха, че съобразно провала ми в изпълнението на клауза 27-А от договора, той е прекратен и аз подлежа на събиране в удобно за тях време. Втурнах се към „Сибил и Сфинкс“.
	— Каква е тази клауза 27-А? — попитаха те.
	Проверихме. Това беше условието, което ме задължаваше да използвам услугите на Дявола поне веднъж на шест месеца.
	— Каква е датата на договора? — попитаха „Сибил и Сфинкс“.
	Проверихме. Договорът беше с дата първи март, денят, в който за пръв път говорих с Дявола в неговия офис.
	— Март, април, май… — госпожица Сибил започна да брои на пръсти. — Прави са. Седем месеца са изминали. Сигурен ли си, че не си поискал някаква услуга?
	— Как бих могъл? Та аз нямах договор.
	— Ще я видим тази работа — сурово каза госпожа Сфинкс. Обади се във „В, Б, Д и Р“ и проведе въодушевен спор с Дявола и неговия правен отдел. След това затвори.
	— Твърди, че сте си стиснали ръцете на първи март — съобщи тя. — Той е бил готов да изпълни своята част от сделката.
	— Как бих могъл да знам? Та аз нямах договор.
	— Не си ли поискал нещо?
	— Не. Чаках си договора.
	„Сибил и Сфинкс“ се обадиха в техния правен отдел и представиха случая.
	— Ще трябва да обжалвате — съобщиха от правния отдел и обясниха, че агентите имат забрана да действат като адвокати.
	Наех правната фирма на „Чародей, Вълшебник, Вуду, Даузър* и Вещица“ (99 Ват Стрийт, Ексчейндж 3–1900) да ме представляват пред Арбитражната комисия (479 Мадисън Авеню, Лексингтън 5–1900). Поискаха 200 долара хонорар и двадесет процента от евентуалните приходи от договора. Бях успял да спестя тридесет и четири долара докато работих в илюстраторския отдел. Фирмата се отказа от хонорара и продължи предварителните преговори с комисията.
	[* „Dowser“ — човек, който търси вода с лескова пръчка.]
	На 15 ноември мрежата ме понижи до пощальон и аз сериозно започнах да мисля за самоубийство. Единствено факта, че душата ми участваше в арбитраж, ме спря.
	Делото беше на 12 декември. Бе проведено пред трима независими арбитъра и отне цял ден.
	Казаха ми, че са изпратили по пощата решението си. Изчаках седмица и се обадих на „Чародей, Вълшебник, Вуду, Даузър и Вещица“.
	— Във ваканция са за коледните празници — ми беше съобщено.
	Обадих се на 2 януари.
	— Един от тях е извън града.
	Обадих се на 10 януари.
	— Той се върна, но другите двама са извън града.
	— Кога ще получа решението?
	— Може да минат месеци.
	— Имам ли някакъв шанс?
	— Е, никога не сме губили арбитраж.
	— Това звучи доста обнадеждаващо.
	— Но винаги има първи път.
	Това прозвуча доста необнадеждаващо. Уплаших се и реших да подсиля шансовете си. Направих логичното и се залових с телефонния указател, докато намерих „Серафим, Херувим и Ангел“, 666 Пето Авеню, Темпълтън 6–1900. Обадих им се. Отговори ми весела млада жена:
	— „Серафим, Херувим и Ангел“. Добро утро.
	— Мога ли да разговарям с господин Ангел, моля?
	— Разговаря на другата линия. Ще почакате ли?
	Все още чакам.
