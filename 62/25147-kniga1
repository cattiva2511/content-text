>	Част първа

>>	1.

	— За два дни сте в Смоленск вече, нали, господин Фишър? — попита тя.
	Грегъри Фишър вече не се впечатляваше, нито пък се объркваше от странния словоред и необичайните граматически времена на английския, който говореха в тая част на света.
	— Да — отговори той, — от два дни съм в Смоленск.
	— Защо не ви видяла, когато пристигнали?
	— Бяхте излезли някъде. Срещнах се с полицията, т.е. милицията.
	— Да? — тя прелисти документите му. Лицето й бе напрегнато, но след малко засия. — А, да. Добре. Вие отседнали тук в хотел „Централен“?
	Фишър огледа представителката на Интурист. Беше на около 25 години, няколко години по-голяма от него. Не изглеждаше зле. Но може би само така му се струваше, защото от доста време бе по пътищата.
	— Да, снощи спах в хотел „Централен“.
	Тя погледна визата му.
	— Турист?
	— Точно така. Турист.
	— Занятие?
	Фишър вече започваше да се дразни от тези вътрешни мерки за контрол. Във всеки град, където бе спирал, се чувстваше така, сякаш преминаваше митница на държавна граница.
	— Бивш колежанин, понастоящем безработен — отговори той.
	Тя кимна.
	— Да? В Америка има много безработица. И много бездомни също.
	Фишър бе чул, че руснаците са побъркани на тема безработица, бездомни, криминални престъпления, наркотици и расова дискриминация в Америка.
	— Аз съм безработен по собствено желание.
	— Конституцията на Съветския съюз, за разлика от вашата, гарантира работа, жилище и четиридесетчасова работна седмица на всеки гражданин.
	Хрумнаха му няколко отговора, но той отвърна:
	— Ще попитам за това нашия представител в Конгреса.
	— Да?
	— Да.
	Фишър стоеше в средата на офис с бледожълти стени. Жената скръсти ръце и се наведе напред.
	— Ваш престой в Смоленск харесва вас?
	— Супер е. Ще ми се да остана по-дълго.
	Тя разгъна пътния му лист върху бюрото си, после енергично удари голям червен печат на документа.
	— Вие посетили наш културен парк?
	— Изснимах цяла лента там.
	— Да? А посетили Исторически музей на улица „Ленин“?
	Фишър не се насили да излъже:
	— Не, не успях. Ще го направя на връщане.
	— Добре. — Тя го погледна любопитно за момент, а Фишър помисли, че й е приятно да разговаря с него.
	Всъщност целият офис на Интурист в Смоленск имаше доста запуснат вид и приличаше на склад на Камарата на търговията в някой малък град в Средния запад.
	— Тук не виждаме често американци.
	— Не мога да повярвам.
	— По принцип нямаме много посетители от Запада. Идват само автобуси от братските социалистически страни.
	— Ще разкажа колко е хубаво тук.
	— Наистина ли? — Тя побарабани с пръсти по масата, а после добави замислено. — Вие можете да пътувате където поискате.
	— Моля?
	— Един американец ми каза това. Всеки получава паспорт. За 30 долара. За две, три, четири седмици…
	— Може и за повече. Не мога обаче да отида например във Виетнам, Северна Корея, Куба и в още няколко други страни.
	Тя разсеяно кимна, после попита:
	— Интересувате ли се от социализма?
	— Интересувам се от Русия — отговори Фишър.
	— И аз се интересувам от вашата страна.
	— Елате да я видите.
	— Да. Някой ден. — Тя се наведе и зачете някаква бланка. — Имате в колата необходимата аптечка за първа помощ и комплект инструменти, да?
	— Разбира се. Същите, които имах и в Минск.
	— Добре. Трябва да пътувате по посочените магистрални пътища. От тук до Москва не ви се разрешава да спирате за нощуване. Шофирането през нощта в провинцията е забранено за чужденци. Трябва да стигнете в Москва, преди да се смрачи.
	— Зная.
	— Когато пристигнете, незабавно се явете в офиса на Интурист в хотел „Русия“, където ще отседнете. Преди това можете да спирате само за да зареждате с гориво или да попитате някой милиционер за посоката.
	— И да ползвам тоалет.
	— Е, да, разбира се. — Тя погледна пътния му лист. — Властите разрешили вас едно малко отклонение при Бородино.
	— Да, зная.
	— Но аз бих дала съвет да не ходите.
	— Защо?
	— Ще е късно следобед, господин Фишър. Ще трябва да бъдете в Москва преди тъмно. Аз бих дала съвет да останете вече пак в Смоленск довечера.
	— Аз вече пак напускам моя хотел. Да?
	Тя сякаш не забеляза пародията му на разваления й английски:
	— Аз мога уредя друга стая тука. Това моя работа. — И тя за пръв път се усмихна.
	— Благодаря ви. Но съм убеден, че ще стигна в Москва, преди да се стъмни.
	Тя сви рамене и бутна документите му към него.
	— Спасибо — Фишър ги прибра в раничката си. — До свидания. — Той й махна за сбогом.
	— Карайте безопасно. Бъдете предпазлив, господин Фишър.
	Фишър излезе, замислен върху последната й загадъчна забележка. Пое дълбоко въздух и се запъти към тълпата, заобиколила колата му. Едва си проправи път сред натрупалите се хора.
	— Извинете, ако обичате.
	Отключи своя Понтиак Транс Ам — син металик, усмихна се, вдигна към тях двата си пръста — знака на победата, мушна се в колата и затвори вратата. Запали мотора и потегли бавно през тълпата, която се разцепваше на две.
	— До свидания, смоленчани!
	Караше бавно през центъра на Смоленск, като се ръководеше по картата на седалката до него. След 3 минути бе на магистралата Минск — Москва в изток — към съветската столица. Непрекъснато задминаваше селскостопански машини, камиони, автобус, но не настигна нито един автомобил. Денят бе ветровит, сиви облаци непрекъснато премрежваха доста слабото слънце.
	Фишър забеляза, че колкото по на изток отиваше, толкова по-осезаема ставаше есента. И докато в Източна Германия и Полша, които се намират на същата географска ширина, кипеше усилен селскостопански труд, тук пшеницата и от двете страни на магистралата вече бе ожъната, а овощните градини, които задминаваше от време на време, бяха обрани.
	Докато гледките отстрани се сменяха, Грег Фишър размишляваше. Стигна до заключението, че ограниченията и процедурите тук бяха не просто досадни, а на моменти отчайващи. Но съветските граждани, с които се бе срещал, се отнасяха добре към него. На картичката, която изпрати до родителите си, той написа:
	„Необяснимо е, но това е едно от последните места на света, където все още обичат американците.“
	И той харесваше руснаците, харесваше и това, че колата му буквално спираше уличното движение и навсякъде привличаше погледите на минувачите.
	Понтиакът имаше регистрация на щата Кънектикът. Беше с лети джанти, а на задницата му се намираше спойлер. Това бе колата, която караше типичният мускулест американец и той бе сигурен, че никой досега не бе виждал подобна по пътя за Москва. От задната седалка се разнасяше ароматът на плодовете и зеленчуците, които случайно срещнати по пътя селяни му бяха дали. Той от своя страна им бе подарил химикалки, американски календарчета, бръснарски ножчета за еднократна употреба и разни други дреболии, които го бяха посъветвали да вземе със себе си, преди да тръгне. Грег Фишър се чувстваше като посланик на добра воля и това го забавляваше.
	Крайпътен километричен камък му показа, че до Москва остават още 290 километра. Погледна часовника на таблото на колата, който сочеше 14,16 часа. В огледалото видя, че зад него се движеше колона от войскови части. Най-предното превозно средство — тъмнозелена кола на щаба — се долепи плътно до бронята му. „Ей — измърмори Фишър, — това се казва заклещване.“
	Колата присветна с фаровете си, но Фишър не виждаше къде би могъл да отбие от пътя с две платна, обградени с канавка. Той натисна педала. Петлитровият У-образен осемцилиндров двигател можеше да поеме такова количество гориво, но местният бензин беше доста долнокачествен и двигателят се задави и заглъхна. „По дяволите!“
	Колата все още го следваше плътно. Фишър погледна стрелката на таблото, която показваше сто и десет километра в час — двайсет над допустимата скорост.
	Неочаквано другата кола се изнесе встрани и мина успоредно на неговата. Шофьорът натисна клаксона. Задното стъкло се смъкна и офицер със златни нашивки се вторачи в него. Фишър се усмихна насила, докато отпускаше педала. Дългата колона от камиони с войници и военни съоръжения и леки коли премина покрай него, а младежите дълго му махаха, поздравявайки го с обичайното за съветската армия „У-ра-а-а!“.
	Колоната се изгуби от погледа му и Грег Фишър пое дълбоко дъх. „Какво, по дяволите, правя тук?“ Това искаха да знаят и родителите му. Те му дадоха колата и парите за екскурзията като подарък по случай завършването на университета в Йейл и дипломирането му като магистър — бакалавър по хуманитарни науки. Колата бе транспортирана с кораб до Хавър и той прекара лятото, обикаляйки из Западна Европа. Пътуването му в Източния блок бе негова идея. За съжаление получаването на виза и разрешително за колата му отне повече време от очакваното и също като Наполеон и Хитлер преди него и той смяташе, че „нашествието“ му в Русия се осъществява около месец по-късно от предвиденото време и сезонът никак не е подходящ.
	Фишър забеляза, че пейзажът е монотонен и еднообразен. Небето като че ли бе точно отражение на земната повърхност — сиво и леко хълмисто, без никаква промяна през последните осем дни. Можеше да се обзаложи, че на полската граница времето от слънчево става съвсем мрачно, и нямаше да сгреши.
	Възторгът му, че е турист в Съветския съюз, реши той, нямаше почти нищо общо със земята тук — еднообразна, с хората — мрачни, нито пък с климата — ужасен. Въодушевлението му идваше от това, че е в страна, в която бяха стъпвали малко западняци; страна, в която туризмът не се насърчаваше и ксенофобията се коренеше дълбоко в националната психика; страна, чиято нация живееше в една полицейска държава. Тази страна — крайна цел на неговата екскурзия — бе едно опасно място.
	Грегъри Фишър включи радиото, но не можа да намери нито Гласът на Америка, нито Би Би Си, които като че ли се хващаха само през нощта. За малко се заслуша в гръмлив мъжки глас на фона на военна музика и на няколко пъти долови думите „американец“ и „агресия“. Изключи радиото.
	След Туманово магистралата стана по-широка и по-гладка, но изчезнаха табелите с надписи „Москва“. Нищо не напомняше за някаква търговска дейност, типична за двайсетия век. „Усещам, че имам нужда от един Биг Мак*“ — помисли той. Пъхна в касетофона касета с уроци по руски език, заслуша се и започна да повтаря: „Я плохо себя чув… Чувствам се зле. На что жалуетесь? Какво ви е?“
	[* Голям хамбургер на „Макдоналдс“. — Б.пр.]
	Фишър слушаше касетата, а понтиакът летеше по черния асфалт. По полята жени събираха класовете, останали след жътвата.
	В далечината пред себе си видя очертанията на село, неотбелязано върху картата му. Покрай магистралата бе подминал и други подобни. Бе виждал и по-съвременни сгради в края на широки странични отбивки — според него държавни стопанства. Но самотни селски къщи не видя никъде. А и селата не бяха подходящи за снимки за пощенски картички.
	В пълен контраст всяко селце в Западна Европа бе предизвикало истински възторг у него. След всеки завой на пътя пред него се разкриваха нови, красиви пасторални гледки. Или поне сега така му се струваше. Той откри, че селска Русия не се различава особено от селска Америка. В дълбоката провинция и на двете страни нямаше старинни чудатости, нямаше замъци или крепости, нямаше много послания от миналото. Пред очите му сега извършваха ниско продуктивна селскостопанска дейност, ръководена от Москва. „Това не ми харесва“ — каза си той.
	Колата навлезе в поредното село. Повечето сгради в него бяха дървени селски къщи, напомнящи на колиби, наричани от руснаците изби, чиито врати, прозорци и дървени саксии бяха боядисани в един и същ син цвят. „Народна фабрика номер три за боя преизпълнява нормата за синя боя номер две. Да?“ Цялото село се простираше от двете страни на магистралата в продължение на около половин километър и приличаше на удължен модел тип „уютна колиба“ в планините Адирондак. Няколко души възрастни и деца вадеха картофи от градините зад оградата на дворовете си. Старец се опитваше да замаже с хоросан пролуките между две греди на своята изба, а група деца победоносно тормозеха малки пиленца.
	Всички спираха и се зазяпваха в преминаващия металносин Понтиак Транс Ам. Фишър небрежно им махаше с ръка и веднага щом мина покрай последната колиба, натисна по-здраво педала на газта. Надникна над дясното си рамо и за миг улови слънцето, извисено над хоризонта на югозапад.
	След половин час отби от магистралата и тръгна по по-тесен паралелен път, който навремето е бил главният път, водещ на запад от Москва. След няколко минути се озова в покрайнините на Можайск, на сто двайсет и осем километра от Москва. Ограничи скоростта до позволената в населено място. В пътеводителя на Интурист пишеше, че градът датира от Х век, но в обикновените сгради от бетон и дърво нямаше нищо антично. На картата му бе обозначен манастир някъде в околността и той видя кулата на катедралата „Свети Никола“, но нито имаше време, нито пък му се спираше, за да разглежда забележителности. Имаше нещо много дръзко в това, че е американец и че кара понтиак в най-вътрешната и тъмна част на Русия. Все пак вниманието, което човек можеше да си позволи да привлече върху себе си, трябваше да има някакви граници.
	Премина през Можайск, като се опитваше да изглежда безгрижен зад волана и да избегне любопитния поглед на държавния катаджия, който регулираше движението на единственото главно кръстовище.
	Едва след като остави града зад себе си, той забеляза онова, което търсеше — бензиностанция. Това бе единствената бензиностанция в източния край на Можайск, отбелязана с табела с нарисувана на нея бензинова колонка. Той стигна до безупречно белия бетон и спря до жълта колонка. Мъж в чист син гащеризон седеше пред сградата от бели бетонни панели и четеше книга. Той го погледна над книгата. Фишър слезе от колата и тръгна към него.
	— Как върви бизнесът? — Фишър му подаде боновете на Интурист за трийсет и пет литра деветдесет и три октанов бензин. — Окей ли е?
	Мъжът кимна:
	— О, окей.
	Фишър се върна при автомобила и започна да го пълни. Мъжът го последва и погледна брояча през рамото му. Фишър не се учудваше вече, че въпреки че бяха на самообслужване, при бензиностанциите винаги имаше служител, който стои и те следи.
	Броячът отчете трийсет и пет литра, но резервоарът не бе пълен и той доля още четири литра, преди да закачи обратно маркуча на помпата. Точно тогава дежурният на бензиностанцията надничаше в понтиака и като че ли не го забеляза.
	Фишър влезе в колата, запали мотора и натисна педала. Свали автоматичните прозорци и подаде на служителя няколко картички с изгледи от Ню Йорк.
	— Там всички са бездомни. Да?
	Мъжът прегледа бавно картичките. Фишър постави в касетофона касета на Брус Спрингстийн, натисна съединителя и остави двуметрова черна диря от гумите върху белия бетон. Направи остър обратен завой и набра скорост нагоре по пътя. „Сюрреалистично. Наистина.“ Вдигна прозорците и потъна в музиката.
	Натискайки педала на газта, набра скорост, доста по-висока от разрешената. „През последните две хиляди километра не съм видял пукнато ченге. Тук дори не са чували за радар.“
	Помисли за хотел „Русия“ в Москва. От Варшава насам това щеше да бъде първото му спане на прилично място. „Имам нужда от пържола и малко уиски.“ Запита се какво ще прави с плодовете и зеленчуците на задната седалка.
	„Избягвайте каквито и да е сексуални връзки.“ — спомни си съвета, получил в посолството в Бон, когато отиде там да вземе визата за Съветския съюз. Досега наистина ги бе избягвал, като се изключеше Варшава. Въпреки това му бяха останали петнадесет чифта чорапогащници и около десетина шишенца гланц за устни. „Ще видим какво се предлага в хотел Русия.“
	Фишър продължаваше да следи знаците, за да излезе на главната магистрала. Някаква стрелка я сочеше след шосе с едно-единствено платно, покрито с груб асфалт на дупки. Друга стрелка водеше наляво към стръмен път в малко по-добро състояние. Надписът бе на кирилица, но той успя да разчете думата „Бородино“. Погледна часовника на таблото — стрелките показваха 16,38. Инстинктивно натисна педала и зави по пътя за Бородино — на запад, срещу залязващото слънце.
	Не знаеше какво очаква да види при Бородино, но нещо му подсказваше, че това е „шанс, който не бива да се изпуска“. Искаше му се да зърне мястото, където са воювали Наполеон и Кутузов и където петдесет години по-късно е стоял Лев Толстой, обмисляйки своя епос „Война и мир“. Фишър смяташе, че дължи на руснаците поне това, преди да влезе в Москва.
	Пътят завиваше плавно и се издигаше постепенно. От двете му страни се извисяваха тополи и на Фишър това му харесваше. Мина бавно през отворената желязна врата на каменната ограда. Пътят се изкачваше върху ниско хълмче и пред него се разкри Бородино — местността, където Grande Armee на Наполеон се е срещнала с руската армия, ръководена от маршал Кутузов. Пътят стигаше до малък паркинг, отвъд който се виждаше бяла сграда, облицована с варовик, с червен керемиден покрив и със свод в неокласически стил. От двете страни на свода имаше редици френски прозорци. Отстрани на входа стояха два стари топа, а дулата им стърчаха напред. От пътеводителя на Интурист Фишър знаеше, че това е музеят на Бородино. Той затършува из касетите си и измъкна Увертюра 1812 на Чайковски. Пъхна касетата, усили звука и слезе от колата, оставяйки вратата след себе си отворена. Музиката се разнесе над притихналото някогашно бойно поле и ято диви гъски излетяха във въздуха.
	Фишър се изкачи по стълбите на музея, натисна бравата на вратата, но тя бе заключена. „Характерно за тях.“ Обърна се и впери поглед в поляните и хълмчетата, покрити с трева, където в един септемврийски ден на 1812 година са се срещнали в бой четвърт милион френски и руски войници: французите — решени да завземат Москва, а руснаците — да я защитят. Според пътеводителя в продължение на петнайсет часа двете страни стреляли една срещу друга. Вечерта руснаците се оттеглили към Москва, а французите завзели полето при Бородино и малкото селце със същото име. Сто хиляди души били убити и ранени.
	В далечината Фишър забеляза монумента в чест на френските войници и офицери, участвали в битката през 1812-а, а малко по-нататък се виждаше по-нов паметник в чест на руските защитници, които се опитали на същото това място да спрат германците през 1941-а. Фишър забеляза, че няма паметник, посветен на германците.
	Както бе вперил поглед в някогашните бойни полета — сега затихнали в необичайно спокойствие, което някак си навяваше мисли за смърт в есенния здрач, Грег Фишър неочаквано почти физически усети хода на историята и трагедията на разигралите се тук събития. Студеният източен вятър довя малки брезови листенца върху гранитните стъпала, на които бе застанал, а оръдието в увертюрата на Чайковски гърмеше сред тихата природа. „Русия — каза тихо той на себе си. — Родина — отечество. Кървяща Русия. Но ти си накарала всички тях също да кървят. Дала си им смърт, изразяваща се със седемцифрено число.“
	Фишър бавно се върна при колата. Бе застудяло и през тялото му преминаха тръпки. Затвори вратата и намали касетофона, докато караше бавно по алеите край обелиска от черен гранит, издигнат в чест на Кутузов; покрай общата гробница на съветските защитници, паднали в бой през 1941 година; покрай монумента, посветен на Grande Armee през 1812 година, и още десетина по-малки плочи в памет на руските войски както от 1812, така и от 1941 година. Сред падащия сумрак му се стори, че до него долитат приглушените тътнежи на битка и виковете на сражаващи се войници. Несправедлив съм към тях, реши той. Много са изстрадали — Западът неведнъж ги е притискал.
	Времето бе минало неусетно и вече се бе стъмнило. Опита се да се върне по същия път, по който бе дошъл, но скоро откри, че се е загубил.
	Навлезе в гора от извисени борове. Неохотно продължи по тясното павирано шосе, оглеждайки се да намери достатъчно широко място, за да обърне. Включи фаровете, но не видя нищо друго, освен стени от тъмнозелени борове, издигащи се от двете му страни. „О, Господи!“
	Изведнъж лъчите осветиха голяма дървена табела върху едно дърво и Фишър спря колата. Взря се през предното стъкло в буквите на кирилица и успя да разчете познатата му вече дума „СТОП“. Останалите думи му бяха непонятни, с изключение на още едни познати букви — „СССР“. „Държавна собственост. Но кое не е държавна собственост тук? Къде ли ще ме отведе този път?“ — запита се на глас той. Стори му се, че гласът му потрепери, затова си каза по-уверено: „Не ми трябват главоболия.“
	Както седеше и се чудеше какво да прави, забеляза сред дърветата малко празно пространство. То се намираше отвъд табелата и на него не му се искаше да я отминава с колата, затова измъкна фенерче изпод седалката си и слезе. Извървя пеш десетина метра до оголеното място. Оказа се, че това е площадка, покрита с чакъл, която имаше форма на квадрат с размери не повече от пет на пет метра и която очевидно се използваше за обръщане на коли — приспособление, което дава възможност на невнимателния шофьор да се подчини на надписа върху табелата. „Руска съобразителност.“ Той ритна натрошения камък и реши да се възползва от нея, за да обърне. Тръгна обратно към колата и замръзна на място.
	Въпреки бръмченето на двигателя чу шумолене на клонки. Остана неподвижен и едва дишаше, затаил дъх, долавяйки уханието на смола. Въздухът бе студен и влажен и той потръпна в шубата си. Отново го чу — шумолене на борови клонки, този път по-наблизо. „Сигурно фаровете са привлекли някой дивеч, помисли той. Така ще е.“ Пристъпи към понтиака. Някъде в далечината чу да лае куче — лаят не беше като по приятел, реши той.
	Светлината на фаровете го заслепяваше и той засенчи с ръка очите си, докато изминаваше десетте метра обратно до колата с бавни, широки стъпки; едно, две, три, четири, пет.
	— Руска съобразителност — каза някакъв глас само на няколко стъпки от дясната му страна.
	Фишър усети, че краката му се подкосяват.


>>	2.

	Лиза Роудс видя, че е пет часът, и си наля един бърбън в пластмасова чашка от кока-кола. Отиде до прозореца на кабинета си, който се намираше в Отдела за връзки с пресата към американското посолство. Прозорците на седмия етаж гледаха на запад към Москва река. Отвъд реката се издигаше хотел „Украйна“ — сграда на двайсет и девет етажа в претенциозен сталински стил, която имаше изглед към крайбрежната улица „Тарас Шевченко“.
	Районът наоколо, един от най-бедните квартали в Москва през ХХ век, след масовото събаряне и последвалото усилено строителство под ръководството на съветската власт бе превърнат в доста по-чисто, но от друга страна — доста по-безинтересно място. През двете години на пребиваването си в Москва тя видя да се събарят не само дървени постройки, но и чудесни каменни жилищни кооперации и църкви. Правителството сякаш не се консултираше с никого по тези въпроси. Според нея някъде съществуваше специален план за цялостна промяна на облика на Москва, но никой никога не бе вземал предвид мнението на гражданите, живеещи в града. „Да им имам гадния обществен договор!“ — каза си тя на глас.
	По-надолу над реката се виждаше мостът „Калинин“, свързващ проспект „Кутузов“, който отиваше на запад покрай хотел „Украйна“ и продължаваше нататък, до магистралата Минск — Москва. Тя проследи пътя с очи, докато го изгуби от погледа си на фона на бледото залязващо слънце. Русия… Огромна и негостоприемна шир, подходяща по-скоро за първобитни конници и пастири, отколкото за тази мощна европейска империя и нейните градове. „Без съмнение, помисли тя, това е най-закостенялата и тромава империя, която някога е съществувала; една цивилизация, чиито корени като че ли безвъзвратно са изчезнали в тънката земна почва като корените на крехката бяла бреза.“
	Вътрешният телефон иззвъня. Лиза се дръпна от прозореца и вдигна слушалката.
	— Роудс на телефона.
	— Здравей — обади се мъжки глас. — Днес е първият ден от Ханука*.
	[* Еврейски празник. — Б.пр.]
	— Така ли?
	— Поканен съм от религиозни дисиденти на тържество в Садовники. Може да ти хареса.
	— Довечера съм дежурна.
	— Ще уредя да те сменят.
	— Не… не. Благодаря ти, Сет.
	— Наистина ли всичко свърши?
	— Да, струва ми се.
	— Не искаш ли да направиш няколко снимки там?
	— Трябва да приключа една статия за пресата.
	— Е, поне няма да си навлечеш никакви неприятности довечера. Лека нощ.
	Тя не можа да разбере дали Сет Алеви имаше предвид тях двамата или тържеството.
	— Лека нощ.
	Тя затвори телефона, събу се и вдигна краката си върху бюрото. Закрепи чашката с бърбъна на коленете си, запали цигара и започна да оглежда тавана, облицован със звукоизолационни плочки. Новото американско посолство бе разположено върху площ от 10 акра мочурлива земя, почти по средата между Москва река и старото посолство на улица „Чайковски“. Намираше се в тази сграда вече повече от десет години. Построено бе от западногерманска фирма, подписала договор с американски концерн от Ню Йорк. Ако това подценяване на социалистическия труд и качество на строителството бе обидило съветското правителство, то поне устно никога не го бе признавало. Затова пък руснаците се наслаждаваха да провокират дребни затруднения и да забавят неимоверно дълго изпълнението на проекта с разни бюрократични изисквания. Това бе една от причините строежът да отнеме почти пет пъти по-дълго време от необходимото. А другата причина бе, че във всеки панел, доставен на строителната площадка от руснаците, имаше инсталирано подслушвателно устройство. След избухналия скандал с подслушвателите се развихриха скандали, касаещи сексуалното поведение на някои американски служители от охраната. Последва размяна на обвинения и контраобвинения между Москва и Вашингтон. Американската дипломатическа мисия в Москва бе атакувана по всевъзможни начини и повече от година цялата тая бъркотия заемаше непрекъснато първите страници на пресата в Щатите. А портретът на държавния секретар, който махаше усмихнат от една открита лимузина, бе разлепен доста неуместно по улица „Чайковски“.
	Според източниците на Сет Алеви, руснаците добре се бяха посмели на всички тия истории. А самите американски дипломати в Москва се чувстваха като глупаци и за известно време отбягваха контактите с други посолства.
	Най-накрая нещата в новото посолство дойдоха на мястото си благодарение на малко позакъснялата изобретателност на янките и на доста голямото количество долари на същите тези янки. Но Лиза Роудс знаеше, че у служителите на американското посолство се наслои горчива обида, която им влияеше при вземането на решения. Всъщност, мислеше си тя, каквито и отношения на добра воля да бяха съществували между американците от посолството и техните съветски домакини, те постепенно се промениха и се стигна до една почти неприкрита враждебност. Държавният департамент сериозно обмисляше да подмени целия личен състав на посолството от двестатина способни и опитни мъже и жени с нови дипломати — не толкова сърдити като сегашните. Тя искрено се надяваше това да не стане. Искаше й се да продължи да работи тук.
	Лиза Роудс разклати леда в питието си. Затвори очи и издуха дима от цигарата към тавана.
	Мислеше за Сет Алеви. Връзката й с главния шеф на ЦРУ в Москва не се беше отразила на кариерата й. Той можеше да задейства връзките си и да я оставят в Москва дори ако департаментът вземеше решение да я отзове. А освен това го обичаше. Или поне преди го обичаше. Не бе много сигурна. Но да бъде обвързана с него, означаваше да бъде обвързана с неговия свят, а на нея това никак не й харесваше. Не си представяше такова бъдеще нито за кариерата си, нито за живота си въобще. При това беше и опасно. Самото й пребиваване в Москва бе достатъчно опасно само по себе си.


>>	3.

	Грегъри Фишър определи местонахождението си спрямо обелиска на Кутузов, който блестеше на лунната светлина. Намери алеята, опасана от монументите в памет на руските войски, после забеляза и белия музей. След минута вече караше към желязната врата по пътя, обграден с тополи.
	Когато стигна до нея, установи, че е затворена. „О, Господи!…“ Натисна здраво педала, понтиакът се блъсна във вратата и тя се отвори със силен метален трясък, който го извади от състоянието му на транс. „Да се махам от това проклето място!“
	Фишър натискаше силно газта, вземайки последователно няколко остри завоя. След малко видя стария път за Москва. Рязко зави наляво по него и гумите изсвистяха. Той включи фаровете и видя табелата, която бе пропуснал на идване. След остър десен завой тръгна по коларския път, който водеше обратно към главната, магистрала Минск — Москва. „Трябваше да тръгна по тоя път на идване! За какво ми беше да разглеждам Бородино!? Нямаше никакъв смисъл. Гледал съм «Война и мир»… И книгата съм чел… Това ми бе достатъчно.“
	Гърдите му се тресяха, докато понтиакът подскачаше по разбитата пътна настилка. В далечината сред равните ожънати ниви виждаше светлини от селскостопански постройки. Измъчваше го чувството, че в съвсем неподходящо време се намира на съвсем неподходящо място. А и съзнаваше, че скоро няма да стигне там, където трябваше да бъде — в стаята си в хотел „Русия“; и още повече, докато отиде там, където му се искаше да бъде — в Кънектикът. „Знаех си.“ Удари силно с ръка волана. „Знаех си, че тая шибана страна ще ми създаде неприятности!“
	Всъщност, откакто премина границата, той се чувстваше доста напрегнат. Сега в главата му просветваше ярко неонов надпис:
	„КОШМАР! КОШМАР!“
	Правият коларски път сякаш нямаше край. Най-сетне фаровете осветиха редица от електрически стълбове и след няколко минути колата излезе на магистралата. „Окей… ето ме там, откъдето тръгнах.“ Той се насочи на изток към Москва.
	Не виждаше никакви светлини нито срещу себе си, нито в огледалото отзад, но не трябваше все пак да се поддава на изкушението да натиска по-силно педала. Знаеше, че му предстоеше да премине през няколко градчета и села и ако налетеше на полиция, щяха да го спрат и разпитват.
	Грег Фишър скалъпи за нея няколко версии, но колкото и правдоподобни да му се струваха, бе сигурен, че полицаите — и тук, както и в Кънектикът — не вярват на това, което им се казва.
	Забеляза, че нощта е черна и непрогледна. Нямаше никакви признаци за човешко присъствие сред безкрайната и просторна легендарна руска шир. Имаше усещането, че се движи през празно пространство. Твърде скоро липсата на всякакви възприятия започна да го изнервя. Опита се да си внуши, че не е реалност това, което току-що му се бе случило. Но когато стигна в Акулово, в главата му нямаше нищо друго, освен голата истина. „Мили Боже… Какво да правя?“
	За да избяга от мислите си, пъхна касета в касетофона и направи опит да се потопи в музиката на Джанис Джоплин. С дълбокия си дрезгав глас, който за миг го завладя, тя пееше „Боби Макгий“. Запита се как ли е изглеждала.
	Когато вниманието му отново се върна към пътя, той забеляза странна, злокобна блещукаща светлина, спряла сякаш на хоризонта. За миг се вторачи в нея, объркан и притеснен. След това погледна часовника си, после спидометъра, и пак мигащата светлина. „Москва!“
	Понтиакът фучеше на изток, а Грег Фишър не сваляше поглед от светлините в далечината. Видя, че малко по-напред има пътна детелина, и разбра, че там е отбивката за околовръстното шосе на Москва — неофициалното очертание на границите на града. Пътят се разшири в четири платна и той навлезе в околовръстното. Срещу него идваше камион за превоз на кокошки и пилета с празни кафези. После се размина с автобус, силно осветен отвътре, така че пътниците му можеха да се видят добре — селяни, облечени в тъмни дрехи, по-голямата част възрастни жени със забрадки.
	Все още не забелязваше признаци на градски живот край шосето — никакви предградия, никакви знаци. Само пожънати ниви, сякаш всеки квадратен метър земя около града трябваше да произвежда нещо.
	Шосето започна да се разклонява наляво и надясно и в далечината вече се виждаха редици от панелни блокове, някои все още в строеж. В хотелската стая в Смоленск той цял час изучава картата на Москва, за да бъде подготвен, когато навлезе в града.
	Отдясно се виждаха хълмове и той се сети, че това са Ленинските възвишения. Най-отгоре стърчеше масивен небостъргач със сложно изградена кула — Московският държавен университет, където възнамеряваше да отиде, за да добие впечатления от тукашните студентки.
	Право пред него, на централното шосе, се издигаше Триумфалната арка, увековечаваща битката при Бородино, а отвъд арката имаше безброй жилищни блокове. Като в средновековен град, помисли Фишър, всичко селско съжителства с всичко градско просто ей така. Тук нямаше нищо, което да разделя едното от другото, като например Гленууд.
	Шосето заобикаляше отдясно Триумфалната арка и магистралата Минск — Москва преминаваше в проспект „Кутузов“, носещ името на главнокомандващия генерал при Бородино. Изведнъж се появиха улични светлини и превозни средства.
	Не видя надпис „Добре дошли в Москва“, но бе пристигнал именно в Москва. С дяволския си късмет успя! Успя да премине през провинцията по тъмно с излъсканата си американска кола, без да го спрат. Сега — сред уличното движение на Москва — се чувстваше някак по-спокоен. „Да има да взема прехвалената съобразителност на полицейската държава.“ Забеляза с досада, че другите шофьори оглеждаха колата му.
	Премина бавно през Площада на победата. От лявата му страна се издигаше огромна статуя на Кутузов на кон, а зад нея се виждаше заоблена сграда, в която се помещаваше още един музей на Бородино. „Типично по московски“, помисли той и в съзнанието му изплуваха неприятните преживявания по време на отклонението му при Бородино. „Проклети музеи… статуи… победи… войни…“ От двете страни на проспекта се издигаха масивни сгради, иззидани от сив камък. Фишър спря на светофар. С нескрито любопитство оглеждаха колата му, а след това и него. „Господи, досега не са ли виждали кола с регистрация от Кънектикът?“
	Наслаждаваше се на гледката и шумовете наоколо. „Москва! Аз съм в Москва!“ Той се усмихна. „Всички градове и села от Брест насам бяха просто обикновени предястия“. Това тук бе същинският деликатес.
	Столицата, или центърът, както го наричаха руснаците. Той се загледа в сградите и хората, не вярвайки все още, че е пристигнал. „Москва.“
	Светофарът светна зелено и Фишър потегли. Пътят се разклоняваше, но той знаеше, че трябва да тръгне по лявото платно. Точно пред себе си видя кулата на хотел „Украйна“ — още една „сватбена торта“ в сталински стил, която приличаше много на сградата на Московския университет. Мина покрай масивния хотел и се озова на моста „Калинин“, който прехвърляше Москва река. От другата страна на реката, малко вляво, забеляза съвременна висока сграда от тъмночервени тухли. Бе абсолютно сигурен, че това е американското посолство. „Слава тебе. Господи!“
	Фишър излезе от моста, но зави в погрешна посока. Започна да се оглежда за пресечка, за да може да; се върне обратно към посолството до реката, когато до него се доближи зелено-бяла полицейска кола. Полицаят до шофьора му направи знак да спре. Фишър се направи, че не го вижда.
	— Стой! — изкрещя полицаят.
	Фишър реши да даде газ към посолството. Най-бързата кола в Съветския съюз. Но преследване в центъра на Москва едва ли бе най-доброто решение. Сега вече бе задминал кръстовището и караше по Калинински проспект.
	— Стой!
	— Върви по дяволите с твоето „стой“, глупако — Фишър си пое дълбоко дъх, завъртя рязко волана и спря до бордюра. Коленете му трепереха толкова силно, че едва успя да удари спирачките.
	Полицейската кола спря зад него и двама полицаи облечени в зелени шинели и с кожени шапки, се приближиха. В ръцете си стискаха бели палки. Единият спря до вратата му и Фишър смъкна прозореца.
	— Американец!
	— Точно така. Да.
	— Виза? Паспорт?
	Фишър се опитваше да овладее разтрепераните си ръце, докато подаваше документите си.
	Полицаят ги разгледа, като няколко пъти поглеждаше ту Фишър, ту снимката в паспорта му, и Фишър помисли, че е малоумен. Вторият полицай обикаляше колата и я попипваше. Изглеждаше впечатлен от задния спойлер.
	Доста време никой не проговори. Неочаквано се появи и цивилен. Той огледа Фишър през предното стъкло, после се доближи до отворения прозорец откъм страната на волана. Говореше английски със силен акцент, но доста правилно.
	— Документите на колата, ако обичате. Вашата международна шофьорска книжка, документите ви за застраховка и пътния ви лист.
	— Добре. Да. — Фишър му подаде голям плик.
	Цивилният разгледа подробно документите, после щракна с пръсти и един от полицаите му подаде светкавично паспорта и визата на Фишър. Цивилният се обърна към Фишър:
	— Изключете мотора, дайте ми ключовете и излезте от колата.
	Фишър изпълни това, което му наредиха. Когато застана до мъжа, забеляза, че той е доста висок и слаб за руснак. Беше много светъл и имаше вид на скандинавец.
	Мъжът огледа внимателно лицето на Фишър, после снимките в паспорта и визата му — точно както бе направил преди това и полицаят.
	— От Смоленск ли идвате? — попита той най-после.
	— От Кънектикът.
	— Но току-що сте пристигнали в Москва от Смоленск, нали?
	— О, да.
	— Шофирали сте през провинцията по тъмно.
	— Не.
	— Но нали казахте, че току-що сте пристигнали в Москва? От два часа е тъмно.
	— Не съм казвал, че току-що…
	— Видели са ви да минавате покрай арката.
	— О… там ли свършва градът?
	— Какво правите в тая част на града?
	— Туризъм.
	— Да? Ходихте ли вече в хотела си?
	— Не. Реших просто малко да покарам из…
	— Моля ви, не лъжете. Това само влошава положението ви. Шофирали сте в провинцията по тъмно.
	— Да — Фишър се взря по-внимателно в мъжа. Беше на около 40 години, носеше кожено палто и черна кожена шапка, най-вероятно от самур. Не изглеждаше нито дружелюбен, нито враждебен, просто любопитен. Фишър добре познаваше този тип хора. — Тръгнах доста късно от Смоленск.
	— Така ли? — Мъжът погледна пътния лист на Фишър. — Тук пише, че сте напуснали офиса на Интурист в 13,50.
	— Изгубих се.
	— Къде?
	— При Бо… при Можайск.
	Мъжът гледаше вторачено Фишър и Фишър също го гледаше вторачено. „Майната ти, Борис.“
	— Обяснете ми.
	— Изгубих се, нали разбирате?
	— Какво видяхте в Можайск?
	— Катедралата.
	— Къде се изгубихте? Вътре в катедралата ли? — добави иронично мъжът.
	Страхът на Фишър се замени с раздразнение.
	— Да се изгубиш, значи да не знаеш къде си.
	Неочаквано мъжът се усмихна.
	— Да. Точно това означава да се изгубиш. — Той като че ли се замисли. — Та така значи, а?
	Фишър мълчеше. Помисли си, че може би няма право да мълчи, но не искаше да се заплита повече в лъжите си.
	Мъжът задържа изпитателния си поглед върху Грег Фишър, после му кимна да го последва. Минаха зад колата, той отключи багажника и вдигна капака. Слабата лампичка в багажника освети някои от нещата вътре — резервни части, смазочни масла и почистващи препарати. Мъжът вдигна метална кутия с гланц „Рейн Данс“, огледа я и я остави обратно.
	Фишър забеляза, че жителите на Москва съвсем незабележимо забавяха колите си, но не спираха и не се заглеждаха — за пръв път през последните две хиляди километра понтиакът не спираше уличното движение. Внезапно осъзна истинския смисъл на думите „полицейска държава“.
	Двамата униформени полицаи се бяха надвесили над задната седалка и оглеждаха багажа му и чувалените торбички с плодове и зеленчуци.
	— Какво означава това?
	Фишър се обърна към цивилния:
	— Кое?
	Мъжът посочи надписа на колата.
	— Понтиак — отговори той.
	— Да?
	— Името на автомобилната компания — Загубеняк такъв! — Дженерал Мотърс. Мисля, че е индианска дума или нещо подобно. Разбрахте ли? Вождът Понтиак.
	Мъжът нямаше вид на разбиращ. Той се взря в табелката с инициалите на Щатите — метален кръг в червено, бяло и синьо с американското знаме, която Фишър бе задължен да си купи в Брест. Мъжът посочи с пръст кръга и на Фишър му се стори, че жестът бе малко циничен и целеше да го обиди. После цивилният посочи надписа на предницата:
	— Ами това? Транс Ам?
	— Транс — през, Ам — Америка.
	— През Америка, така ли?
	— Да, точно така.
	— През Русия — мъжът отново се усмихна и Фишър забеляза, че това не бе дружелюбна усмивка. После пристъпи към шофьорското място и опипа седалката.
	— Кожа, а?
	— Да.
	— Колко струва?
	— А… около осемнайсет хиляди долара.
	— Седемдесет — осемдесет хиляди рубли.
	Фишър забеляза, че мъжът пресметна доларите по курса на черния пазар, а не по официалния.
	— Не. Петнадесет хиляди — отговори Фишър.
	Мъжът се намръщи.
	— Вие капиталист ли сте?
	— О, не. Аз съм бивш студент. Навремето слушах лекции по съветска икономика. Чел съм Маркс и една книга — „Червеният изпълнителен комитет“. Изясних си някои неща.
	— Маркс?
	— Карл Маркс. И Ленин също. Доста се интересувам от Съветския съюз.
	— Защо?
	— О, за да опозная съветските хора. Първата социалистическа държава в света. Впечатляващо е. Гледали ли сте „Червените“? С Уорън Бийти?
	Мъжът се обърна и отиде при двамата полицаи, които бяха застанали на тротоара. Разговаряха около пет минути. После високият цивилен се върна.
	— Нарушили сте закона, според който шофирането в провинцията по тъмно е забранено. Това е много сериозно нарушение за един чужденец.
	Фишър мълчеше. Мъжът продължи:
	— Щом сте се загубили е трябвало да спрете в някой град покрай магистралата.
	— Абсолютно прав сте.
	— Предлагам ви сега да отидете право в хотел „Русия“ и да не го напускате тази вечер. Утре или още тази вечер ще ви извикаме да дадете пълен отчет за себе си.
	— Окей. — И точно в този момент Фишър осъзна с ирония, че тук не ти слагат белезниците и не те претърсват веднага, щом те обвинят в сериозно нарушение, защото не са се натъквали на въоръжени или опасни граждани. Не те арестуват на местопрестъплението, защото така или иначе цялата страна е нещо като лагер за интернирани — чисто и просто те изпращат да си отидеш в стаята. Ще те арестуват, когато на тях им е удобно. — Да, разбрах. В хотел „Русия“.
	Мъжът му върна документите и ключовете на колата.
	— Добре дошли в Москва, господин Фишър.
	— Много се радвам, че съм тук.
	Мъжът се отдалечи и Фишър го проследи с поглед, докато изчезна в метрото. Двамата полицаи влязоха в колата си, без да кажат нищо. Не потеглиха, а останаха да наблюдават Фишър.
	Грег Фишър затвори багажника и дясната врата, после седна зад волана и запали мотора. Забеляза, че около него се бе събрала тълпа. „Стадо.“ Припомни си случилото се и реши, че бе постъпил както трябва. „Смотаняци!“ Подкара колата и се включи в движението. Полицейската кола го последва.
	„Гадни копелета.“ Така трепереше, че му се искаше да спре, но продължи нагоре по Калинински проспект. Полицейската кола го следваше плътно, така че засега поне трябваше да избие мисълта за посолството от главата си.
	Докато шофираше, унесен в мислите си, Фишър не забелязваше нищо наоколо. Когато се загледа, установи, че бе пресякъл една от главните изходни артерии на града и караше право към Кремъл. Припомни си картата и зави надясно по проспект „Карл Маркс“, после слезе към крайбрежната улица и тръгна наляво. Отдясно бе Москва река, отляво — назъбената южна стена на Кремъл с високите наблюдателни кули. Червените звезди на кремълските кули и църкви се отразяваха в реката и Фишър се вторачи в отблясъците, хипнотизиран от неочакваната красота на гледката. Почувства, че е вече в края на изтощителното пътуване.
	Крайбрежната улица зави надясно и Кремъл свърши с внушителна наблюдателна кула. Полицейската кола продължаваше да го следва. Отпред видя сводест тунел, който минаваше под един от мостовете на Москва река. Отстрани на моста се издигаше хотел „Русия“ — масивна съвременна сграда с фасада от стъкло и алуминий, чиято ширина го правеше да изглежда тумбест със своите десет етажа. Фишър забеляза, че повечето от прозорците му не светеха. Мина под моста и зави надясно, следвайки, инструкциите на Интурист. Пред източния вход имаше неголям паркинг, обграден от три страни с ниска каменна стена. Спря на петнадесетина метра от входната врата и се огледа. Наоколо нямаше други коли. Пред сградата не се виждаха хора. Отляво на входа видя магазин „Берьозка“ — имаше ги в почти всички съветски хотели, където западните туристи можеха да си купуват руски стоки, западна козметика и дреболии със западна валута. „Берьозка“ беше затворена.
	Паркингът бе разположен върху стръмно нанадолнище, което стигаше до Москва река. Хотелът приличаше на уродливо чудовище, заобиколено от малки стари сгради и църквички в окаяно състояние.
	Фишър погледна назад в огледалото. На входната алея зад него бе спряла полицейската кола. Той паркира до входа на хотела и изгаси мотора.
	В стъкленото преддверие на хотелското фоайе видя портиер в зелена униформа. Човекът оглеждаше понтиака, без да отваря вратата. Фишър слезе от колата с раница на рамо. Вече бе установил, че задължението на портиера в един съветски хотел не е да посреща и упътва гостите, а да не допуска съветски граждани вътре — обикновено черноборсаджии, проститутки, дисиденти и просто любопитни, които биха искали да видят как живеят хората на Запад.
	Фишър отвори вратата и се приближи до портиера.
	— Ало!
	— Ало? — Фишър посочи колата си. — Багаж. Окей?
	— Окей.
	Той подаде ключовете от колата на портиера.
	— Гараж. Окей?
	Портиерът го изгледа в недоумение.
	Фишър се сети, че навярно в цяла Москва няма нито един обществен гараж. Бе уморен, изплашен и ядосан. „Господи мили…“ — сети се, че няма пукната рубла. Бръкна в раницата и измъкна някаква дреболийка, която му бе останала.
	— Заповядайте — подаде той малък сувенир. — Статуята на свободата.
	Очите на портиера зашариха наоколо, после той взе статуйката и започна да я оглежда подозрително.
	— Религиозно е?
	— Не, не. Това е Статуята на свободата. Свобода. За вас е. Подарок. Погрижете се за автомобила. Окей?
	Портиерът пъхна статуйката в джоба на ливреята си.
	— Окей.
	Фишър мина през летящите врати и се озова във фоайето на хотела, което бе безлюдно и както на повечето обществени места, задушно. За руснаците топлината означава лукс, помисли Фишър. Огледа се. Фоайето бе изградено предимно от камък и алуминий. Нямаше бар, нямаше вестникарски щанд, нямаше нищо, което да напомня, че се намира в хотел, освен малкото прозорче като на билетна каса в стената отляво. Той реши, че това е регистратурата. Пристъпи към нея и видя, че едно момиче го погледна доста отегчено. Подаде резервацията си от Интурист, паспорта и визата. Тя ги огледа за момент, после, без да каже нито дума, изчезна навътре.
	Фишър си каза на глас: „Добре дошли в Русия, господин Фишър. Колко възнамерявате да останете при нас? О, докато дойдат от КГБ да ме вземат… Много добре, господине.“
	Фишър се обърна и огледа дългото тясно фоайе. Наоколо нямаше нито пиколо, нито пък друг служител на хотела, с изключение на портиера в стъкленото преддверие. Той видя автомобила си и паркираната зад него полицейска кола.
	Мястото беше не само безлюдно, но и злокобно. „Това не е никакъв хотел.“
	В същия миг Фишър мярна мъж и жена до колоната в другия край и до ушите му долетя кавга на френски. Бяха добре облечени и симпатични. Жената бе готова да се разплаче. Мъжът махна пренебрежително, съвсем по френски маниер, и й обърна гръб.
	„О — промърмори под носа си Фишър, — остави жената на мира. Да можеха моите проблеми да ти дойдат на главата, приятелче.“ Представи си Париж такъв, какъвто го бе видял последния път през юни, и се запита защо ли бе напуснал този град. Навярно някога и Наполеон си бе задавал същия въпрос, когато Москва е горяла в пламъци и е валяло сняг. „Може да е стоял точно тук, помисли си Фишър, на стотина метра от Кремълската стена, зад него — Червеният площад, пред него — Москва река. И той сигурно е имал чувството на обреченост, което изпитват живеещите на Запад, когато идват в тая злокобна земя, и което изпитвам и аз в момента.“
	Колата му я нямаше вече отвън, а никой не внесе багажа, и това го притесняваше. Чудеше се къде ли са я откарали. Навярно в главната квартира на КГБ и сега вече я разглобяват на съставните й части. Полицейската кола също бе изчезнала.
	Искаше му се да пийне нещо. Погледна часовника си — 20,30. Някой зад него изрече името му:
	— Григорий Фийшър.
	Обърна се към регистратурата. Жена на средна възраст с къса червена коса, чиито корени обаче бяха черни, с панталон и сако в морскосин цвят, каза:
	— Аз съм от Интурист. Мога да видя ваши документи?
	Фишър й подаде големия плик. Тя ги прегледа внимателно и вдигна поглед към него.
	— Защо закъсняхте?
	Рядко му бе задаван подобен въпрос с такъв тон и у него отново се надигна гняв.
	— За какво съм закъснял? — отговори рязко.
	— Притеснихме се за вас.
	— Е, вече няма за какво да се притеснявате, нали? Мога ли да отида в стаята си?
	— Разбира се. Сигурно сте изморен. — След кратка пауза тя добави. — Отдавна не съм виждала американец, който да дойде дотук с кола. Младите сега са големи авантюристи.
	— И големи глупаци.
	— Навярно да. — Тя му подаде документите без паспорта и визата, после му връчи зелено картонче. — Това е вашият пропуск. Носете го винаги със себе си. Ще си получите обратно паспорта и визата, когато си тръгнете от хотела. Длъжен сте да показвате пропуска си, когато ви го поиска някое длъжностно лице.
	— Може би ще е добре просто да си го напечатам на челото.
	Тя сякаш хареса шегата и се усмихна. Надвеси се над бюрото и каза тихичко:
	— Достатъчно дълго вече сте тук и сигурно сте се уверили, че не е лесно за един западен турист да пътува без група, господин Фишър. Гледайте да не привличате вниманието върху себе си.
	Фишър не отговори.
	— Избягвайте чейндж, далавери с валута, проститутки, политически разговори и не се отклонявайте от програмата си. Давам ви тоя съвет, защото ми изглеждате приятен младеж.
	Фишър помисли, че в момента той бе всичко друго, но не и приятен.
	— Благодаря. Ще бъда послушен.
	Жената задържа погледа си върху него и на Фишър му хрумна неприятната мисъл, че тя като че ли вече знае за неприятностите му и се притеснява за него. Изведнъж я хареса.
	— Къде е багажът ми?
	— Ще го донесат.
	— Скоро ли?
	— Веднага.
	Той реши, че вече го бяха преровили.
	— На сигурно място ли ще паркират колата ми?
	— Разбира се. Кой би се осмелил да открадне американска кола?
	Фишър се усмихна.
	— Няма да избяга далече.
	Неочаквано се появи пиколо, който му приличаше на племенника на Чингис хан. Момчето кимна на Фишър да го последва към асансьора. Чакаха почти пет минути, докато той дойде. Фишър и татаринът се качиха до седмия етаж. Вратите на асансьора се отвориха и пред тях се откри малък коридор, където зад едно бюро седеше жена. В Париж или Рим Фишър щеше да се изненада приятно, ако на етажа в хотела има камериерка. Той знаеше, че в Москва това е дежурният на етажа — пазителка на обществения морал и според един поляк, с когото се бе запознал във Варшава, осведомител на КГБ.
	Блондинката вдигна очи от „Космополитън“.
	— Ало. Пропуска ви, ако обичате.
	Фишър й го подаде и тя му връчи ключовете от стаята.
	— Предавайте ми ключове, когато излизате. А аз ви дава пропуск.
	— Звучи съвсем справедливо.
	Пиколото посочи дъното на коридора и Фишър тръгна напред пръв. В една чупка видя номера на стаята си — седемстотин четирийсет и пет, и отключи вратата. Влезе вътре, последван от пиколото.
	— Това е стаята ви, господине — каза Фишър.
	— Моля?
	— Нищо.
	Фишър се огледа. Стаята бе средна, облицована в светъл фурнир по скандинавски модел.
	Двете легла бяха с размери по-малки от нормалните, дюшекът сигурно бе от дунапрен, а чаршафите от груб памучен плат. Килимът бе керемиденочервен и очевидно се нуждаеше от пране. Но той се съмняваше, че това може да се практикува на изток от Берлин. „О, това са нещата, които само при нас са съществена необходимост.“ Иначе стаята бе чиста, с изключение на прозореца. В целия Съветски съюз досега не бе видял един-единствен чист прозорец. „Уиндекс“! Ще им изпратя „Уиндекс“! Някаква миризма на бор, идваща от препарата за дезинфекция, му напомни за отбивката в Бородино.
	— Хубава стая. — Пиколото натисна копчето на някаква лампа и се учуди, че тя свети. — Хубава светлина.
	— Чудесна шибана светлина. Волтове, ватове, лумени, всичко.
	Пиколото се завря в банята, отвори гардероба, после няколко чекмеджета на шкафа, и протегна ръце, сякаш искаше да каже: „Всичко това е ваше.“
	Фишър въздъхна и изрови от раницата си малко рекламно шишенце одеколон „Арамис“.
	— Това подлудява жените.
	Татаринът го помириса.
	— А-а — той засия от задоволство, а дръпнатите му очички се свиха още повече. — Благодаря. — Обърна се и излезе.
	Фишър разгледа вратата. За разлика от вратите във всички други хотели на изток от желязната завеса, в които бе отсядал, тази тук нямаше шпионка, нямаше резе, нито пък верига. Отиде до леглото, излегна се и изхлузи кецовете си „Рийбок“. Задържа поглед върху тавана, после се изправи и погледна телефона. Указателят на хотела бе просто един-единствен напечатан лист. Набра трицифров номер. Обадиха му се от рум сървис и той си поръча бутилка водка. „Това е първото хубаво нещо за деня.“
	Премисли случилото се през последните няколко часа. Бе успял да потисне страха си пред полицията, а когато се регистрираше в хотела, се държа естествено и малко наперено. Но куражът му се изцеждаше капка по капка в тихата празна стая. Започна да трепери, после скочи от леглото и закрачи напред-назад. Какво ще стане, ако сега дойдат да ме приберат? Може би трябва да се опитам да се свържа с посолството. Но онова копеле ми каза да си стоя в хотела. Те ме следят. Дали знаят какво се случи при Бородино?
	Спря на място. „Това не е обикновен проблем. Това е въпрос на живот и смърт.“ Осъзна, че трябва да се успокои, за да може да разсъждава трезво. Не бива да мисли, че ще го арестуват или убият. Само спокойно ще може да намери решение на цялата тая шибана история.
	Отиде до прозореца и погледна през мръсното стъкло. От стаята, която беше ъглова, се виждаше Червеният площад. Отляво бе Кремъл и той се загледа в двора му. Десетте призрачни кубета на храма „Василий Блажени“, подобни на глави лук, сякаш висяха във въздуха над тъмния паваж като гигантски балони, пълни с хелий, а отвъд тях се издигаше огромният ГУМ — тукашният универсален магазин. Улиците бяха пусти, сградите — тъмни, но паметниците — ярко осветени. Откъм Москва река се носеше мъгла и се кълбеше около уличните лампи, минаваше над стените на Кремъл и свиваше зад ъглите, сякаш търсеше нещо. Фишър реши, че в целия град има нещо злокобно. Усещаше нещо неестествено в тези студени, мъртви улици.
	На вратата се почука силно и той се стресна. Чукането се повтори. Фишър пое дълбоко дъх, отиде до нея и отвори. Тантуреста жена стоеше отпред с кофа за лед в ръка, от която се подаваше литрова бутилка „Московская“. Фишър я покани да влезе, даде й една паста за зъби и я изпрати.
	Ръката му трепереше, докато си наля половин чашка от леденостудената водка. Изпи я на един дъх и очите му се насълзиха. Наля си отново и закрачи из стаята. „Следващото почукване ще бъде или за багажа ми, или пък от хората на КГБ. Това шибано КГБ…“ Той млъкна. Бе чувал, че всяка стая се подслушва, и вярваше, че е така. Някъде бе чел, че в стената или на тавана на някои стаи има инсталирани камери и по този начин може да се наблюдава всичко вътре. Остави чашата си на нощното шкафче, изгаси лампата, обу се и си взе раничката. Отиде в банята, дръпна тоалетното казанче и изгаси светлината. Докато водата в тоалетната все още шумеше, той излезе от банята, тихо се промъкна през вратата на стаята и се озова в коридора. Огледа се, после тръгна в посоката, откъдето бе дошъл с пиколото, и стигна до асансьора. Лицето на дежурната не се виждаше зад броя на „Космополитън“. Тя или не го виждаше, или пък й бе все едно. Фишър проследи с поглед заглавията на корицата: „Недостиг на мъже! — «Космополитън» намира най-добрия начин да се справи“, „Как може да спечели свитото момиче“, „Защо приятелите стават най-добрите любовници“, „Радостта от възобновяването на един стар романс“.
	Фишър остави ключовете си на бюрото. Тя го погледна.
	— Ало, господин Фишър — и му подаде пропуска.
	Той натисна копчето на асансьора и се приготви да чака дълго. Водката вече бе започнала да му действа.
	— Добро ли е списанието?
	— Да, много е секси.
	— Точно така.
	— Американските жени имат прекалено много проблеми.
	— Не съм забелязал.
	Тя посочи списанието.
	— Имат толкова главоболия с мъжете.
	— Жените космополити имат повече проблеми от другите.
	— А-ха.
	Фишър се поколеба, но след това извади един гланц за устни. Беше матово розов и щеше да отива на тена й. Тя се усмихна, докато го разглеждаше.
	— Благодаря ви. — Извади огледалце от чантата си и се залови веднага да го изпробва.
	Фишър забеляза, че не беше точно нейният цвят, но за нея това нямаше значение. Хареса му начинът, по който свиваше устните си. Асансьорът дойде и той се качи. Двама руснаци, от които се разнасяше миризма на салам, стояха тихичко зад него. Фишър усети, че се изпоти под мишниците.
	Излезе във фоайето и се почувства малко по-добре. Откри бюрото за обмен на валута, но то бе затворено. Приближи се до регистратурата и попита служителката дали ще му осребри един чек на Интурист за пет рубли. Тя му отговори отрицателно. Фишър попита къде е представителката на Интурист и му отговориха, че си е тръгнала.
	Той се огледа. Всичко, от което имаше нужда, бе само една въшлива монета от две копейки. „Поради липса на пила за нок… По дяволите!“ Видя, че френската двойка все още беше там, и се приближи до тях.
	— Pardon, monsieur, madame. Pais besoin de deux kopeks. Pour le telephone.*
	[* Извинете, господине, госпожо. Нуждая се от две копейки. За телефон. (фр.). — Б.р.]
	Мъжът го погледна недружелюбно. Жената се усмихна любезно и затършува в чантата си.
	— Oui.
	— Merci, madame. Merci.*
	[* Благодаря, госпожо. Благодаря. (фр.). — Б.р.]
	Фишър се отдалечи и намери една-единствена телефонна кабина в къс коридор, водещ към „Берьозка“. Влезе вътре, затвори вратата след себе си и извади от раничката си своя телефонен указател. Намери номера на американското посолство, пусна двете копейки в автомата и набра цифрите.
	Телефонът даваше свободно. Сигналът беше къс и съвсем не приличаше на този, с който Грегъри Фишър бе свикнал у дома. Преглътна няколко пъти и каза „Ало“, за да чуе как звучи гласът му. Кръвта пулсираше в ушите му. Не сваляше очи от коридора. Телефонът продължаваше да звъни.


>>	4.

	Лиза Роудс седеше в офиса на дежурния на първия етаж в административната сграда на легацията. Часовникът на стената сочеше 20,45. През цялата вечер телефонът изобщо не бе звънял. Това съвсем не беше посолство, около което се тълпят разгневени хора, нито пък имаше някаква вероятност да бъде вдигнато във въздуха от терористи. Пък и Москва не бе град, където полицията би позвънила, за да те информира, че е задържала в изтрезвителното десетина твои съотечественици. Тя запали цигара и задраска един ред от статията, която подготвяше за пресата.
	Вратата се отвори и в малката канцелария се подаде главата на Кей Хофман — шефката на Лиза.
	— Здрасти! Нещо интересно?
	— Да, но в Рим. Здравей, Кей. Заповядай, влез.
	Кей Хофман влезе и седна върху радиатора под прозореца.
	— Ето. Така ми е добре на дупето. Навън е доста студено.
	Лиза се усмихна, загледана в Кей Хофман. Кей бе почти на петдесет, с гъста кестенява коса и големи кафяви очи. Можеше да мине за приятно закръглена или пък едра. Във всеки случай, според мъжете, бе сладострастна и непринудена.
	— Не мога да ти предложа нищо за пиене — каза Лиза.
	— Не се притеснявай. Просто реших да се отбия на тая измишльотина — традиционния прием на посланика в петък вечер.
	Лиза кимна. Коктейлът, който посланикът даваше всеки петък вечер, бе един вид развлечение в края на работната седмица. По традиция на приема можеха да присъстват всички американци, намиращи се в Москва, и на времето, когато се брояха на пръстите на двете ръце, получаваха индивидуални покани. Но сега, с разширяването на търговския обмен и туризма, това бе нещо като отворена покана за всички и човек трябваше просто да знае за нея. Служителите в посолството се радваха да срещнат нови физиономии, а приходящите американци обикновено много се впечатляваха от събитието. Нещо като да седиш на една маса с капитана на кораба, помисли Лиза.
	— Ела с мене. Обади се на охраната и им кажи къде ще бъдеш.
	— Не, благодаря, Кей.
	— Понякога там идват доста интересни мъже. Затова ходя. Ти си млада и красива, Лиза. Ти ще ги привлечеш, а аз ще ги сваля.
	Лиза се засмя.
	— Миналата седмица — продължи Кей — срещнах един интелигентен мъж, който бе дошъл в Москва, за да урежда износа на коняк от Армения в Щатите. Идва тук веднъж на месец. Отсяда в хотела на Търговския център, значи има пари и връзки.
	— Красив ли е?
	— Да. Много — усмихна си Кей.
	Лиза също се усмихна, но насила.
	— Нямам настроение за това тая вечер.
	Кей сви рамене:
	— За какво пишеш?
	— О, за онази рок група „Ван Хален“, която свири в Колонната зала.
	— Как бяха?
	— Заболя ме главата от тях. Но човек би помислил, че Джон Ленън е излязъл от гроба и раздава безплатно дънки „Levi’s“ на всеки.
	— Напиши нещо хубаво.
	— Опитвам се.
	— Какво стана с оня политически офицер — Сет Алеви?
	— Не ми се говори за това.
	— Добре. — Кей погледна часовника си. — Ще хвана последния половин час. После ще сляза долу в бара при боулинга. Освен ако не ми излезе късметът.
	Лиза се усмихна.
	— Може да се видим по-късно.
	— Трябва ти мъж, миличка — каза Кей и излезе от стаята.
	След няколко минути телефонът звънна и червената лампичка започна да примигва, което значеше, че й се обажда дежурният военен от охраната. Тя вдигна слушалката.
	— Роудс на телефона.
	— Говори младши сержант Хайнс, госпожо. Обади ми се някакъв мъж, който казва, че е поданик на Съединените щати. Иска да разговаря със съветника по защита на гражданските права.
	Веждите й се повдигнаха.
	— По защита на гражданските права? Защо?
	— Не иска да каже. По гласа ми се струва, че е младеж. Не иска да каже и откъде се обажда.
	— Свържете ме с него.
	— Да, госпожо.
	Телефонът щракна и тя чу младши сержант Хайнс да казва:
	— Говорете, господине. Обади се мъжки глас:
	— Ало?
	— На телефона госпожица Роудс. С какво мога да ви помогна?
	Известно време отговор не последва, след това гласът каза:
	— Искам да говоря със съветник по защита на гражданските права. Ако е възможно, нека да е някой от въздушните сили.
	— По какъв въпрос, господине?
	— Важно е. Отнася се за сигурността на държавата.
	Тя провери дали касетофонът е включен на запис.
	— Тогава не е много подходящо да говорите по телефона.
	— Зная. Но нямам друг избор. Трябва да ви кажа за това веднага, преди да са ме хванали.
	— Кой ще ви хване?
	— Знаете кой.
	— Добре… — Тя се замисли за малко. Това би могло да бъде клопка или пък шега, но интуицията й подсказваше, че не става въпрос нито за едното, нито за другото. — Как се казвате, господине?
	— Не може ли да ме свържете със съветник?
	— Знаете ли с какво се занимава този съветник?
	— Не… но ми казаха да разговарям само с него.
	— Кой ви каза?
	— Телефонът ви подслушва ли се?
	— Сигурно да.
	— О, Господи! Можете ли да изпратите някой да ме прибере? Имам нужда от помощ.
	— Къде се намирате?
	— А възможно ли е аз да дойда при вас? Мога ли да вляза в посолството?
	На Лиза Роудс и се стори, че сега той звучеше още по-объркан и навярно малко пиян.
	— Чуйте ме — каза тя леко заповеднически, — кажете ми за какво става въпрос и ако намеря за необходимо, ще ви свържа с някой защитник на гражданските права. Става ли?
	— Да… да, окей.
	Тя извади от едно чекмедже ръководството с указания за дежурния и го запрелиства, докато говореше:
	— Американски гражданин ли сте?
	— Да, аз…
	— Как се казвате?
	Последва пауза, после гласът отговори:
	— Фишър. Грегъри Фишър.
	— Къде се намирате?
	— В хотел „Русия“.
	— Регистриран ли сте там?
	— Да.
	— Взеха ли ви паспорта, когато се регистрирахте?
	— Да.
	— Ами тогава не можете да влезете в посолството — милиционерите, съветските милиционери, ще ви спрат на входа.
	— О!
	— В коя стая сте?
	— Седемстотин четирийсет и пет. Но не се обаждам от стаята си.
	— А откъде?
	— От една телефонна кабина във фоайето.
	— По каква работа сте в СССР?
	— В СССР?
	— В Съветския съюз.
	— О… не съм по работа…
	— Турист ли сте?
	— Да.
	— Кога пристигнахте в страната, господин Фишър?
	— Миналата седмица.
	— С каква група сте?
	— Група ли? Не съм с група. Дойдох с кола.
	— Дошли сте с кола до Москва?
	— Да, със собствената си кола. Точно на това се дължи част от проклетия проблем.
	— Какво се случи?
	— Колата, Понтиак Транс Ам.
	— Да, добре. Кажете ми накратко защо ви е нужна помощ и защо искате да разговаряте със съветник по защита на гражданските права.
	Тя чу нещо като въздишка в слушалката, после той каза тихо:
	— В случай, че не дойдете да ме вземете оттук навреме, ще ви кажа всичко, което мога, преди да са ме пипнали.
	Лиза Роудс помисли, че Грегъри Фишър преценява правилно обстоятелствата.
	— Тогава говорете по-бързо — каза тя.
	— Окей. Бях в Бородино в около пет часа днес следобед — отидох да разгледам бойното поле там. Изгубих се в гората…
	— Полицията спря ли ви?
	— Не. Т.е. да, но тук, в Москва.
	— Защо?
	— Защото съм шофирал през провинцията по тъмно.
	Тя помисли, че това сигурно не е най-същественото от неговия разказ. Нарушение на пътния лист бе едно нещо. Настояването за разговор със съветник защитник — служител, който малко или много е офицер от разузнаването, шпионин, така да се каже — беше съвсем друго.
	— Продължавайте, господин Фишър.
	— На пътя, северно от Бородино мисля, че беше, срещнах един човек — американец…
	— Американец?
	— Да. Той каза, че е пилот от американските въздушни сили…
	— И беше на пътя северно от Бородино? През нощта? Сам? С кола?
	— Сам. Без кола — пеш. Беше ранен. Чуйте ме, не зная колко време ми остава…
	— Продължавайте.
	— Името му е майор Джак Додсън.
	— Додсън — Лиза се замисли, това име й бе непознато.
	— Додсън каза, че се води безследно изчезнал. Бил военнопленник, свален във Виетнам…
	— Какво? — тя се изправи в стола си като струна. — Това ли ви каза?
	— Да. Каза ми още, че е пленник тук — в Русия, повече от двайсет години. В някакво място, което той нарече „Школата за магии на госпожа Иванова“. Близо е до Бородино. Той избягал. Дадох му пари и географски карти. Не искаше да се качи в колата ми. Тръгна през гората за Москва. За посолството. Има и други американци — пленници, които…
	— Спрете. Не затваряйте — тя натисна бутона за изчакване. В указателя на дежурния намери бързо телефонния номер на апартамента на военното аташе — полковник Сам Холис, с когото се познаваше слабо. Позвъни му, но никой не отговори. „По дяволите! И Сет е на онова проклето празненство.“ Реши да приготви подробен доклад за Холис, но вместо това звънна в кабинета му, който беше два етажа по-горе. Някой вдигна телефона веднага след първото позвъняване и тя чу мъжки глас:
	— Холис на телефона.
	Опитвайки се да овладее вълнението си, тя каза:
	— Полковник Холис, обажда се Лиза Роудс от дежурния кабинет.
	— Да, кажете.
	— От хотел „Русия“ ми се обади някакъв американски гражданин. Звучи доста притеснен. Каза, че иска да разговаря със съветник по защитата на гражданските права, за предпочитане е да е аташе на въздушните сили.
	— Защо?
	— Ще ви пусна да чуете записа.
	— Да, ако обичате.
	Лиза Роудс включи касетофона към линията на Холис.
	— Свържете ме с него — каза Холис, когато записът свърши.
	Тя включи телефона към другия и освободи бутона за изчакване.
	— Господин Фишър? Чувате ли ме? Отговор не последва.
	— Господин Фишър?
	— Да… Един мъж стои до…
	— Свързах ви с човека, с когото искате да разговаряте. Чу се гласът на Холис.
	— Господин Фишър, казвате, че се обаждате от фоайето на хотел „Русия“.
	— Да, аз съм…
	— Във фоайето има ли много хора?
	— Не. Защо?
	— Кой стои до телефонната кабина?
	— Някакъв мъж. Чуйте ме, да се опитам ли да дойда в посолството?
	— Не, господине. Стойте там. Не напускайте хотела. Не се качвайте повече в стаята си. На последния етаж в хотела има ресторант. Отидете там и се запознайте с някои западни граждани, по възможност — англоговорещи, и стойте при тях, докато дойда. Разбрахте ли?
	— Да… да.
	— Как сте облечен?
	— Със сини дънки… с черна шуба…
	— Добре, момчето ми. Бързо вървете в ресторанта. Ако някой се опита да ви спре, ритайте, викайте, крещете, бийте се. Разбрахте ли ме?
	— Да… да, аз… — Гласът на Фишър стана напрегнат. — О… Господи!… Побързайте!
	— След 10 минути съм там, Грег — каза Холис успокояващо. — Тръгвайте за ресторанта. Лиза чу, че телефонът щракна, когато Фишър остави слушалката.
	— Госпожице Роудс, нужна ми е кола.
	— Вече поръчах, полковник. С шофьор.
	— Ще докарам господин Фишър тук. Поръчайте да приготвят една стая за гости в резиденцията и предупредете хората от охраната.
	— Да, господине.
	— Останете в дежурната.
	— Разбира се.
	Последва тишина, после Холис каза:
	— Добре се справихте, госпожице Роудс.
	Той затвори, преди тя да успее да отговори. Лиза остави телефонната слушалка. „Вие също, полковник Холис.“


>>	5.

	Полковник Сам Холис — военно аташе на Америка в Съветския съюз, излезе от кабинета си и взе асансьора надолу към приземния етаж на сградата на посолството. Отиде в дежурния кабинет отстрани на празното фоайе и отвори вратата.
	Лиза Роудс се обърна към него.
	— Да?
	— Холис.
	— О… — Тя се изправи. — Не ви познах в цивилни дрехи.
	— Срещали ли сме се?
	— Няколко пъти.
	Тя го огледа набързо. Бе облечен с кожено яке, дънки и кожени ботуши. Наближаваше петдесетте, беше висок и строен. Стори й се доста симпатичен, въпреки че в него имаше нещо строго. Беше с бледосини очи и русолява коса, малко дълга за военен. Спомни си, че той имаше служебни връзки със Сет.
	— Не искам да говорите за това с когото и да било — каза Холис.
	— Зная.
	— Добре. Въпреки това има един човек… Познавате ли Сет Алеви? Съветник по политическите въпроси.
	— Да.
	— Господин Алеви е на някакво тържество в града…
	— Зная.
	— Откъде знаете?
	— Покани ме да го придружа.
	— Ясно. Следователно знаете как да се свържете с него.
	— Да, чрез хората му тук.
	— Точно така. Моля ви, направете го.
	Тя се поколеба, преди да отговори:
	— Вече казах на хората му да го извикат да дойде.
	Холис впери очи в нея. И тя се вторачи в него.
	— Зная, че се занимава с подобни случаи.
	Холис тръгна към вратата, после се върна.
	— А вие занимавате ли се с подобни случаи?
	— О, не. Аз работя в информационния център. Аз и Сет сме просто приятели.
	Спогледаха се за момент. Холис реши, че тя е към трийсетте. Имаше няколко лунички и беше с червеникавокестенява коса. Не беше от онзи тип жени, които веднага забравяш, че си срещнал, и в действителност той съвсем не бе забравил случайните им срещи в посолството. Освен това знаеше, че тя и Алеви доскоро бяха гаджета.
	— Ще се видим по-късно — каза той и излезе.
	Лиза го проследи с очи, докато мъжът бързо пресече през фоайето към изхода. „Силен, тих тип. Тихият Сам.“
	Сам Холис излезе във влажната мъглива нощ. Вдигна ципа на якето си и се запъти към един син форд, който го чакаше в предния двор със запален двигател. Седна на седалката до шофьора.
	— Здрасти, Бил.
	Шофьорът, служител от охраната, на име Бил Бренън, подкара колата бързо през двора, заобиколи кръглото пространство с осветеното национално знаме и се насочи към вратата.
	— Къде отиваме, полковник?
	— Хотел „Русия“. — Холис погледна Бренън. Той беше около петдесет и пет годишен, едър, леко плешив, а носът му очевидно някога е бил чупен. На Холис все му се струваше, че и Бренън би желал да счупи нечий нос.
	— Носиш ли си патлака? — попита Холис.
	— Ъ-хъ. А ти?
	— Не. Нямах време да го взема.
	— Ще ти дам назаем моя, ако обещаеш да убиеш някой комуняга.
	— Дадено.
	Вратата се отвори и колата мина край дежурните, после покрай съветската милиционерска будка на тротоара. Бренън караше бавно, за да не привлече вниманието на ония от КГБ, дето ги следяха от сградите наоколо.
	— Натисни газта!… Те знаят къде отиваме — каза Холис.
	— Разбрано — Бренън вдигна скоростта нагоре по тъмната тиха уличка и зави надясно по широката и добре осветена „Чайковски“. Нямаше много движение и Бренън се справяше отлично.
	— Да се подчиня ли, ако ни спре полиция?
	— Не, прегази ги — отговори Холис и добави: — Не тръгвай по прекия път по Калинински проспект.
	— Ясно.
	Фордът набираше все по-голяма скорост във външното платно, задминаваше автобуси и трамваи и бързо профуча покрай кръстовището при Калинински проспект. Бренън лапна една дъвка, започна да дъвче и да прави балони.
	— Искаш ли?
	— Не, благодаря. Ще се ориентираш ли при хотел „Русия“?
	— Познавам движението наоколо, знам къде е паркингът и всичко останало. Вътре не съм влизал.
	— Добре.
	Бренън познаваше улиците на Москва дори по-добре от московски таксиметров шофьор, но според Холис той пет пари не даваше за нея. Движеше се непрекъснато по улиците й и в същото време твърдеше, че никога не е виждал Червения площад, защото движението по него е забранено.
	— Ще има ли бъркотия? — попита Бренън между балоните си.
	— Навярно да. В „Русия“ има някакъв американски гражданин.
	— Комитетът как е разбрал, че отиваме там?
	— Ами хлапакът — американският гражданин — се обади в посолството и каза, че е в опасност.
	— О-хо!
	Холис се замисли върху обаждането на Фишър. Той предположи, че пътната полиция наистина е спряла момчето само заради това, че е нарушило графика в пътния си лист. Но Фишър вече е бил обзет от параноя заради случката при Бородино. Ако бе запазил спокойствие, щеше да успее да дойде в посолството и да разкаже всичко. Вместо това — телефонното обаждане за две копейки може би вече му струваше свободата и дори живота.
	И все пак, помисли Холис, бе постъпил смело. Глупаво, но смело. Холис щеше да му го признае, без да го кара да се чувства неудобно. Как да измъкне Фишър от страната бе проблем, за който щеше да мисли след това.
	— В какво се е забъркал?
	— Нарушил е пътния си лист.
	— Много въпроси ли задавам?
	— Все още не.
	— Окей. Значи фуча като смахнат по улиците на Москва с едно военно аташе в колата си, за да спасявам някакъв си хлапак, който отишъл в шибаната зоологическа градина, вместо да отиде до шибания паркинг или пък каквото и да е там?
	— Вече задаваш прекалено много въпроси.
	— Ясно.
	Известно време и двамата мълчаха. Пукането на балоните започваше да лази по нервите на Холис. Мислеше за телефонното обаждане. Кой е майор Джак Додсън? Какво, за Бога, е правил един военнопленник в гората край Бородино? Само Грегъри Фишър можеше да отговори на тия въпроси.
	— Току-що задминах една паркирана кола с ченге вътре — каза Бренън. Холис се обърна назад.
	— Той е в почивка.
	— Точно така.
	Холис погледна скоростомера и установи, че се движат със сто и тридесет километра в час. Улица „Чайковски“ смени името си няколко пъти, докато извиваше на юг и на изток, и се сля с тъй наречената Втора изходна пътна артерия. Пресякоха Москва река по Кримския мост, заобиколиха отдясно парка „Горки“ и продължиха на изток нагоре по широкото шосе с шест платна. Холис погледна часовника си. Бяха изминали дванайсет минути, откакто напуснаха посолството.
	— Виждаш ли го? — попита Бренън. Холис надникна през задното стъкло.
	— Не още.
	— Добре.
	Неочаквано Бренън зави рязко наляво и гумите на колата изсвириха. Те префучаха през площад „Добринин“, после по улица „Ординка“, право на север към центъра на Москва и хотел „Русия“. Холис знаеше, че този маршрут ще им отнеме няколко минути повече, но така нямаше да се натъкнат на хората на КГБ, които щяха да се опитат да пресекат пътя им, заобикаляйки дежурните милиционери около Кремъл.
	— Ако ме пипнат за превишена скорост, ще ме изритат от страната — каза Бренън.
	— Това притеснява ли те?
	— Не… Но си нося колта — четиридесет и пет калибъра. Това може да усложни нещата. Дипломатическият ми имунитет не е много стабилен.
	— Ако ни заковат, ще взема пистолета и ще опера пешкира.
	— А-а… няма нужда. И без друго вече ми дойде до гуша от тая гадна страна.
	— Карай.
	Бренън натисна педала по-силно нагоре по улица „Ординка“. Пъхна още дъвка в устата си и балоните станаха по-големи.
	Холис повдигна левия крачол на дънките си, пъхна ръка в ботуша и измъкна сив нож с щемпела на военновъздушните сили. Пъхна ножа в колана под якето. Бренън го погледна с крайчеца на окото, но нищо не каза.
	Холис вече виждаше Москворецкия мост на около половин километър пред тях, а отвъд него хотел „Русия“ ставаше все по-голям с всяка измината секунда. Няколкото коли по пътя сякаш бяха спрели на място. Зад тях се чу продължително свирене на клаксон. Холис погледна през задния прозорец.
	— Ченгетата.
	— Чувам. Каква е колата?
	— Лада.
	— Скапана таратайка. Мощността й е почти колкото на електрическа самобръсначка.
	— Каквато и да е, но са по петите ни.
	— Няма да е задълго.
	Фордът полетя напред и Холис видя, че ладата изостана. Полицейската кола нямаше сирена, нито буркан на покрива и клаксонът утихна, въпреки че Холис знаеше, че продължава да свири, защото фаровете на ладата присветваха всеки път, когато шофьорът натиснеше клаксона.
	Бренън профуча през моста със сто и петдесет километра в час и пред очите на Холис се мярнаха някакви размазани пешеходци, които бяха спрели на тротоара на моста и се бяха ококорили. Фордът слезе от моста, като подскочи във въздуха, после отцепи по крайбрежното шосе и профуча диагонално край наблюдателната кула на ъгъла на Кремъл. Когато приближиха до входната алея на хотел „Русия“, Бренън попита:
	— От източната страна ли?
	— Да. Ти продължавай. Връщай се обратно в посолството. — Бренън измъкна колта от кобура през рамото си.
	— Трябва ли ти това?
	— Не. Дръж го у себе си или пък го метни някъде. Както решиш. — Бренън зави към източния вход на хотела.
	— Готов ли си?
	Холис забеляза, че на малкия паркинг няма никакъв понтиак и тази подробност го обезпокои.
	— Готов съм. Добра работа свърши. — Бренън намали пред входа.
	— Късмет! — Той пукна един голям балон.
	— И на тебе.
	Холис скочи в движение и тръшна вратата, а Бренън набра скорост по алеята към изхода. Холис се пъхна в преддверието на хотел „Русия“ и портиерът го спря.
	— Пропуск.
	— Комитет — отговори Холис, профучавайки край него.
	Мъжът буквално подскочи и понечи да отвори вътрешната врата към фоайето, но Холис вече бе влязъл. Отиде право при асансьора и натисна копчето за последния етаж. Комитет. Комитет за държавна сигурност — КГБ. Магическа дума. Ключ за всяка врата. Фактът, че той бе пристигнал с американска кола и бе облечен с американски дрехи, нямаше никакво значение за портиера. Никой друг не би се осмелил да произнесе тази дума.
	Асансьорът пристигна. Холис се качи с него на десетия етаж, слезе и се затича към западния край.
	Хотел „Русия“ бе един объркан лабиринт от четири отделни крила с повече от три хиляди стаи, които бяха свързани така, че да образуват квадрат около един вътрешен двор. Източното крило бе хотелът на Интурист, западното крило бе само за граждани на Съветския съюз и гости от Източния блок, а в северното и южното крило имаше апартаменти за привилегировани комунисти. Крилата бяха свързани помежду си на няколко етажа, но не и на приземния. Холис знаеше, че трябва да имаш основателна причина, за да минеш от едно крило в друго. Източното си бе източно, западното — западно и повечето туристи от Запад дори не знаеха за съществуването на други гости в хотела. Но тук, на покрива, Изтокът и Западът почти се срещаха в тая построена в полувизантийски стил смахната сграда. Холис стигна до входа на ресторанта и бара, където седеше една от ония вездесъщи навъсени тьотки, охраняващи като че ли всяка врата в Москва. Тя го огледа.
	— За бара — каза Холис.
	Тя кимна рязко и му посочи вратата. Холис влезе в едно голямо фоайе. Отляво се виждаше черна затворена врата с надпис на английски „БАР“. Пред него имаше две отворени врати, зад които се виждаше претъпканият ресторант. По врявата, наздравиците, смеха и облеклото Холис позна, че повечето от хората бяха руснаци. Надникна вътре. Оркестърът свиреше американска джазова музика и дансингът бе така препълнен, че на танцуващите им бе трудно дори да стоят там. Сватбарска компания бе насядала около голяма кръгла маса и булката — красиво момиче в бяло, бе единственият човек на масата, който все още се държеше изправен. През главата на Холис светкавично премина мисълта, че тя има задни мисли. Холис огледа залата и с облекчение установи, че Фишър не е тук. Един мъж се приближи към него, като въртеше глава.
	— Бар — посочи той зад гърба му.
	— Спасибо.
	Холис мина през черната врата и влезе в бара, където за валута човек можеше да си купи западен твърд алкохол и маркови коктейли. Това бе нощно заведение на капиталистическия упадък, извисяващо се точно над Червения площад.
	Холис огледа тъмната зала. Барът бе пълен, но за разлика от руския ресторант пиянското бръщолевене бе по-приглушено и не толкова цинично. Клиентелата се състоеше най-вече от западноевропейци и почти всички бяха гости на хотела. „Русия“ не привличаше много американци и той се чудеше как е попаднал Фишър тук. Сред европейците винаги имаше и по няколко съветски представители на висшите кръгове с достъп до западняците и техните пари. Във всеки бар в Москва, работещ с твърда валута, винаги се намираше и по едно „ухо“ на КГБ, което бе в състояние да подслушва на десет езика.
	Холис обиколи залата, но не видя никой, който би могъл да бъде Грегъри Фишър. Това, реши той, никак не с хубаво.
	Имаше и бар на самообслужване, където посетителите трябваше сами да си взимат питиетата. Холис си проправи път сред тълпата и се обърна към бармана на перфектен руски:
	— Търся приятеля си. Американец. Млад човек със сини дънки и късо черно яке.
	Барманът го стрелна с поглед, но не спря да приготвя напитки.
	— Американец ли казвате? Не, не съм виждал такъв човек.
	Холис излезе от бара и забърза към асансьорите в източното крило. Слезе на седмия етаж. Дежурната го изгледа с любопитство.
	— Гость?
	— Не. Посетител. — Той се наведе над бюрото и погледна блондинката право в очите: — Фишър.
	Тя отклони погледа си.
	— Грегъри Фишър. Американец.
	Дежурната премести едно шишенце с гланц за устни от едната ръка в другата, после поклати отрицателно глава.
	Холис погледна таблото с ключовете зад нея и видя, че ключът за стая седемстотин четирийсет и пет липсва. Отдалечи се, а тя извика след него:
	— Не може да отивате натам.
	Холис не й обърна внимание. Намери стая седемстотин четирийсет и пет и почука. Отговор не последва. Почука отново, този път — по-силно.
	— Кой чука? — обади се глас зад вратата.
	— От посолството съм.
	— От посолството?
	Холис чу превъртане на ключ и вратата се отвори. Шкембест мъж на средна възраст, сънен, по халат, надникна иззад нея.
	— Всичко наред ли е?
	Холис го погледна, след това огледа и стаята.
	— Търся господин Фишър.
	Мъжът си въздъхна с облекчение.
	— О, помислих, че у дома се е случило нещо. Нещо с жена ми. Казвам се Шилър. Всичко е наред, така ли?
	— Да — Холис го гледаше вторачено.
	— Чух ви да казвате „посолство“ и нали знаете…
	— Току-що ми се обади господин Фишър и ми каза, че е в стая седемстотин четирийсет и пет.
	Безпокойството на Шилър се смени с леко раздразнение.
	— Е, и? Не е тук, приятелче. Не го познавам. Проверете в четиристотин петдесет и седем. В тая скапана страна всичко е възможно.
	И това е, помисли Холис, самата истина. Но все пак предположи:
	— Навярно са ви настанили в една стая. Тук го правят понякога.
	— Така ли? Господи, що за място е това?
	— Дали в гардероба ви няма и нечий чужд багаж?
	— По дяволите, не. А, да не би да е с онази група от „Америкън Експрес“? Видяхте ли дребната екскурзоводка от Интурист, която е с тях? За Бога, човек може да я схруска. Навярно вашият приятел сега бистри политиката с нея — той се ухили. — Е, ще се видим в Болшой. — Мъжът затвори вратата.
	Холис постоя за малко пред стаята, после отново тръгна към асансьорите. Дежурната бе изчезнала. Холис мина зад бюрото й и отвори чекмеджето с пропуските. Прегледа ги набързо, но не намери такъв с номер седемстотин четирийсет и пет. Как е получил Шилър ключа за стая седемстотин четирийсет и пет, без да си остави пропуска?
	Холис слезе с асансьора долу във фоайето, но там нямаше пукната душа. Отиде при регистратурата и натисна звънеца. На вратата зад бюрото се появи регистраторката.
	— В коя стая е Грегъри Фишър? — попита Холис на руски.
	Момичето поклати глава.
	— Няма такъв тук.
	— Кой е в стая седемстотин четирийсет и пет?
	— Не мога да ви кажа.
	— Тук има ли представител на Интурист?
	— Не. Утре сутринта в осем. Лека нощ — тя се обърна и изчезна в офиса. Той погледна към изхода и видя, че там стоеше друг портиер. „Наляво и надясно изчезват хора буквално пред очите ми. Странна страна!“
	Холис ожесточено мислеше. Хрумнаха му няколко възможности, включително и тази, че всичко това бе провокация на КГБ, примамка да го въвлекат в някаква компрометираща ситуация. Но ако искаха да го пъхнат в капана, имаше много по-прости начини — в избрана от тях утрин, докато тича по крайбрежната „Шевченко“, можеха да го прегазят, ако желаеха смъртта му.
	Холис мислеше за гласа на Фишър, за думите му, за неподправения страх в интонацията му. Фишър е реалност. Но той трябваше да докаже, че Фишър е пристигнал до този хотел жив и е попаднал в лапите на КГБ. Ако успееше да го направи, тогава и казаното от Фишър за майор Джак Додсън най-вероятно щеше да се окаже истина.
	Холис се протегна през бюрото и взе телефона. Набра седемстотин четирийсет и пет и изчака, докато телефонът иззвъня десетина пъти, после затвори. Лоша работа.
	Огледа се. Установи, че е сам и представлява лесна мишена. Сега можеха да го хванат, когато си поискат.
	Прекоси бързо фоайето, а стъпките му отекнаха по каменния под. Влезе в тъмния коридор към магазин „Берьозка“, измъкна ножа си и се мушна в телефонната кабина, която най-вероятно бе използвал Фишър. Пусна две копейки в автомата и набра посолството. Обади се дежурният военен и Холис помоли да го свържат с офиса на Лиза Роудс. Тя му отговори веднага.
	— Обаждал ли се е нашият приятел? — попита Холис.
	— Не. Няма ли го там?
	— Изчезнал е.
	— Връщате ли се? — обади се тя след кратка пауза.
	— Да, това смятам да направя.
	— Имате ли нужда от помощ?
	Холис се нуждаеше от помощ, но не искаше да вдига много шум. Посланикът недвусмислено бе дал да се разбере, че той, Сет Алеви и останалите им колеги трябва да знаят, че разузнавателните им операции са си тяхна лична работа и никога не трябва да разстройват дипломатическата мисия. Холис продължи с онзи телеграфен и рязък тон, с който всички те говореха по телефона.
	— Шофьорът ми върна ли се вече?
	— Не. Не е ли с вас?
	— Не, наредих му да се прибере. Мисля, че вече трябва да е там.
	— Сигурна съм, че не е. Има ли вероятност да е катастрофирал или колата да се е повредила по пътя?
	— Твърде голяма. Властите ще съобщят за това.
	— Разбирам. — Тя пое дълбоко дъх. — Да ви изпратя ли кола?
	— Не, ще се върна с градския транспорт. Върна ли се приятелят ви от онова тържество?
	— Всеки момент ще бъде тук. Искате ли да дойде при вас?
	— Няма нужда — отговори Холис.
	— Може ли да ви звънне там някъде?
	— Не, но най-вероятно аз пак ще се обадя.
	— Какво да правим, ако не се обадите?
	— Нека той сам реши, когато се появи.
	— Добре. — И добави: — Прослушах лентата. Звучи автентично.
	— Да. И аз така мисля. Ще направя всичко възможно да намеря оригинала.
	— Късмет!
	Холис затвори и се върна обратно по тъмния коридор с ножа в ръка. Стигна до фоайето и го пъхна под якето си. „Е, ако не се върна, посланикът ще може да раздуха тая история.“ Напусналата го вече съпруга Катрин ще получи пенсията му и застраховката за живот. Отдавна му се искаше да пише на адвоката си във Вашингтон да промени завещанието му. Усложненията, произтичащи от международните съпружески отношения, бяха безкрайни. Безкрайни. Понякога му се приискваше да бъде в своя стар Фантом Г–4 и да не мисли за нищо друго, освен за вражеските МИГ-ове и за ракетите, засечени от радарите му.
	Холис обмисляше обстоятелствата. Позвъняването на Фишър в посолството бе предизвикало реакцията на КГБ, но на тях им бе необходимо време, за да предприемат действия. Следователно Фишър е успял да стигне до бара.
	Холис отново взе асансьора, качи се на последния етаж и влезе в бара. Поръча уиски със сода и се обърна към бармана на руски:
	— Не се ли е появявал моят приятел?
	— Не, съжалявам. Три долара.
	Холис плати. Добре облечен мъж се изправи до него, бутна чашата си към бармана и каза с британски акцент:
	— Джин с тоник — „Гордън“ и швепс. И с парченце лимон този път, спасибо.
	— Тук няма лимони от времето на революцията — обърна се Холис към мъжа.
	— Що за място е това, а, янки? — засмя се англичанинът.
	— По-различно.
	— Ужасно сте прав. На почивка ли?
	— По работа.
	— И аз. — Питието му пристигна без лимон и барманът му поиска три лири. Холис се отдалечи от бара, а англичанинът го последва.
	— Нямат и сервитьорки от революцията насам. Човек трябва сам да си взима пиенето, а те си изчисляват курса както им хрумне. Три долара, три лири, за тях няма разлика. Моят джин ми струва повече, отколкото вашето уиски.
	— Следващия път пробвайте да им дадете три лирети. Мъжът се засмя.
	— Не са чак такива глупаци. Казвам се Уилсън.
	— А аз Ричардсън — отговори Холис. Те се чукнаха.
	— Наздраве!
	— Стори ми се, че говорите на руски, а? „Спасибо“ и „пожалуйста“. Кое какво е? — попита Уилсън.
	— „Спасибо“ е благодаря, а „пожалуйста“ — моля.
	— О, винаги се обърквам. Какво направихте, че барманът ви обърна внимание?
	— Казах „комитет“.
	— Комитет?
	— Точно така. Това винаги привлича вниманието тук. Отдавна ли сте в бара?
	— Вероятно от час. Защо?
	— Търся един мой приятел. Американец, около двайсетгодишен, с дънки и шуба.
	— Искате да кажете яке?
	— Да, яке.
	— Струва ми се, че го мярнах. В тая окаяна страна никой не се облича прилично. Проклетите червени комуняги унищожиха всичко. Нямат и обноски, нито пък стил.
	Разбирате какво искам да кажа, нали? Естествено не ги обвинявам, че не носят кожени якета, след като никой не се облича по този начин.
	— Забелязахте ли дали разговаря с някого?
	Уилсън се огледа.
	— Видях го да седи някъде там… Да, разговаря.
	— С кого?
	— А, сега си спомням. Виждате ли оная добре облечена двойка? Мисля, че са „жабари“. При тях имаше някакъв младеж. Може да е бил вашият човек. Беше си дръпнал малко повечко и двама служители на хотела го изведоха. Момчето бе малко… войнствено — мисля, че вие така му казвате. Измъкнаха го набързо навън. Не смятам, че имат успехи в тая насока — половината народ в проклетата им страна е непрекъснато пиян. Навярно са го отвели в стаята му.
	— Кога стана това?
	— Преди около петнайсет-двайсет минути.
	— Благодаря. — Холис мина покрай масите и седна на фотьойла срещу мъжа и жената. — Свободно ли е?
	Мъжът измънка някакъв отговор.
	— Говорите ли английски? — попита Холис.
	Мъжът поклати глава.
	— А вие, madame?
	— Малко — погледна го тя.
	Холис се наведе през масата и заговори тихо и ясно:
	— Търся един приятел — американец, младо момче. Казаха ми, че преди малко е седял при вас.
	Преди да отговори, жената стрелна с очи мъжа до нея.
	— Да. — После продължи на доста добър английски. — Беше му зле. Заведоха го в стаята му.
	— Каза ли ви как се казва?
	— Да.
	— Фишър ли?
	— Да.
	— Как изглеждаше… Разтревожен? Притеснен?
	Жената не отговори, но кимна едва забележимо.
	— Каза ли ви защо?
	Мъжът се изправи и се обърна към жената:
	— Allons*!
	[* Да тръгваме! (фр.). — Б.р.]
	Тя не помръдна:
	— Не. Но каза, че могат да дойдат да го отведат. Той знаеше. Мисля, че в питието му бяха сложили… как се казва…?
	— Опиат.
	— Да. Съпругът ми иска да си тръгваме. Не зная нищо повече. Съжалявам. — Тя се изправи.
	Холис също стана.
	— Разбирате ли, мадам, това е въпрос, засягащ тукашните власти. Те знаят, че сте разговаряли с него, и ще бъдат любопитни да научат какво ви е казал. Може би сте в опасност, разбирате ли?
	— Да.
	Французинът се отдалечи нетърпеливо. Жената се поколеба за момент и Холис я погледна право в очите.
	— Има ли още нещо?
	Очите й срещнаха неговите.
	— Вие аташето ли сте?
	— Да.
	— Той каза, че ще дойдете. Помоли да ви предам някои неща, които не успял да ви съобщи по телефона. — Жената се замисли малко, после изрече на един дъх: — Додсън му казал, че става въпрос за бивша школа на военновъздушните сили. Сега е школа на КГБ. Там имало близо 300 американци.
	— Триста? Той ви каза триста?
	Тя кимна.
	Холис сграбчи жената за ръка.
	— Какво друго ви каза Фишър?
	— Нищо. Стана му зле… Те дойдоха. Някакъв руснак ни заговори на английски. Попита какво ни е казал младежът. Мъжът ми му отговори на френски, че не говорим английски и не разбираме нито неговите думи, нито тези на момчето.
	— Руснакът повярва ли на съпруга ви?
	— Мисля, че да.
	Холис пусна ръката й.
	— Тогава може би сте в безопасност. Но за всеки случай се свържете с вашето посолство. Още тази вечер. Лично. Не по телефона. След това незабавно напуснете страната.
	— Разбирам.
	— Добре. Благодаря ви, мадам.
	Тя се усмихна съвсем леко.
	— Момчето взе две копейки от мен… Стори ми се симпатичен… а сега… сега той е… мъртъв?
	Холис не отговори.
	— В кои времена живеем?… — поклати глава тя и си тръгна.
	Холис допи уискито и излезе в коридора. Отиде в южното крило на хотела и взе асансьора надолу към кино „Заря“, където филмът тъкмо бе свършил. Смеси се с тълпата и излезе през изхода към Москва река. Вървеше след група хора, които слязоха по стълбите към един подлез под крайбрежната улица.
	Холис премина дългия облицован тунел, заслушан в отекващите наоколо стъпки. Няколко руснаци го поглеждаха с любопитство. Спомни си случка отпреди две години, когато дойде за пръв път в Русия. Веднъж му се наложи да мине през този подлез нощем и с голямо учудване установи, че на земята нямаше никакво боклуче, а по стените липсваха драсканици. Нещо повече — московчани се движеха без сянка от страх. Той все още бе впечатлен от този факт, но двете години престой тук разшириха доста представите му. Улиците и подлезите наистина бяха безупречно чисти, за разлика от всичко останало. Хората не се страхуваха от улична престъпност, но не защото такава не съществуваше, а защото за нея не се съобщаваше никъде. Това бе общество, което просперираше благодарение на добрите новини, повечето от които бяха измислени.
	Въпреки това наблюденията на средния гражданин му казваха едно, а правителството — съвсем друго. Можеше да се предположи, че съветските мъже и жени си бяха създали собствена измамна представа за околната действителност, трепейки се цял живот, без да вярват нито на възприятията си, нито на вестниците, нито в себе си, нито на ръководителите си, нито на Бога, нито на приятелите си. Това бе нация на илюзиите, измамата и заговорничеството; едно село от времето на Потьомкин, само че в национален мащаб; място, където хората могат да изчезват безследно, а заедно с тях — и всяко най-малко доказателство за съществуването им. „Опитах се, Фишър. Опитах се.“
	Холис стигна до края на тунела. Изкачи се по стълбите и излезе на пешеходната ивица на Москворецкия мост, по който преди близо час бяха минали с Бренън. Измина около двайсетина метра и спря. Над Москва река под него се носеше мъгла и рубиненочервените звезди на кремълските кули проблясваха призрачно през мъглата. Навярно валеше ситен дъждец, но Холис не можеше никога да различи московската мъгла от ръменето.
	Той вдигна яката на коженото си яке. Бе установил, че Москва нощем не прилича на никой друг град, в който бе живял преди. Човек можеше да си се разхожда по улиците и площадите й чак до зори, както е правил неведнъж, и изобщо да не му се случи никакво приключение — ни хубаво, ни лошо. Нямаше барове, нямаше дискотеки, нямаше проститутки, нямаше минувачи, нямаше нощен живот. Нямаше денонощни магазини, нито среднощни кина, нямаше вечерна служба, нито пък каквото и да е друго вечерно събитие. Към десет вечерта по-голямата част от града вече затихваше, към единайсет всичко беше затворено, а към дванайсет изчезваха и последните таксита. Градският транспорт преустановяваше работа в един през нощта и след този час ти вече си съвсем сам, т.е. загазил си го, така да се каже.
	Все пак имаше някои московчани, които оставаха по улиците до последния момент. И точно един от тях — младеж на около осемнайсет, сега идваше срещу Холис. Носеше найлонова торбичка „Адидас“ и бе облечен с евтино три четвърти палто от изкуствена кожа. Беше с американски дънки, но със съветски обувки. Той го заговори на добър английски и бе изключително любезен:
	— Извинете, господине, имате ли цигари?
	— Не, а ти?
	— Да. — Момчето подаде едно „Марлборо“ на Холис, даде му и огънче и сам запали една. Младежът се оглеждаше насам-натам. Холис забеляза, че няколко други черноборсаджии ги наблюдаваха.
	— Казвам се Миша. Приятно ми е да се запознаем — представи се той.
	Известно време пушиха заедно. Холис хвърли угарката през моста. Очите на Миша проследиха изхвърлената цигара, после той се обърна към Холис:
	— Виждате ли оня край на площада? — Миша посочи южната страна на Червения площад, ограден от Кремълската стена, гърба на „Василий Блажени“, хотел „Русия“ и Москва река.
	— Там се приземи немецът Матиаш Ръст. Бях тук същия ден. Каква гледка бе само!
	Холис кимна. Мястото, където кацна Ръст, се бе превърнало в част от неофициалната екскурзионна разходка по Червения площад. Средностатистическият московчанин, доста циничен по природа, бе очарован от полета на този млад човек. Съветският съд му даде четири години. Като военно аташе Холис доста се обезпокои от последиците на този полет, когато някои от приказливите му колеги от съветските военновъздушни сили и от Министерството на въздушната отбрана бяха уволнени. Но като пилот Холис се възхищаваше от дързостта на младия летец. Щеше му се самият той някой ден да направи нещо също толкова налудничаво.
	— Той прелетя заради мира — каза Миша.
	— Рудолф Хес също.
	Миша сви рамене.
	— Никаква политика. Никаква икономика. Имате ли нещо за продаване?
	— Може би да. А ти какво предлагаш, Миша?
	— Имам неразбит черен хайвер. Триста грама. Отлично качество. В „Берьозка“ е по шейсет долара. Но аз ще ви го дам за един стек американски цигари.
	— Нямам цигари у себе си.
	Миша отново се огледа, сетне каза:
	— Ами тогава четирийсет долара.
	— Противозаконно е да търгуваме с валута.
	Миша се отдръпна назад.
	— Моля?
	Холис стисна ръката му.
	— Цялата вечер ли си тук на моста?
	— От няколко часа…
	— Видя ли една американска кола да минава крайбрежното шосе преди около два часа?
	Миша дръпна от цигарата си.
	— Може би. Защо?
	— Не е твоя работа. — Холис притисна Миша до перилата на моста. — Какво предпочиташ — да изкараш четирийсет долара или да поплуваш в реката?
	— Аз лично не съм видял колата. Но един приятел я е видял. Минала по крайбрежното шосе преди около два часа.
	— Каква марка била?
	— Според него — Понтиак Транс Ам. Имала спойлер отзад. Цвят — тъмен.
	— Как е познал приятелят ти, че е била Транс Ам?
	— От списанията. Нали знаете. Плащам по три долара или по петнайсет рубли за „Коли и автомобилисти“. Същото и за „Писти и…“
	— Дали приятелят ти е видял накъде е отишла?
	— В хотел „Русия“. — Миша добави: — После се случило нещо много странно. Те бързо отишли в „Русия“, за да разгледат колата и да поговорят с шофьора. От моста забелязали, че е младо момче, навярно американец. Но когато стигнали до крилото на Интурист, видели, че колата излязла откъм хотела и поела по улица „Разин“ с двама по-възрастни мъже в нея.
	— Двама руснаци ли?
	— Двама руснаци — Миша се поколеба: — От ония, с каменните лица. Разбирате ли какво искам да кажа.
	— Да. Не видяхте ли и още нещо необичайно тази вечер?
	— Да, видяхме. Преди около час. Аз и всички останали на моста видяхме как един син форд Феърлейн профуча по моста. Едно ченге го следваше, но копелето нямаше никакви шансове. Тия фордове могат да се движат като по състезателна писта. Имат ги в американското посолство. Вие от посолството ли сте? Това да не е била вашата кола?
	Холис се обърна и тръгна обратно към подлеза. Миша го последва. Слязоха по стълбите. Холис му подаде две двайсетдоларови банкноти и каза:
	— Ще купя хайвера.
	Миша неохотно извади кутийката хайвер от спортното си сакче, предаде я на Холис и започна отново да се пазари:
	— Ще ви дам още три кутийки и един руски кръст за якето ви. Холис мушна хайвера в джоба си и каза на руски:
	— Миша, прибирай се у дома и не се връщай повече на този мост. Мъжете с каменните лица ще те търсят.
	Момчето се облещи и устата му увисна.
	Холис изкачи стълбите и тръгна по моста. Пресече го пеш, усещайки от всички страни погледите на останалите чейнджаджии. Капитализмът, замисли се Холис, подобно на секса, е хормонален; той съществува тук, на Москворецкия мост, и отвъд „Василий Блажени“ — само на един хвърлей разстояние от Кремъл. Има го около всеки хотел и пазар, навсякъде из Москва — в малки изолирани клетки, които един ден може да се размножат и да разклатят основите на цялата държава. Подобно на комунизма в царска Русия капитализмът е новата пагубна идеология.
	Холис излезе на улица „Ординка“. Опитваше се да измисли такъв маршрут с метрото, който да го отведе обратно в посолството жив.


>>	6.

	Сам Холис слезе на станция „Смоленская“ и тръгна по крайбрежната улица, която правеше голям завой покрай Москва река при Калининския мост. Отвъд реката се издигаше внушителният хотел „Украйна“. Тъмна лодка се бе запътила към пристана при улица „Шевченко“. Холис помисли, че есента в Москва съвсем не е красива — наоколо беше влажно и сиво. Но когато паднеше първият сняг, Москва се превръщаше в блестящ бял град, в който шумовете бяха приглушени, а завоите някак омекотени. Слънцето се показваше по-често, а нощем небето се обсипваше с множество звезди, които хвърляха синкави сенки върху заснежения пейзаж долу на земята. Появяваха се хубави кожени палта и жените изглеждаха значително по-добре. Деца влачеха шейните си, а други се пързаляха в парковете със зимни кънки. Като покривало от сибирска белка снегът загръщаше грубите очертания на града.
	Холис тръгна нагоре по стръмната улица, отклоняваща се от крайбрежния път. В началото на века кварталът, в който се намираше новото американско посолство, се е наричал Пресня. Тогава той бил мръсно индустриално предградие и благодатна почва за марксистко-ленинската идеология. По време на революцията през 1905 година тукашните работници се сражавали с царската армия и цялата площ наоколо била подложена на усилен артилерийски обстрел, а после — когато революцията била потушена, живеещите в квартала били подложени на жестоки репресии. Сега кварталът се наричаше Красная Пресня. Струваше му се, че имената на половината улици, площади и квартали в Москва започваха с думата „червен“, в резултат на което тя почти бе изгубила смисъла си и в разговорите помежду си московчани често я изпускаха. Повечето сгради в Пресня бяха построени наново, но Холис все още усещаше отминалата трагедия на квартала. Русия е много тъжна страна.
	Холис вдигна глава и видя покрива на високата тухлена сграда на посолството. По заповед на посланика всички прозорци светеха. След няколко минути пред него се показаха червените тухлени стени и резиденцията, издигаща се над тях. Улиците бяха безлюдни и ниско по земята се стелеше покривало от гъста мъгла.
	Вече се виждаха светлините при главния вход на посолството. То изцяло е нещо като умален Кремъл, помисли Холис. Навярно използваните червени тухли — нещо рядко за Москва, трябваше да навежда руснаците на мисълта за червените тухлени стени на кремълските кули. Това от своя страна пък целеше да ги накара да свържат американското посолство с идеята за сила, мощ, а може би дори с Бога и олтара. Холис смяташе, че изяществото на Медисън Авеню навярно е непонятно за средния съветски гражданин.
	На 100 метра от входната врата Холис виждаше будката на съветските милиционери, въпреки че все още не можеше да съзре американската охрана зад вратите. Над стената стърчеше осветеният пилон с американското знаме, полюшвано от лек ветрец.
	Той чу, че го застига някаква кола, и по бавните обороти на мотора разбра, че е чайка. Колата се движеше съвсем бавно точно зад него. Шофьорът пришпори мотора и присветна с фаровете. Холис не се обърна.
	Колата мина пред него и спря. Холис видя, че наистина бе чайка — черна лимузина с четири врати, любимка на Комитета за държавна сигурност. Вътре имаше трима мъже. Шофьорът остана зад волана, а другите двама излязоха. Бяха облечени с кожени палта и черни панталони и носеха черни кожени ръкавици и шапки с малки периферии. На това Холис му викаше „вечерно облекло“. Той разпозна в тях двамата мъже, които непрекъснато слухтяха около посолството и го бяха проследили един следобед. Ниския и тумбест той бе кръстил Борис, а другия — по-високия и по-добре сложения — Игор.
	Холис тръгна към тях с ръце в джобовете. Дясната му ръка бе стиснала здраво ножа през една цепка в якето.
	Борис и Игор огледаха Холис от главата до петите.
	— Дай ни портфейла и часовника си, иначе ще те направим на пихтия — каза Борис на английски.
	— Толкова зле ли плащат в комитета? — отговори Холис.
	— Копеле такова, за какво се мислиш? Дай си портфейла! — процеди Борис през зъби.
	— Еб вас! — изруга Холис.
	Той се обърна и тръгна към посолството. Чу зад себе си стъпките на двамата руснаци. Те се доближиха съвсем.
	— За какво си се разбързал? Искаме да си поговорим — каза Игор.
	Холис продължи да върви. Хрумна му, че хората на КГБ нямаха никакъв проблем да се превъплътят в ролята на крадци. Вече бе стигнал до стената на посолството и вратата бе само на петдесетина метра от него. Неочаквано върху гърба му се стовари силен удар. Той залитна напред и се строполи по ръце на тротоара. Рязко се претърколи встрани и едва успя да избегне един ритник, после се пльосна в канавката. Игор и Борис се хилеха над него. Игор се обърна към Холис на вулгарен руски:
	— Продължавай да пиеш така и съвсем скоро някои педерасти ще те начукат, докато си пиян като дръвник, а на другия ден ще имаш махмурлук в задника вместо в главата.
	И двамата мъже се изхилиха.
	Холис искаше да извади ножа, но знаеше, че само това чакат. Остана да лежи там, където беше. Борис погледна към входа на посолството, после се взря в Холис.
	— Следващия път ще ти цъфна черепа. — Той плю върху Холис, после потупа Игор по гърба и каза: — Дадохме добър урок на това лайно. Да тръгваме.
	Обърнаха се и тръгнаха към чайката.
	Холис се изправи и изтръска водата и калта от якето и панталона. Забеляза, че дланите му кървят. Чувстваше, че едната му скула бе силно ожулена, а в гърба си усещаше остра болка. Двамата руснаци се качиха в колата и Холис ги чу да се хилят с шофьора, после потеглиха с бясна скорост в обратна посока.
	Холис продължи към посолството. Когато се доближи до входа, един млад милиционер, който очевидно бе видял инцидента, излезе от будката и го спря с вдигната длан.
	— Паспорт!
	— Знаеш добре кой съм — отвърна троснато Холис.
	— Паспорт!
	— Махай се от пътя ми, глупак такъв.
	Милиционерът се изпъна като струна, като чу ругатнята.
	— Стой!
	Другият милиционер също излезе от будката.
	— Какво има?
	Дежурен от охраната на посолството се показа на вратата и извика:
	— Какво става тука?
	Холис видя, че патрулът е въоръжен, което означаваше, че няма право да прекрачва прага навън.
	— Отворете вратата! — изкрещя той.
	Патрулът отвори вратата. Холис профуча покрай милиционерите и влезе в границите на посолството. Охраната го позна и поздрави, а дежурният сержант попита:
	— Добре ли сте, полковник?
	— Да, добре съм.
	Холис бавно премина двора. В далечината отекнаха камбаните на „Иван Грозни“ и отброиха полунощ. До него смътно долитаха сърдитите гласове на двамата американски патрули и съветските милиционери, които си разменяха любезности. Той влезе в сградата и отиде право в офиса на дежурния.
	— О, полковник Холис. Вече бяхме започнали да се притесняваме. Ние… — изправи се Лиза Роудс, като го видя.
	— Някакви новини от Бил Бренън?
	— Той е тук. В лазарета е. Не зная подробности. Какво се е случило с лицето ви?
	— Спънах се и паднах. Сет Алеви върна ли се вече?
	— Да. Чака ви в обезопасената стая на шестия етаж.
	Холис тръгна към вратата.
	— Може ли да дойда и аз?
	Той я погледна.
	— Сет Алеви каза, че може, ако вие нямате нищо против.
	— Така ли? Елате тогава.
	По пътя за асансьора и двамата мълчаха. Качиха се заедно.
	— Ръцете ви са в кръв.
	— Зная.
	Тя сви рамене.
	— Бил Бренън приятел ли ви е?
	— Не. Защо?
	— Това бе първото нещо, за което попитахте.
	— Отговарях за него.
	— Това ми харесва.
	Той я погледна. Асансьорът спря на шестия етаж и те тръгнаха по коридора към една по-вътрешна стая. Холис натисна някакъв звънец. Вратата се отвори и се показа Сет Алеви.
	— Влезте, моля — той им посочи кръгла дъбова маса, около която имаше десетина стола с хромирани рамки и кожени седалки.
	Лиза Роудс огледа затъмнената стая. Знаеше, че посолството има няколко обезопасени стаи, но за пръв път влизаше в тази на шестия етаж. И тя като другите бе вътрешна и се осветяваше индиректно от разположени в специални ниши в стените осветителни тела. На масата пред всяко място имаше индивидуална настолна лампа. На пода бе постлан дебел килим в кралско синьо, а стените и вратата бяха тапицирани в бежово. Таванът й бе покрит с черен дунапрен за звукова изолация. Стаята бе съвсем непроницаема за тайни подслушвателни устройства, резонатори и радиомикрофони и се претърсваше два-три пъти на ден. Бе дочула, че се ползва предимно от разузнаването. Явно добре се грижеха за себе си — в единия ъгъл имаше барче с различни напитки, а зад барплота — ниша с мивка и хладилник.
	— Нещо за пиене? — обърна се Алеви към Лиза.
	— Не, благодаря. Дежурството ми все още не е изтекло.
	— Добре. Тогава едно кафе.
	— За мен водка. Чиста — каза Холис.
	Алеви наля кафе без мляко на Лиза и изстудена водка за Холис.
	Холис задържа погледа си върху Сет Алеви. Беше четирийсетгодишен — малко по-млад от него самия. Носеше добре ушит вълнен костюм с жилетка и плетена зелена вратовръзка. Бе доста висок и слаб и му напомняше на Линкълн, но без брада, и бе малко по-красив от него. Някога е бил женен, но тук никой не знаеше подробности.
	— Как беше тържеството? — запита Холис.
	— Добре. Имаше много дисиденти. И хубава храна. Ханука е весел празник. Трябваше да дойдеш.
	— Тогава кой щеше да препуска през Москва?
	— Сигурен съм — отговори Алеви хладно, — че моите хора щяха да се справят с това. Холис не чу Алеви да казва „по-добре“, но знаеше, че то остана недоизказано.
	— Момчето искаше да говори със съветника по защита правата на човека — започна да обяснява той.
	— Убеден съм, че едва ли би могъл да различи такъв съветник от някой полузащитник. Аз самият не бих могъл да го направя. Сам, ако друг път се случи нещо подобно, моля те, обади ми се или звънни на някой от моя отдел.
	Сет Алеви бе роден във Финландия, евреин, дипломат от Принстън. В момент на откровение бе признал на Холис, че мрази Съветите и че работи в ЦРУ, за да „допринесе колкото се може повече за унищожаването на режима“. Назначаването му там не било трудно: основните му специалности — руска култура и руски език — привлекли вниманието на ЦРУ, а той много добре знаел от самото начало, че ще стане точно така.
	Алеви също си наля водка.
	Холис сложи кутийката с хайвера на масата. Алеви я огледа:
	— Добро качество.
	Алеви и Лиза извадиха бисквити, масло и сметана. Холис отвори хайвера с ножа си.
	— Ядосаха ли те, полковник? — каза Алеви, след като изгледа Холис.
	— Щях да питам дали имат червен, но не мога да понасям думата красная — обърна се Холис към Лиза, която си мажеше бисквита с хайвер.
	Лиза се засмя.
	— Мислех, че съм единствената.
	Погледът на Алеви се местеше ту към единия, ту към другия.
	— Ядосаха ли те? — попита отново той. Холис впери очи в Алеви.
	— Много добре знаеш какво се случи.
	— Ако се бяха развихрили, моите хора веднага щяха да се появят на хоризонта. Бяхме ти осигурили гръб. Казаха ми, че си успял да обуздаеш гнева си — отговори Алеви.
	— Как е Бренън?
	— Не му провървя като на теб. Ченгетата го настигнали и държали на дъжда половин час, после просто му връчили фиш за глоба и си тръгнали. Но преди да успее да се качи в колата си, се появила банда хулигани. Пребили го с железни тръби, ограбили го и му смачкали автомобила. Когато ти трябва, никога няма пукнато ченге. — Алеви спря за малко, после продължи: — Вместо да отиде направо в някоя болница, се върнал тук. Пак му счупили носа, но според него и той не им останал длъжен. Доктор Лоугън каза, че ще се оправи, но е добре да си иде у дома, за да се погрижат за него както трябва.
	Холис кимна. Още една точка в полза на КГБ тази вечер, помисли той.
	Лиза мажеше бисквити със сметана. Алеви си взе от хайвера.
	— Откъде се сдоби с това? Колко даде?
	— От Москворецкия мост. Четирийсет бройки.
	— Аз щях да се спазаря по-добре. Чул ли си някога как се пазари евреин с руснак? Както и да е, това може би е част от разказа ти. Ако ти се говори, готови сме да слушаме.
	Холис хвърли бърз поглед към Лиза.
	— Всичко е наред. Преди няколко месеца изисках обстойна проверка на госпожица Роудс — успокои го Алеви.
	— Защо?
	— Такива са правилата. Ние бяхме гаджета.
	Холис си наля още една водка.
	— Необходимо ли е да знае и тя?
	— Нека аз да мисля за това.
	Холис замълча, после кимна.
	— Окей. Започвам от самото начало. Седях в кабинета си и пишех доклада, за който ме бе помолил. Телефонът иззвъня. Беше госпожица Роудс.
	И Холис подробно разказа всичко случило се тази вечер, с изключение на това, което му каза французойката. Половин час по-късно си наля чаша минерална вода и завърши:
	— Така че, когато се приближих към посолството, очаквах да ме пресрещнат. Приятели, имам предвид. Но явно ти си решил, че за мен ще бъде добре да се опозная по-отблизо с комитета.
	— Ти имаш дипломатически имунитет — отговори сухо Алеви.
	— Да, Сет, но КГБ има други разбирания за дипломатическия имунитет.
	— Е, вече си тук и малко йод ще почисти добре раните ти. Ще ти платя дори химическото чистене.
	Холис понечи да каже нещо, но Лиза го прекъсна:
	— Полковник, какво мислите, се е случило с Грегъри Фишър?
	— Можем да предположим, че точно в този момент седи в някоя стая и ония от КГБ го разпитват.
	Известно време всички мълчаха, после Алеви каза:
	— Между другото, Сам, никой за нищо не те обвинява. Ти действа по възможно най-бързия начин. Това си е техният град.
	Холис не отговори нищо. Алеви смени темата:
	— Интересувам се от мъжа в стая седемстотин четирийсет и пет.
	— И аз — каза Холис.
	— Сигурен ли си, че е американец?
	Холис помисли малко, преди да отговори.
	— Да. Чак до лосиона за след бръснене „Mennen“.
	— Но — разсъждаваше Алеви — той би могъл да бъде американец, подкупен да работи за КГБ.
	— Би могъл. Но може и Фишър да е сгрешил номера на стаята си.
	Алеви се изправи и натисна някакво копче в аудиоуредбата в ъгъла. Разнесе се гласът на Грегъри Фишър и те отново прослушаха целия разговор.
	— Мисля, че не е сгрешил номера на стаята си — отбеляза Лиза.
	Сет Алеви запали цигара и закрачи насам-натам замислен. Най-сетне каза:
	— Е, аз ще се заема с това. — Обърна се към Лиза: — Ти, разбира се, не трябва да разговаряш за случилото се с никого. — После каза на Холис: — Искам доклад от теб, за да го представя на Лангли. Приготви и едно копие за твоя отдел в Пентагона.
	— Добре — Холис се изправи.
	Алеви продължи:
	— Трябва все пак да се каже нещо и на посланика, след като има изпотрошена кола и един човек в лазарета. Аз ще го направя естествено. — Той отново се обърна към Холис: — Сам, във всичко това не виждам нещо, което да е за военното разузнаване.
	— Да. — Алеви задържа погледа си върху Холис.
	— Може би смяташ, че историята с майор Додсън те засяга, защото майор Додсън, ако наистина има такъв, е военнопленник, и така нататък, и така нататък. Но ще те информирам, ако има нужда от теб.
	Холис тръгна към вратата.
	— Благодаря, господин Алеви.
	— А аз искам да разбера каква е тази Школа за магии на госпожа Иванова. И къде е майор Додсън? Дали все още е на свобода? Можем ли да му помогнем? Можем ли да помогнем и на Грег Фишър? — попита Лиза.
	Алеви погледна часовника си.
	— Вече е много късно, а трябва да изпратя някои съобщения. Благодаря ти и лека нощ, Сам. Лиза, остани за малко.
	Холис отвори вратата.
	— Искаш ли си хайвера? — викна след него Алеви.
	— Пъхни си го някъде на сигурно място, Сет, дето няма да го пече слънце — каза Холис и излезе.
	Докато чакаше асансьора, при него дойде и Лиза. Асансьорът пристигна и двамата слязоха на приземния етаж в пълно мълчание. Излязоха в задния двор в студената октомврийска нощ. За момент се спряха на покритата каменна тераса.
	— Апартаментът ми е наляво — обади се Лиза.
	— Моят е надясно.
	— Ще ме изпратите ли?
	Тръгнаха наляво по алеята, обградена от скоро засадени дървета — руски брези с голи клонки. Отдясно бе четириъгълният вътрешен двор, заграден от трите страни от жилищата на резиденцията и охраната. На четвъртата страна бе административната сграда. Тревата бе отъпкана от импровизираните срещи по волейбол и баскетбол, имаше и отпечатъци, макар и по-слаби, от футболния сезон. Понякога в двора играеха децата на служителите и Холис видя няколко играчки сред мократа трева. Първият сняг щеше да донесе снежни човеци и закачки със снежни топки, през пролетта щяха да се пускат хвърчила, а после идваше ред на слънчевите бани. Това мъничко празно пространство — само около три акра, бе нещо като селски мегдан — едно малко кътче от Америка, която им липсваше и която всички те най-после се бяха научили да обичат.
	Лиза проследи погледа му.
	— Ще правим плашило тук веднага щом съберем необходимия реквизит. Един от Консулския отдел видял тикви на пазара на проспект „Мир“. Е, нещо подобно на тикви. Можете ли да издълбаете с вашето ножче фенер от тиква?
	— Точно затова го нося със себе си — отговори Холис.
	— В случай че видите тиква на пазара ли? Съмнявам се.
	Продължаваха да вървят.
	— Мисля, че не ми допада много да живея и да работя на едно и също място, искам да кажа — в един двор. Прилича ми на крепост… или по-скоро на затвор — каза Лиза.
	— Така за всички е по-добре.
	— Така ли? Старата сграда поне имаше някакъв чар и бе точно на улица „Чайковски“, недалеч от представителството на „Америкън Експрес“. — Тя се усмихна.
	— И всички живеехме в оная очарователно мрачна постройка отстрани на улица „Горки“. В панела на банята ми имаше процеп — цели петнайсет сантиметра — и аз виждах всичко в банята на долния етаж.
	— Себе си ли виждахте?
	Тя се засмя. Продължиха, без да говорят, после Лиза каза:
	— Но сигурно така е по-добре. Имаме си тоя двор тук. Доколкото зная, вие сте свикнали да живеете по този начин, нали сте били в различни бази на военновъздушните сили.
	— Понякога да. Зависи от назначението.
	— Ето я моята килийка — Лиза спря. — В действителност са доста симпатични, само че са малко еднообразни.
	— Осем милиона московчани биха предпочели да разменят местата си с вас.
	— О, зная. Просто започвам да вдигам кабинна треска.
	— Вземете си отпуск.
	— През януари. Има едно място, наречено Джъмбо Бей — малък остров близо до брега на Антигуа. Много уединено и много самотно. Може да се скрия там.
	Стояха в студената мъгла и на слабата светлина той откри, че лицето и косата й са мокри. Забеляза и това, че тя е с около двайсет години по-млада от него.
	— Никога не съм ви виждала на петъчните приеми — каза Лиза. — Обикновено в петък вечер ходя по приеми в другите посолства.
	— А-ха. Коктейлът тук е за простолюдието. Но аз пък ходя на разни културни събития. Харесвате ли балет?
	— Само в края, когато пее дебелата дама.
	— Това е опера.
	— Ясно. Аз все ги обърквам. — Той извади ръцете си от джобовете на якето. — Е, предлагам да се махаме вече от дъжда. — Подаде й ръка.
	Тя като че ли не я забеляза и каза:
	— Сет е много емоционален.
	— Наистина ли?
	— Да. Някои смятат, че е раздразнителен.
	— Така ли?
	— Познавате ли го добре?
	— Достатъчно добре.
	— Двамата доста грубо разговаряхте един с друг. Врагове ли сте или просто съперници?
	— Нито едното, нито другото. Дори се харесваме. Просто така си говорим.
	— А онова, дето му казахте — да си пъхне хайвера в задника, в реда на нещата ли е?
	— Да, точно така.
	Тя се замисли.
	— Никога не ми е споменавал, че се познавате.
	— А трябвало ли е?
	— Предполагам, че има и други неща, които не е обсъждал с мен. — После добави. — Голям професионалист е.
	— Но нали знаете, че не е съветник по политическите въпроси?
	— Да. Зная още, че повечето военни аташета са от военното разузнаване.
	— Откъде знаете?
	— Тия работи се знаят. Вие не знаехте ли, че бях гадже със Сет Алеви?
	— Никога не ми е споменавал за това.
	— Мислех, че нашата връзка е една от клюките, които се носят в столовата. О, да, както е казал един френски философ: „Хората, които се притесняват за това какво мислят другите, ще се учудят, като разберат колко малко знаят всъщност околните за тях.“
	— Абсолютно прав е бил.
	— Имате ли нещо антисептично за раните? — попита тя. — Трябва да бъдете внимателен в чуждите страни.
	— Изпих три чаши руско антисептично средство.
	— Не се шегувайте. Имам нещо, което е жълтеникаво на…
	— Отивам в лазарета да видя Бренън. Там ще взема нещо.
	— Добре. Гледайте да не забравите.
	— Няма. Лека нощ.
	— Утре имам почивен ден. Обикновено след нощно дежурство спя до късно.
	— Не е лошо.
	— Бях решила да ходя в музея на Маркс и Енгелс. Все още не съм го разглеждала. А вие?
	— Не съм го записал като точка в програмата си.
	— Както и да е. Сега съм малко… притеснена. Искам да кажа, че ме е страх да изляза сама. Предполагам, че вече знаят коя съм. От записа. Така ли е?
	— Да. Но не мисля, че имате основания да се притеснявате.
	Тя протегна ръка, взе едно мокро клонче от яката му и му го подаде. Той го огледа замислено, после каза с тих глас:
	— Вижте, госпожице Роудс, не трябва да им позволявате да ви диктуват как да живеете. Те не са нито всемогъщи, нито вездесъщи. Въпреки че искат точно така да си мислите за тях. Това улеснява работата им.
	— Да, знам това, но…
	— Но може би сте права. Навярно е добре да не излизате от района на посолството, докато не изясним нещата по тоя случай.
	— Нямах това предвид, полковник. Исках да ви попитам дали не бихте искали да дойдете с мен утре — отговори тя нетърпеливо.
	Холис преглътна.
	— Ами… защо да не обядваме заедно, а да оставим музея на Маркс и Енгелс за по-специален случай?
	Тя се усмихна.
	— Елате да ме вземете по обяд. — Обърна се и тръгна към вратата. — Лека нощ, полковник Холис.
	— Лека нощ, госпожице Роудс.


>>	7.

	„Да… да, аз… О, Господи!… Побързайте!“
	„След десет минути съм там, Грег. Тръгвайте за ресторанта.“
	Сет Алеви натисна стопа на касетофона.
	Чарлз Банкс, специален пълномощник на американския посланик в Съюза на съветските социалистически републики, седеше начело на дългата маса от махагон в обезопасената стая на посланика, а по лицето му се четеше тревога. От дясната му страна се бе разположил Сам Холис, а от лявата — Алеви. Холис бе идвал в тая стая вече няколко пъти и винаги се впечатляваше от остарелия й вид, въпреки че функционираше едва от година. Очевидно всичко в нея, включително дървената ламперия и кориците, бе донесено тук от някъде другаде. Знаеше се, че посланикът — богат мъж, е платил за всичко със собствените си пари. Холис се питаше защо го е направил, но на това умопобъркано място всеки си имаше по някаква особеност, която не подлежеше на обяснение.
	Алеви се обърна към Чарлз Банкс:
	— Рано тази сутрин бе направен анализ на гласа. Експертът ни каза, че Грегъри Фишър се е намирал в състояние на голямо напрежение и най-вероятно казва истината.
	Банкс го погледна с любопитство.
	— Нима? И това ли може да се анализира?
	— Да, господине.
	— Впечатляващо.
	Холис огледа Чарлз Банкс — почти шейсетгодишен, със снежнобяла коса, с червендалесто, благовидно лице и блестящи сини очи. Спомни си миналогодишното коледно тържество, когато Банкс се бе облякъл като Дядо Коледа за децата тук. Любимото облекло на Банкс бе тъмен костюм на тънки райета с жилетка. Дългогодишен дипломат от кариерата, той притежаваше стандартните качества, необходими за Изтока. Имаше глас на радиоговорител от четирийсетте години и общуваше с изтънчена лекота. И все пак под фасадата на Дядо Коледа и лустрото на дипломата Холис усещаше сроден дух. Смяташе, че Чарлз Банкс е третият шпионин в тая стая, но не знаеше за кого работи.
	Алеви продължи да осведомява Банкс по случая:
	— Както вече отбелязах, полковник Холис е убеден, че господин Фишър е бил снощи в хотел „Русия“.
	Банкс се обърна към Холис:
	— Имате предвид онзи англичанин, семейството французи и младежа черноборсаджия?
	— Не само ги имам предвид. Аз разговарях с тях — отговори Холис.
	— Да, разбира се. А могат ли те да идентифицират господин Фишър?
	— Надявам се, да. Изискали сме да ни изпратят от досиетата на Държавния департамент копия на паспортните снимки на всички, кандидатствали за визи с името Грегъри Фишър. Около десетина са.
	— И ще покажете снимките на тия хора?
	— Тази сутрин се обадих на военното аташе във френското посолство — обясни Холис — и той проучи, че някакви си господин и госпожа Бесние са влезли във връзка с тях и са съобщили, че имат проблеми в хотел „Русия“. Днес в 12,45 напускат страната от Шереметиево със самолет на Ер Франс. Ако не успеем да се срещнем с тях на летището за снимките, можем да ги намерим в Хелзинки или във Франция. Имайте предвид, господине, че жената знаеше името Грегъри Фишър.
	— Да, но ми се иска да идентифицира и снимката.
	— Разбира се. А според Джон Крейн от британското посолство англичанинът, Уилсън, все още е в „Русия“. Господин Уилсън е тук по работа. Черноборсаджията Миша каза, че приятелите му видели колата, а аз съм сигурен, че това е била колата на господин Фишър. В Москва няма много понтиаци. Може би изобщо няма. Това са доказателствата ми, ако ни вършат някаква работа.
	— Благодаря ви — кимна Банкс и се обърна към Алеви: — И така, въпреки че в хотел „Русия“ и Интурист твърдят, че господин Фишър никога не е бил в хотела, вие двамата сте абсолютно убедени, че той е стигнал и позвънил в посолството именно оттам. Нека ви задам следния въпрос: Сигурни ли сте, че в Съветския съюз има американец с името Грегъри Фишър?
	— Съветското външно министерство потвърди с подозрителна бързина, че е издало виза на американец на име Грегъри Фишър от Ню Канаан, щата Кънектикът, двайсет и четири годишен, а за разлика от друг път и Интурист с готовност ни информира, че този господин Фишър преди няколко дни е пресякъл границата при Брест. Прекарал е една нощ в Брест, три — в Минск, една — в Смоленск и оттам е тръгнал за насам.
	— И вие сте убеден, че това е същият Грегъри Фишър, който се е обадил в посолството? — попита Банкс.
	Търпението на Алеви сякаш започваше да се изчерпва.
	— Това е единственият Грегъри Фишър, който се намира в страната в момента, господине. Освен това от Интурист потвърдиха, че Грегъри Фишър е трябвало да се регистрира в хотел „Русия“. Доказателствата изглеждат доста убедителни.
	— Някой свързал ли се е вече със семейството на това момче?
	— Би било много прибързано от наша страна — отговори Алеви. — Засега няма нужда да ги безпокоим.
	— Да изчакаме, докато със сигурност установим, че наистина е изчезнал, както предполагате вие ли?
	— Всъщност — обясни Алеви — той не е изчезнал. Мисля, че бихме могли да сложим край на всичките тия въпроси. Ние знаем къде се намира Грегъри Фишър в момента.
	— Къде, господин Алеви?
	— В Можайск, господине. В моргата.
	Банкс се наведе напред.
	— Мъртъв ли е?
	— Да, господине — отговори сухо Алеви. — Мисля, че именно заради това е в моргата. Преди около двайсет минути са се обадили на Питърсън от Консулския отдел. Позвънил някакъв господин, който се представил само като служител от съветското правителство. Господин Фишър катастрофирал.
	— Това е ужасно! — каза Банкс.
	— Да, господине. — Алеви прелисти някакви документи пред себе си и се спря на един син лист. — Според доклада на милицията колата на господин Фишър, която те наричат „трансамериканский спортивний автомобиль“, била открита рано тази сутрин от селяни на осемнайсет километра западно от Можайск в едно дефиле край магистралата Минск — Москва. Колата очевидно се е движела към Москва и е изскочила от магистралата през нощта, като се е разбила в едно дърво. Повредите доказват, че поради много висока скорост не е успяла да вземе един неочакван завой на пътя. Господин Фишър е нямал предпазен колан и се е ударил в гърдите и по главата. Починал е, преди да го открият селяните. Помолени сме да се погрижим за трупа и да го изпратим в Щатите.
	— Това означава, че господен Фишър изобщо не е стигнал до Москва — каза замислено Банкс.
	— Нито пък до Бородино, тъй като според моята карта катастрофата е станала на няколко километра преди отбивката за Бородино — добави Холис.
	— Явно тук има противоречия — обърна се Банкс към Алеви. — Възможно ли е господин Фишър изобщо да не е стигал до Москва? Да е позвънил в посолството някъде по пътя и да е инсценирал някаква шега или лъжа?
	— Обаждането на Фишър е директно, не през централа, което ще рече, че е било направено от самата Москва. В допълнение имаме и анализ на гласа му, а и свидетелите. Какво още искате, Чарлз? Видеозапис ли? — отговори Алеви.
	— Човек трябва да бъде абсолютно сигурен. — Банкс погледна часовника си и се изправи. — Вие и двамата извършихте чудесна работа по това разследване, като се имат предвид затрудненията в тая страна. Много се гордея с вас. Смятам, че посланикът трябва да запознае съветските власти с фактите и да им предаде, че искаме да се извърши пълно разследване на случая.
	Алеви и Холис се спогледаха.
	— Господин Банкс, това, което ние предполагаме, е, че именно съветските власти са убили Грегъри Фишър — обади се Алеви.
	— О-о! — Банкс кимна бавно с глава. — Да. Разбирам. Заради това, което е казал господин Фишър по повод на онзи майор Додсън.
	Алеви огледа изпитателно лицето на Банкс:
	— Чарлз, будалкаш ли се с нас или наистина си толкова тъп?
	— Незабавно ще говоря с посланика за това — каза Банкс, като примигна. — Вярвам, че съзнавате до какви усложнения в политическите отношения може да доведе този инцидент.
	Алеви се изправи.
	— Трябва да ви осведомя, че като съветник по политическите въпроси мисля най-вече за това, господине. Най-вече за това.
	— Чудесно! Полковник Холис?
	Холис остана на стола си и не отговори.
	— Полковник?
	— Някога хвърлях бомби само по цели, определени от политиците. Загубихме войната… — каза Холис.
	Банкс отговори, опитвайки се да звучи успокоително:
	— Както знаете, в съветските въоръжени сили към всеки началник има прикрепен и по един политически комисар. Военните офицери мразят това, но признават, че войната днес е твърде важен проблем, за да бъде оставен за решаване само на генералите и полковниците. Особено студената война. Довиждане, господа. — Банкс излезе.
	— Защо просто не му отговори „добре“? Това бе всичко, което искаше да чуе — обърна се Алеви към Холис.
	Холис стана:
	— Убит е един американски гражданин и аз съм малко изнервен.
	— В Америка непрекъснато убиват някого — поясни Алеви. — Чувстваш ли се отговорен за смъртта на Фишър?
	— Мисля, че да. А ти нямаше ли да се чувстваш така?
	— Може би. Виж, Сам, аз не съм политик или дипломат, но трябва да се поставиш на тяхно място, в случай че работата се напече. Някои глупендери се опитват отново да задействат разведряването в политиката и това за тях в този момент е цел номер едно. Ако хвана двама, пратени от КГБ, да инсталират бомба долу в мазето, посланикът ще ми каже да не се впечатлявам от това.
	— А какво ще стане, ако намериш един от хората на КГБ с жената на посланика в леглото?
	— Пак същото — засмя се Алеви. — Човек не може да се съобразява с личните си интереси. Разведряване. Мир. — Той вдигна два пръста. — Мир.
	— Окей. Забрави, че Фишър е убит. Защо е бил убит?
	— Нали знаеш. Видял е нещо.
	— Нещо много важно.
	— Безспорно — отговори Алеви.
	— Редно е да разберем какво точно. Затова са ни назначили тук.
	— Да, така е. Да видим какво ще ни изпратят от Вашингтон. — Алеви се запъти към вратата. — Ако няма друго по същество, да тръгваме. Тая сутрин в барчето предлагат кроасани от Париж.
	— Ще ходя да взема тялото.
	— Грешиш. Някой от Консулския отдел да отиде. Това си е тяхна работа.
	— Мисля, че не ме чу. Аз ще отида.
	Алеви го погледна ядосано, но не каза нищо.
	— Ще ми трябват два пропуска от Министерството на външните работи.
	— Два?
	— Ще си взема компания.
	— Кого?
	— Лиза Роудс.
	— Откъде знаеш, че ще иска да дойде с теб?
	— Който и да е тук ще иска да излезе за малко от Москва. Дори и прибирането на труп е развлечение.
	— Външното министерство ще осведоми КГБ, че са издали пропуск на твое име.
	— Известно ми е — отговори Холис.
	— Комитетът никак не те обича, както и мене. Навярно няма да могат да устоят на изкушението да те закарат до моргата на Можайск на тяхна собствена сметка.
	— Нека сам да мисля за това.
	— Не за теб се безпокоя. Ти си ми последна грижа. Мисля за Лиза Роудс. — После продължи: — Запомни добре, че не мога да те пазя в Можайск.
	— Ти не ме опази и на петдесет метра от посолството. Двата пропуска да са в кабинета ми преди дванадесет.
	Алеви отвори вратата и понечи да излезе, но Холис я затвори.
	— Разбра ли дали е съществувал някакъв майор Додсън, регистриран като безследно изчезнал във Виетнам? — попита той.
	— Задействал съм проверката.
	— А знаеш ли нещо за нашето приятелче от седемстотин четирийсет и пета? Шилър? Има ли американец с това име в страната?
	— Работя и по тоя въпрос, Сам. Ще те държа в течение.
	— Знам, че ще го направиш, Сет. Изключително удоволствие е да се работи с ЦРУ.
	Алеви потупа Холис по рамото.
	— Постарай се да не те убият по магистралата Минск — Москва. — И излезе.
	Холис погледна часовника си — десет сутринта. Цяла нощ не бе мигнал заради тая история. Сега Бренън беше в лазарета, семейство Бесние си опаковаше багажа, за да напусне страната, Фишър лежеше в моргата, Чарлз Банкс и посланикът трошаха телефоните да звънят във Вашингтон, а Алеви ядеше френски кроасани в барчето. „Ще се постарая да не ме убият на магистралата Минск — Можайск. Искам да разбера как ще свърши тая история.“


>>	8.

	Сам Холис нахлузи дънките, след това и кожените ботуши. Пъхна нож в левия ботуш, а над десния препаса кобур за пистолет. Провери своя „Токарев“ — 7,62 милиметра. Той бе почти като модела на „Колт-Браунинг“ — малко модифициран от руски оръжейник на име Токарев, който му дава името си, забравяйки да плати лицензно право на „Колт“ или на „Браунинг“.
	Холис зави отпред на дулото къс заглушител и бутна пистолета в кобура над глезена си, после смъкна крачола на дънките. Облече черно вълнено поло, а отгоре — коженото яке, в което имаше четири пълнителя с по осемдесет патрона.
	После излезе от жилището си и прекоси широкия квадратен двор. Тревата под ботушите му бе прогизнала, но небето се изясняваше и иззад облаците се подаваше слабо слънчице.
	Три момчета тийнейджъри ритаха топка. В едното Холис разпозна Лари Ешмън, сина на командир Пол Ешмън — аташе на военноморските сили. Другото момче — Том Карузо, бе син на генералния консул. Третият се казваше Кевин и бе син на Джейн Лаури — търговски офицер.
	— Полковник Холис! Идвате ли? — извика синът на Ешмън.
	— Разбира се.
	Карузо и Лаури се разпределиха в защита, а Холис се затича косо по терена. Двете момчета бяха близо и Холис чуваше шпайковете им да шляпат по прогизналия торф. Без да има предварителни планове, той реши, че трябва да държи същата позиция и спрямо Ешмън. Протегна ръце, хвърли бърз поглед назад през рамото си и видя топката като кафяво петно във въздуха — широко и дълго. Напрегна всичките си сили и усети как тя докосва крайчетата на пръстите му, той я овладя и притисна силно до гърдите си. Ботушите му не издържаха на опъна и Холис се претърколи напред, стиснал здраво топката между дясната си ръка и лакътя. Чу Ешмън да крещи:
	— Край! Браво, полковник!
	Холис седна, а Карузо му подаде ръка.
	— Много добре, полковник! Изправи се с помощта на Карузо.
	Лаури приближи и също подаде ръка. Когато Холис понечи да я хване, видя, че момчето държи автоматичния му пистолет. Холис го пое и пъхна в кобура, после натисна силно закопчалката на ремъка.
	— Много сте бърз, полковник. Дори и с това желязо над глезена — каза Лаури. Карузо се опита да сдържи усмивката си.
	— В академията наистина бях много добър — каза Холис.
	Момчета се усмихнаха.
	Холис ги погледна. „Навярно се чувстват много самотни тук, помисли той. Няма училищни забави, няма съботни танци, няма плажове, ски, приятели, момичета. Няма я Америка.“
	— Опитайте се да извлечете някаква полза от служебния престой тук, момчета. Излезте навън в Москва и опознайте руснаците.
	Те кимнаха.
	— Внимавайте да не ви види Ваня с тия шпайкове. — Холис имаше предвид руския градинар, който се бе вманиачил в поддържането на ливадата и дори бе звънил за съвет на Скотс в Кълъмбъс, Охайо.
	Той продължи да върви към другия край на двора. Стигна до жилищните сгради, намери вратата на Лиза Роудс и натисна звънеца. Тухлените постройки за несемейни бяха тесни, на три етажа. На първия етаж, където в Щатите обикновено се намираше гаражът, тук имаше перално помещение и килер. От малко антре стълби водеха нагоре към всекидневната, трапезарията и кухнята. На третия етаж имаше една или две спални, а в някои къщи, в зависимост от ранга на служителя, имаше и кабинет или домашен офис. Лиза живееше в жилище с една спалня. Холис чу стъпките й по стълбите и вратата се отвори.
	— Здравейте! — усмихна се тя. — Помислих си, че сте се затичали към мен с пълна пара, после видях момчетата.
	— Чакахте ли ме?
	— Не, просто проверявах как е времето. Какво изпуснахте на тревата?
	— Портфейла.
	— О… — Лиза излезе през вратата и се завъртя. — Така достатъчно всекидневно ли изглеждам?
	Холис я огледа. Беше с боти, с черни джинси и тъмносиньо ватирано яке, което руснаците наричаха „ватник“. Изпод яката й се подаваше черно поло като неговото.
	— Много добре — каза той.
	— Ще ми обясните ли защо поискахте да облека тъмни дрехи?
	— Защото съм фаталист. Хайде да тръгваме.
	Тръгнаха по пътеката, която минаваше покрай жилищните сгради и водеше към изхода в задния край на комплекса. Тя каза:
	— Питам сериозно, Сам… Може ли да си говорим на ти?
	— Разбира се.
	— Защо тъмни дрехи?
	— Ще ти кажа по-късно.
	Излязоха през задната врата, където се намираха войнишките постройки, и самотният патрул ги поздрави. Холис приближи милиционерската будка на тротоара и поздрави на руски двамата съветски младежи. Отговориха му доста студено.
	— Когато се приберете от дежурство, предайте на двата поста, които бяха на главния вход снощи, че полковник Холис им се извинява, че не е реагирал както трябва — каза той.
	Те замълчаха, после единият отговори:
	— Непременно ще им предам, полковник.
	— Лек ден!
	Холис и Лиза тръгнаха по улица „Деватински“.
	— За какво става въпрос? — попита Лиза.
	— Малко се поядосах, когато ми поискаха паспорта. Просто случилото се в хотел „Русия“ ми дойде много.
	— Добре беше, че се извини.
	— Военната коректност го изисква. — После Сам добави: — Освен това не искам тия копелета да смятат, че могат да се доближат до мене.
	Продължиха по улица „Чайковски“, където преди бе старото посолство.
	— Къде ще отидем да обядваме? — попита Лиза.
	— В ресторант „Прага“.
	— Тогава да минем по улица „Арбат“. Трябва да спра там за малко. Свиха надясно и закрачиха по широкия булевард.
	— За разлика от обикновено днес има слънце — каза Лиза.
	— Да.
	— Често ли ходиш в „Прага“?
	— Не.
	— Чел ли си наскоро някоя хубава книга?
	— Не се сещам.
	— Някой ми бе споменал, че си бил свален в Северен Виетнам.
	— Точно така.
	— Но не са те пленили.
	— Не, паднах в морето и ме спасиха.
	— Тая работа с майор Додсън има по-особено значение за теб, нали?
	— Може би да.
	— Май не си на „ти“ със структурата на сложните изречения, а?
	— Зависи от темата на разговора.
	— Съжалявам.
	Повървяха малко в неловко мълчание. После пресякоха улица „Чайковски“ завиха по „Арбат“ при внушителната сграда на Министерството на външните работи — още един сталински небостъргач с островърхи кубета и кулички.
	— Влизал ли си някога там? — попита Лиза.
	— Няколко пъти.
	— Как изглежда отвътре?
	— Била ли си някога в сградата на Държавния департамент?
	— Да.
	— Е, точно така изглежда и съветското външно министерство, само дето бръщолевенето е на руски.
	Вървяха по „Арбат“, отскоро превърната в първата и единствена търговска улица за пешеходци в Съветския съюз. Беше съботен ден и наоколо имаше стотици хора, всички с големи чанти. Улицата бе покрита с тухлени павета. Тук-там млади дръвчета се опитваха да пуснат корени в големи бетонни саксии. По цялата й дължина се виждаха пейки, декоративни улични лампи и саксии с цветя.
	Понякога сравняваха „Арбат“ с Лефт Банк или Джорджтаун, с Гринидж Вилидж или Сохо. Но Холис смяташе, че „Арбат“ си беше „Арбат“ — уникално място, където човек можеше да се докосне до един изчезнал свят, който не е бил добре познат, докато е съществувал. Настоящият режим се опитваше да запази наследството на „Арбат“, като ремонтираше красивите сгради и реставрираше фасадите на някои магазини, доста шикозни за времето си. Въпреки че Холис не можеше да разбере с каква цел прави това правителството в едно общество, което не намира нищо в шикозността, изискаността, туризма или потребителството. Навярно това поведение се обясняваше със слабо прокрадваща се буржоазна сантименталност, макар Холис да не го вярваше.
	— Харесва ли ти тук? — обърна се той към Лиза.
	— Донякъде. Но е прекалено излъскано, ако разбираш какво искам да кажа.
	— Виждала ли си неизлъсканите части на „Арбат“?
	— О, да. Познавам всяко кътче, останало от старата Москва.
	— Така ли?
	— Подготвям фотографски очерк.
	— Интересно! Това хоби ли ти е?
	— Може да се каже. Искам да го публикувам.
	— Успех! Ти русофил ли си?
	Тя се усмихна смутено.
	— Да, малко. Харесвам хората, езика, старата Русия…
	— Няма нужда да се оправдаваш. Няма да те арестувам.
	— Ти се шегуваш, но човек трябва да внимава какво говори и на обществени места, и на четири очи по този повод.
	— Зная.
	Те минаваха ту от едната, ту от другата страна на улицата, зяпайки по витрините. Повечето магазини бяха специализирани: „Свет“ — магазин за осветителни тела, „Аптека“ — за лекарства, и така нататък. Имаше и снекбарове, и колички за сладолед, наричани от руснаците „магазини за здравословна храна“, в които се продаваха предимно млечни продукти. Пред един от тях Холис видя дълга опашка от жени, деца и бебета в колички, което означаваше, както бе научил вече, че току-що са докарали прясно мляко. Лиза спря пред една сергия на улицата и купи букет хризантеми от жена в бяла престилка.
	— Руснаците харчат много пари за парникови цветя — каза тя.
	— Навярно ги ядат.
	— Не, слагат ги в мрачните си апартаменти и мръсните канцеларии. Цветята са духовната им храна.
	— Руснаците са един голям парадокс, не си ли съгласна? Говорят много за руската си душа, но почти никога не споменават сърцето си.
	— Може би…
	— Вместо „сърдечен разговор“ те казват „задушевен разговор“. Отегчавам се от тия „задушевни“ разговори.
	— Навярно това е въпрос на семантиката на…
	— Понякога мисля, че проблемът е чисто генетичен.
	— Всъщност у мен тече руска кръв.
	— О, наистина ли? Аз май доста се раздрънках.
	— Ще ти простя. — Както си вървяха, тя хвана ръката му и обясни: — Баба ми и дядо ми по бащина линия са се казвали Путятови. Имали са голямо имение и великолепна тухлена къща край град Казан на река Волга. Имам стара снимка на къщата.
	— Запазена ли е още?
	— Не зная. Когато баба ми — Евелина Василиевна, я видяла за последен път в деня на бягството си, все още е била там. Дядо ми имал 500 работници на нивите си. Ще ми се да потърся родствениците си, но външното министерство не ми разрешава. — Тя замлъкна за момент, после добави тъжно. — Какво толкова ще им направя, ако прекарам една събота и неделя в провинцията в търсене на корените си.
	— Каза ли им, че си аристократка и наследничка на помешчик, притежавал 500 крепостни селяни?
	— Разбира се, че не. — Тя се засмя, после продължи доста унесено: — Обзалагам се, че там още помнят името Путятов.
	— С добро ли?
	— Кой знае. Това не е като Западна Европа, където човек може да отиде и да издири предшествениците си. Тук връзките са прекъснати, цели семейства са унищожени, две световни войни, революция, гражданска война, политически чистки, чуми, насилствена колективизация… Какво ще правя, ако открия къщата или някой Путятов?
	— Не зная. Но ти ще знаеш. Нали имаш руска душа?
	Лиза се усмихна, но нищо не отговори, а го поведе към някакъв магазин, чийто позлатен дървен надпис гласеше — „Антиквар“.
	— Това е най-хубавият от трите антикварни магазина в Москва. Другите два са предимно за стари неща — обясни тя.
	Влязоха и продавачката — очарователна млада жена, облечена изискано, поздрави сърдечно Лиза, а тя й подаде хризантемите.
	— Анна, това е приятелят ми Сам — каза Лиза на руски.
	— Добър ден — поздрави на руски Холис.
	Тя го изгледа за момент.
	— В посолството ли работите?
	— Понякога.
	— Тогава сигурно познавате един мой добър приятел — Сет Алеви.
	— Чувал съм за него.
	— Поздравете го от мен, ако го видите.
	— Непременно, ако го видя.
	— Моля, заповядайте — тя махна с ръка, — разгледайте.
	Холис само наблюдаваше, докато Лиза се зарови из магазина, пълен предимно с мебели, килими и лампи, които съвсем не приличаха на антики. Все пак имаше масички, отрупани с интересни дреболийки — сребърни украшения, предмети от слонова кост, тройки звънчета, керамични изделия, позлатени рамки за картини и предмети от яспис, порфир и други полускъпоценни камъни от Урал — остатъци от един загинал свят. Холис се запита дали Лиза не търси тук фамилията Путятови.
	Той забеляза, че в магазина липсваха кръстове, икони и каквито и да е други религиозни реликви, макар че религиозното изкуство е било преобладаващата форма на изкуство в дореволюционна Русия. Тук имаше неща, които човек никога не би намерил в друг московски магазин, въпреки че липсваха предмети с истинска художествена стойност. Повечето ценни неща бяха отдавна иззети от правителството за музеите или за жилищата на съветския елит. Останалата част беше изнесена от Русия или пък унищожена при първоначалния изблик на ярост през революцията. От време на време на Запад се появяваше нещо значително — неизвестно досега ювелирно яйце от Фаберже, някоя икона на Рубльов, а съвсем наскоро в галерията Сотбис бе продаден на търг пейзаж на Левитан на анонимен купувач, за който се предполагаше, че е руски дезертьор. Но доказателствата за съществуването някога на царска Русия и свещена Русия можеха да се видят най-вече в съветските музеи, отворени всеки ден от десет до шест, с изключение на понеделник.
	Холис взе мастилница, изработена от литовски кехлибар. В кехлибара имаше инкрустирано някакво насекомо, което той не можеше да разпознае. Разглеждаше мастилницата и мислеше за Сет Алеви, за Лиза Роудс и за продавачката в антикварния магазин, която знаеше прекалено много.
	— Харесва ли ти това? — Лиза посочи кръгла лакирана кутийка.
	Холис се доближи до нея и взе малката черна кутийка. Върху капака й имаше нарисувана изящна, гъвкава руска доячка с кобилица през рамо. Лакът беше плътен и лъскав, а дрехите на момичето — ярки и ефирни. На дъното й имаше лепенка с цената — четиристотин рубли.
	— Мисля, че е оригинална кутия от Палех. Може би е отпреди революцията. Можеш ли да познаеш? — попита тя.
	Холис знаеше, че е трудно да се различат старите кутии от новите, които все още се изработваха в село Палех. Качеството бе запазило висотата си, а стилът бе останал непроменен въпреки революцията и факта, че вече всички занаятчии бяха наемници на държавата. Следователно за тях годините нямаха значение, само размерът. Тази тука можеше да се купи от „Берьозка“ за стотина рубли.
	— Не мисля, че си заслужава четиристотинте рубли — каза той.
	— Точно този отговор очаквах от един мъж.
	Холис сви рамене.
	— Освен това Анна ми е симпатична — добави тя.
	— Анна не е собственичка на магазина. Великият руски народ е собственикът. Анна работи за държавата.
	— В действителност това тук е многостранна измишльотина. Нарича се „оказион“ — магазин за комисионна търговия. Знаеш ли какво представлява?
	— Не.
	— Хората носят тук разни неща и ги залагат. Анна взима комисиона за всичко, което продаде. Другото отива за човека, който е донесъл стоката. А Анна разделя комисионата с държавата. Нещо близо до свободната търговия.
	— Не бях чувал.
	— Разрешено е само за употребявани стоки.
	— Интересно.
	— Анна притежава това, което ние наричаме усет. Тя ми запазва някои неща.
	— И за Алеви също.
	— Да. И обича „Кемъл“.
	— Моля?
	— Цигари. Цигари „Кемъл“.
	— А-ха.
	— Ще купя тая кутийка. — Тя отиде до щанда и заговори с Анна, след това й наброи четиристотин рубли. Лиза уви кутията в хартия и я пъхна в чантата си. После бутна пакет „Кемъл“ зад щанда.
	— Обади ми се, ако се появи нещо от порцелан със сребърен или златен обков.
	— Непременно.
	Взеха си довиждане и Холис излезе на улицата. Лиза го последва и продължиха разходката си под следобедното слънце.
	— За тая кутия това бяха много пари — осмели се най-после Холис.
	— Да, зная.
	— Винаги ли излизаш с четиристотин рубли в чантата?
	— Аз съм истинска рускиня. Никакви кредитни карти, никакви чекове. Само няколко стотици рубли, в случай че видя нещо за купуване.
	— Те обикновено търсят храна и облекло. Тази кутия беше… е, не е моя работа.
	— Онова място не ти ли напомни нещо? — попита Лиза.
	— На пръв поглед не.
	— Помисли. Един роман. Онзи, за който ние всички тук често се сещаме.
	— А, да. Магазинчето за стари вещи в „1984“. Онова, което беше под контрола на Полицията на мисълта, в него заловиха горкия Уинстън Смит. Сега, като ми каза, се сетих. Тоя магазин от Полицията на мисълта ли се контролира?
	— Надявам се, че не.
	— Откъде ви познава тая жена с Алеви и откъде знае, че работите в посолството? Защо идва Сет Алеви в този магазин?
	— Хубав въпрос. Мислех, че ти ще можеш да ми отговориш.
	— Със сигурност не мога.
	— Сет ми дава пари, за да купувам оттук разни неща. Всъщност той ми казва какво да купувам. Покупките са винаги прекалено скъпи. Този път бе тая кутия. Не трябваше да ти го казвам, но той не е много искрен с мене.
	Холис не каза нищо.
	— Дали е нелоялно от моя страна?
	— А ти дължиш ли му лоялност?
	Тя сви рамене.
	— За някои неща. Както и да е, казах ти, за да не мислиш, че съм съвсем празноглава. Беше ми заповядано да купя кутията.
	Холис кимна.
	— Да, не се връзваше много с характера ти.
	— С характера и с кесията ми. Значи ти не знаеш нищо за тоя антикварен магазин?
	— Не.
	Продължиха разходката си. Холис наблюдаваше как хората, насядали по пейките и саксиите, ядяха сладолед и малки питки с месо. Повечето ги поглеждаха разсеяно, а някои и по-дълго се заглеждаха в тях. Представителите на Запада в Москва все още бяха голяма рядкост, така че привличаха вниманието, а един московчанин ще разпознае западняка толкова лесно, колкото и западнякът би разпознал казак на кон. Холис помисли, че слънцето поставя Москва и жителите й в много неблагоприятно положение — някак си сивотата не изглежда толкова сива под едно облачно небе.
	Лиза отново го бе хванала за ръката и Холис я поглеждаше с крайчеца на окото. Сега, след като му бе казала, той смътно откриваше в нея нещо руско. Навярно това се дължеше само на внушение, също както когато гледа Джули Кристи в ролята на Лара на Пастернак на фона на Москва в Холивуд.
	Холис намираше Лиза за доста красива. Сега откри, че тя имаше изпъкнали скули и остри черти като на жените от славянските народи. Тенът й бе светъл, а очите й — големи и сини. Кестенявата й коса бе като на разчорлена самодива — прическа много популярна сред по-младите жени в Москва, както вече бе забелязал. Устните й стояха малко като нацупени. Тя или се усмихваше, или хапеше долната си устна, когато се замислеше.
	— Да няма муха на носа ми? — каза тя, без да се обръща.
	— Не… аз… просто търсех да открия руските ти черти.
	— Не са по лицето. В краката и стъпалата са. Къси, набити крака и големи стъпала. Дебели бедра.
	— Не смятам.
	— Да се обзаложим ли?
	— Ами… готово.
	Тя се усмихна и го поведе по една странична улица, наречена „Калачная“, т.е. сладкарска. Улиците на „Арбат“ напомняха имената на придворните занаятчии от X век, които някога са живели и работили тук: „Плотников“ — дърводелец, „Серебрянин“ — бижутер на сребро, и така нататък. Сменените след революцията имена бяха отново възстановени. Сякаш страната е тръгнала на носталгично пътешествие, помисли Холис.
	— Сега пък къде ме водиш? Да ми показваш руските си черти ли? — попита Холис.
	— Не. Да обядваме. Нали ме покани на обяд?
	— Да, но аз се обадих и резервирах места в хотел „Прага“.
	— О, мислех си, че изборът ще бъде мой.
	— Добре, но насам няма никакви ресторанти.
	— Има един.
	— Как се казва?
	— Мисля, че няма име.
	Тя пресече улица „Калачная“ и той я последва по стълбите на някаква стара сграда с гипсова мазилка, очевидно принадлежала на богат търговец. Влязоха в голямо антре и Холис усети миризмата на зеле и риба.
	— Това, което усещаш, не идва от ресторанта, а от наемателите. — Тя му посочи някаква врата под огромно стълбище и те заслизаха към мазето.
	Лиза отвори вратата в края на стълбите и пред Холис се откри голямо, слабо осветено помещение с нисък дървен таван. По стените и пода имаше ориенталски килими, а във въздуха се носеше миризмата на ароматен тютюн. Към тях се приближи стара жена и им се усмихна толкова широко, че Холис помисли, че по погрешка си е сложила чужди зъбни протези.
	— Салам алейхум! — поздрави ги тя.
	Лиза отговори на поздрава и тръгна след нея към ниска масичка, покрита с мръсна червена покривка и прибори, които не си подхождаха. Лиза и Холис седнаха. След като размениха обичайните любезности, жената, която не говореше много добре руски, попита:
	— Приятелят ви харесва наша кухня?
	— Обожава я. Бихте ли ни донесли бутилка от онова вино от сини сливи?
	Жената се отдалечи.
	— Това място има ли го в Синия пътеводител? — огледа се Холис.
	— Не, господине. А трябва да го има. Храната е превъзходна.
	— Еврейска ли е?
	— Не. Азербайджанска. Казах „салам алейхум“, а не „шалом алейхем“. Близки са, но е малко като арабски.
	— Разбирам.
	Холис забеляза, че няма свободни маси и другите обядващи — повечето мъже, очевидно не бяха руси. Всъщност руска реч не се чуваше. Москва, според впечатленията на Холис, ставаше все по-разнолика в етническо отношение, тъй като все повече хора от съветските малцинства прииждаха към центъра на империята. Режимът не одобряваше тази миграция, а кореняците московчани се ужасяваха от нея. Съветското правителство твърдеше, че няма статистически данни за промените в етническото съотношение, но Сет Алеви бе докладвал, че според пресмятанията му близо 20 процента от населението на Москва не е руско. Градът бе приютил узбеки, арменци, украинци, татари, тюрки и десетина други съветски малцинствени групи. В заключение Алеви бе казал, че като резултат от това етническо разнообразие Москва става все по-космополитна и изтънчена. Другият извод бе, че тя започва да сплотява цялата империя подобно на другите бивши имперски столици, пълнейки се с далавераджии, кариеристи, спекуланти и паразити. Такива като Миша. Там, където руснаците виждаха проблем, Сет Алеви и Сам Холис откриваха нови перспективи.
	Холис забеляза, че повечето от клиентите ги гледаха. — Това място безопасно ли е? — попита той.
	— Мисля, че да.
	— Ресторантът не ми изглежда държавен.
	— Той се снабдява самостоятелно. Нещо като частен клуб. Ръководи се от азербайджански производствен кооператив. Всичко е съвсем законно.
	— Разбирам.
	— Ял ли си някога в заведение от тоя тип?
	— Не.
	— Храната е по-добра, отколкото в най-добрите ресторанти.
	— Ясно.
	Келнер се доближи до масата и остави една купа с бяло грозде и една с мандарини.
	— Виждаш ли? Кога за последен път си виждал мандарини?
	— В един сън миналата седмица.
	Холис взе нож и обели една мандарина. Раздели парчетата и двамата с Лиза я изядоха смълчани, вземайки си от време на време и от сладките гроздови зърна.
	— Избави ме от скорбут.
	Лиза изтри уста с носната си кърпичка, защото липсваха салфетки.
	— Всички азербайджанци, живеещи в Москва, идват тук. Кухнята е типично национална.
	Холис кимна. В другите „национални“ ресторанти в Москва — „Прага“, „Берлин“, „Букурещ“ и „Будапеща“, храната бе типично руска. А в „Хавана“ единственото кубинско нещо бе захарта на масата. В „Пекин“ сервираха борш.
	— Как откри това местенце? — попита той.
	— Това е дълга история.
	Холис помисли, че тя би могла да се преразкаже с една-единствена дума — „Сет“.
	— Разрешено ни е да посещаваме такива места. Повечето западняци не знаят за тях или, ако знаят, нямат желание да се хранят в подобни заведения — поясни Лиза.
	— Не мога да си обясня защо.
	— Усещаш ли миризмата на подправките?
	— Слабо. За разлика от тютюневия дим… Лиза се облегна и запали цигара.
	— Ресторантите — каза тя — са нещо като барометри, които показват какво не е наред в една страна.
	— Как така?
	— Искам да кажа, че Москва има 8 милиона жители и половината от тях се опитват да си направят резервация в двайсетте сносни ресторанта.
	— Да, доста е претъпкано — съгласи се Холис, — но в „Прага“ сигурно още ни пазят масата.
	— Виж, ако е разрешено да се отварят частни ресторанти, само за една нощ ще се излюпят около петстотин. Така е и с магазините, и с всичко останало.
	— Това би означавало заплаха за съществуването на системата.
	— Каква заплаха?
	— Една страшна, ужасна заплаха. Ще бъде същото, като да запалиш свещ в тъмното. Всички ще се трупат около нея и ще палят оттам своите свещи. Тогава ще видят едва забележимите недостатъци на системата. После… Знае ли някой какво ще стане после?
	— Разсъждаваш доста задълбочено за един военен.
	— Мисля, че трябва да ти благодаря. Чела ли си наскоро нещо хубаво на Гогол?
	Тя се усмихна.
	— Истината е, че съм голяма негова почитателка. Чел ли си „Мъртви души“?
	— Та кой не я е чел?
	— На Запад той не е познат много и според мен това се дължи на факта, че героите му не могат да се оценят извън един руски контекст. Не смяташ ли, че е така?
	— Права си.
	— Навярно знаеш, че статуята на Гогол се намира в края на тая улица. На площад „Арбат“. Виждал ли си я?
	— Трудно може да я пропусне човек.
	Сливовото вино пристигна и Лиза напълни чашите. Холис вдигна тост:
	— Както казват селяните: „За къса зима, много месо и сухи съчки за огъня.“
	— Пропусна нещо.
	— Да. „И гореща жена в леглото ми.“
	Те отпиха.
	Лиза го погледна над очилата си.
	— Сам, откъде си всъщност?
	— Отвсякъде. Аз съм отроче на военновъздушните сили.
	— Какво, с ченгел ли трябва да ти вадя думите?
	— Е, добре, ще ти разкажа за себе си — засмя се той. — Родил съм се през Втората световна война във военновъздушната база в Травис. Докато навърша осемнайсет, обиколих цялото земно кълбо. После четири години бях във военновъздушната академия. Дипломирах се и постъпих в училище за пилоти изтребители. Направих пътешествие до Виетнам през 1968-а, а после още едно — през 1972-а. Именно тогава ме свалиха над Хайфон. Успях да долетя до морето, скочих с парашут и военноморската въздушна спасителна служба ме измъкна от водата. Имах малко драскотини и хирурзите ми забраниха да летя. По това време баща ми бе бригаден генерал и успя да ми уреди временно назначение в Пентагона, докато се оправя. Аз се стегнах някак си и изкарах курс по български език. Както сигурно знаеш, българският е коренът на всички славянски езици, нещо като латинския за романските. Както и да е, бях три години военно аташе в София, после ми дадоха назначения и в други страни, членки на Варшавския договор, след това, преди да се усетя, бях вече толкова вътре в тая работа, че не пожелаха да ме върнат отново в редовете на въздушните сили. — Холис отпи от виното. — Винаги съм подозирал, че зад цялата тая история с посолствата е стоял баща ми.
	— Значи си вършил шпионската работа съвсем неохотно?
	— Не, не неохотно. Но не и с ентусиазъм. Просто… не знам. Освен това не съм шпионин.
	— Окей. А после, преди около две години, са те изпратили тук. Големите съюзници!
	— Единствените съюзници в тая работа.
	— А семейството ти?
	— Баща ми се пенсионира преди няколко години. Сега живее с майка ми в Япония. Не знам защо. Много са странни двамата. Мисля, че са увлечени от сектата Ва Зен. Прекалено дълго са обикаляли света. Те дори не познават Америка, а това, което познават, не харесват. Напомнят ми римските центуриони или британските офицери колонисти. Чувала си, нали? След Втората световна война в Америка се оформи цяла такава прослойка.
	— Като нас.
	— Да, като нас. Мисионерите на империята.
	— Имаш ли братя или сестри?
	— Имам по-малка сестра, която се омъжи за пилот от гражданската авиация и сега живее на Филипинските острови. Нямат деца. Имам и по-голям брат, който работи на Уолстрийт, носи жълта вратовръзка и печели прекалено много пари. Женен е и има две деца. Той е единственият истински американец в семейството. — Холис се усмихна. — Като дете след петнайсетото ни преместване разви алергия към пътуванията. Философията му е, че човек не трябва въобще да напуска зоната на своето астрономическо време.
	— Зоната на астрономическото си време?
	— Да. Не знаеш ли? Той живее в източната зона. За нищо на света не иска да я напуска, нещо повече — ограничава се само с пътувания до 20 градуса географска ширина вътре в зоната си. Може лесно да си смени пощенския код, но се опитва да не излиза от рамките на своя телефонен код. Неговият е 212!
	Лиза едва сдържаше смеха си:
	— Шегуваш ли се?
	— Ни най-малко.
	— Какво интересно семейство! Поддържате ли връзка помежду си?
	— Да. А ти? Разкажи ми нещо за Лиза.
	Тя се направи, че не го чу.
	— Доколкото си спомням, ти имаше и жена.
	— Жена? О, да, Катрин. Отиде на пазар в Лондон. — Мисля, че вече половин година пазарува.
	— Толкова ли стана?
	— Разделени ли сте от закона?
	— Не, извън закона.
	Лиза понечи да продължи разговора, но вместо това наля още вино.
	Съдържателката се доближи до масата и двете с Лиза обсъдиха дневното меню. Лиза поръча и за двамата.
	— Цената е фиксирана — обясни тя. — Само три рубли. Менюто се сменя според това колко е часът. Така е по-добре, отколкото в големите ресторанти, където непрекъснато ти обясняват, че това, което си поръчваш, в момента го няма. — Тя отчупи парче пита и сложи половината в чинията му, после доста учудено попита: — Български ли каза? Наистина руският ти ми звучеше странно. Не го говориш с американски акцент, но и с руски не е.
	— Говоря и малко полски.
	— Обиколил си целия Източен блок — каза тя и се засмя, спомняйки си думите му, че е обиколил целия свят.
	Холис също се засмя.
	— Руснаците са убедени, че само един руснак може да говори руски език. Въпреки това Сет Алеви го говори почти перфектно. Ако се старае, някой московчанин би го взел за ленинградчанин, и обратно.
	— Особено по телефона. Но да бъдеш руснак не е само въпрос на език. Така е с всички националности, но руснаците се отличават по особен начин. Забелязал ли си например, че руските мъже се движат от раменете надолу? Американците използват само краката си.
	— Да, забелязал съм.
	— Изражението на лицата също е различно, както и жестовете им. Да си руснак значи да съчетаваш целия им национален и културен дух. Нито аз, нито ти, нито Сет можем да минем за руснаци, така както не можем да минем и за ориенталци.
	— В това долавям мистицизъм, госпожице Путятова. Лиза се засмя.
	— И все пак, чудя се дали това не би могло да се постигне? — каза Холис. — Искам да кажа, ако един американец се подложи на специално обучение, в необходимата културна атмосфера и така нататък, може ли да мине за руснак сред група руснаци? И обратно, може ли един руснак да мине за американец на някое американско барбекю?
	Лиза помисли, преди да отговори.
	— За известно време — може би, ако никой не търси измамата. Но не и при внимателно наблюдение. Все нещо ще го издаде.
	— Мислиш ли? Ами ако руснакът, който вече е научил английски, отиде в специално училище? Училище с американски възпитатели? Нещо като… училище за усъвършенстване? Едно цялостно потапяне в Америка, да речем, за една или повече години. Дали ще се получи точно копие на американския възпитател?
	Лиза помълча замислена.
	— И възпитателят, и ученикът трябва изцяло да се посветят на това… Един американец би трябвало да има сериозни основания, за да се отдаде на такова нещо… — После тя добави: — Говорим за шпиони, нали?
	— Ти го каза, не аз. Много си проницателна. — Холис смени темата. — Руският ти е абсолютно правилен граматически. Добре се справяш и с разговорния език. Но забелязвам, че акцентът, ритъмът и речевите ти модели не са като на московчаните, не ми звучиш да си го учила и в Монтерей или Висбаден.
	— Не, не съм го учила в нашите езикови училища. Учила съм го от баба си.
	— Евелина Василиевна Путятова?
	— А, значи си внимавал? Странно за един мъж.
	— Аз съм шпионин. И слушам.
	— И наблюдаваш, и запаметяваш. Все едно, баба ми беше чудесна жена. — Лиза угаси цигарата и продължи: — Родена съм и съм израснала в Сий Клиф — спретнато селце с къщи във викториански стил на северния бряг на Лонг Айлънд. В Сий Клиф има голяма руска колония още от времето на царска Русия. После революцията и Гражданската война предизвикали втора вълна от емигранти, сред които били моята баба и дядо, тогава двайсет и няколко годишни и съвсем отскоро женени. Бащата на моя дядо бил царски офицер, убит от германците, така че дядо ми — Михаил Александрович Путятов, наследил имението и титлата му. Родителите на баба ми били арестувани и разстреляни от местните болшевики, а майката на Михаил — моята прабаба, се самоубила. Роднините ми и по майчина, и по бащина линия се разпръснали из цяла Русия, други емигрирали. Усетили, че всичко е свършено, Михаил и Евелина грабнали бижутата и златото си и избягали. Установили се в Сий Клиф — далече, далече от Волга.
	— Баба ти ли ти разказа всичко това?
	— Да. Навярно няма друг европейски народ, освен руския, който да отдава такова голямо значение на историческите факти, предавани от уста на уста. В една страна с традиционно силна цензура кой друг би разкрил историческата истина, ако не старите хора?
	— Но те невинаги са най-достоверните свидетели на миналото.
	— Сигурно е така, особено когато става въпрос за големите исторически събития. Но те могат да ти кажат кой е бил обесен заради кражба на храна и кой — за това, че е притежавал земя.
	— Вярно е. Продължавай.
	— В хола на красивата ни стара викторианска къща в Сий Клиф имахме сребърен самовар и когато бях малка, Евелина ме настаняваше до него и ми разказваше руски народни приказки. Когато поотраснах, ми описваше живота си в имението на родителите си, спомняше си и за моя дядо. Щом навърших 16, тя ми разказа за революцията, за Гражданската война, за епидемиите и за глада. Спомените й ме трогваха дълбоко, но мисля, че бяха повлияни от омразата й към комунистите. Предполагам, че и аз бях повлияна от личната й омраза, въпреки че не съм сигурна дали точно това бе целта й.
	Холис мълчеше и слушаше.
	— Но тя ме научи и да обичам — да обичам стара Русия, хората, езика, православната църква… — Погледът на Лиза се зарея в празното пространство пред нея, после тя продължи. — На стената на баба висяха три красиви икони и едно старинно шкафче, в което имаше ръчно изработени предмети от майстори занаятчии и миниатюрни портрети върху порцелан на нейното семейство, на Николай и Александър. В нашата колония цареше атмосфера на омраза към комунистите — ти, струва ми се, би казал към болшевиките. Близо до дома ни има руска православна църква и по ирония на съдбата Съветската мисия към Организацията на обединените нации притежава малка площ на няколко километра разстояние от нея. В неделите баба ми и аз ходехме на църква, а понякога отивахме заедно със свещениците и другите богомолци при входа на Съветската мисия и се молехме. Нашата неделна свещена процесия със запалени свещи винаги минаваше покрай онова място. Днес това се нарича демонстрация. Тогава му казвахме просвещение на антихристите. Както виждаш, Сам, Евелина Василиевна Путятова ми е оказала значително влияние. Почина, когато отидох в колежа.
	Известно време и двамата мълчаха, а после Лиза продължи:
	— Постъпих в университета във Вирджиния и завърших курса по съветска културология. Издържах успешно приемния изпит за специалността „Международни отношения“, преминах през устните интервюта и проверката на специалните тайни служби. Класирах се сред първите в списъка на Информационния център на Съединените щати, но трябваше да мине година, преди да ме назначат на работа при тях. Изпратиха ме за една година в Консулския отдел на посолството в Медан, Индонезия. Бяхме само 6 души в занемарена сграда на два етажа и аз не можех да проумея каква беше работата ни и как ще разширим перспективите на Америка там. По-голямата част от времето си прекарвахме в пиене на бира и игра на карти. Почти се побърках. После получих първото си сериозно назначение от Информационния център — в американската библиотека в Мадрас, Индия, и там работих две години. След това се върнах за година във Вашингтон — изкарах курс за допълнителна квалификация и работих известно време към управлението на Информационния център. После — две години в Берлин, където най-накрая използвах руския си. След Берлин най-после получих това, което исках — Москва. И ето ме сега тука. С още един разузнавач.
	— Харесваш разузнавачите, значи.
	— Винаги ги надушвам.
	Холис се усмихна.
	— Никога не съм се омъжвала, нито пък съм била сгодена. Следващия месец ставам на двайсет и девет — добави тя.
	— Ще ме поканиш ли на партито в твоя отдел?
	— Разбира се.
	— А родителите ти? — попита той.
	— Те все още живеят в къщата ни в Сий Клиф. Баща ми е банкер, майка ми — учителка. От верандата ни се вижда пристанището и през лятото седят на нея и наблюдават лодките. Много е красиво и те са безкрайно щастливи заедно. Може някой ден да се отбиеш у дома.
	Холис не знаеше какво да отговори и затова попита:
	— А имаш ли братя или сестри?
	— Имам по-голяма сестра. Разведена е и живее у дома. Имам племенник и племенничка. Родителите ми им се радват. Искат да се оженя и да се установя някъде по-наблизо до тях. Гордеят се с моята кариера в дипломатическия корпус, но не са много въодушевени от сегашното ми назначение. Особено майка ми. Тя е развила фобия по отношение на Русия.
	— Според мен имаш вид на човек, който може сам да се грижи за себе си. Знаеш ли, в средата на 50-те години баща ми бе назначен на Лонг Айлънд — във военновъздушната база Мичъл. Смътно си го спомням.
	— Да. Вече е затворена.
	— Знам — отговори Холис. — Какво стана с онова място?
	— Дадоха го на университета Хофстра и на един общински колеж. Върху част от земята построиха стадион, където играят „Лонг Айлънд“. Обичаш ли хокей?
	— Не. Подобно на родителите си и аз не съм много типичен американец. Нелепо е, имайки предвид, че съм посветил живота си в служба на държавата. Патриот съм, но не се вмествам в рамките на общия модел на американския начин на мислене и култура. Години наред смятах, че Йоги Беър и Йоги Бера са един и същи човек.
	Тя се засмя.
	— Значи няма да минеш успешно теста наш — ваш, ако някой те попита кой играе нападател в „Мете“? Не можеш да минеш дори за американец, какъвто си всъщност.
	— Да, не мога. Страхувам се, че ще ме застрелят на място.
	Лиза наля и последното вино в чашите.
	— Е, сега вече знаем по нещо един за друг — погледна тя Холис.
	— Да. Радвам се, че имахме възможност да поговорим.
	— Какво, за Бога, е това? — попита Холис, след като донесоха обяда.
	— Това е довта — супа, приготвена от кисело мляко и ориз. Тази кухня е близка до турската, по-сложна е и изисква повече майсторство, отколкото славянската. А онова кравайче в чукнатата отстрани синя чиния се нарича „голубец“* — и тя се засмя.
	[* Сарма (рус.). — Б.пр.]
	Засмя се и Холис. Започнаха мълчаливо да се хранят. Донесоха им още блюда с доста подправки в ястията. Пиеха московска бира. Холис погледна часовника си.
	— Имаш ли време да видим Траурния влак? — забеляза погледа му тя.
	— Кое?
	— Локомотива и вагона, с които е било докарано тялото на Ленин в Москва. Изложен е за посетители на Павелецката гара.
	— А, онзи влак. Ще мина да го видя.
	— Само се пошегувах. Не ходя и по такива места като музея на Маркс и Енгелс — каза Лиза.
	— Това, че се опитват да създадат нова светска религия на мястото на старата, която унищожиха, е някак си нелепо. Но ако наистина си свободен днес следобед, можем да отидем някъде.
	— Разбира се. Искаш ли да излезем извън града за малко?
	— Не се шегувай.
	— Не се шегувам — отговори Холис.
	— Къде, как?
	— Трябва да ходя до Можайск по работа. Имам пропуск и на твое име.
	— Наистина ли? С удоволствие ще дойда. По каква работа?
	— Лоша, Лиза. Грегъри Фишър лежи в моргата на Можайск.
	Лиза спря да дъвче, загледана вторачено в масата. Преглътна с усилие и каза:
	— О, Боже мой, Сам! Горкото момче…
	— Все още ли ти се идва?
	Тя кимна.
	Съдържателката им донесе силно турско кафе и меденки. Холис изпи кафето си. Лиза седеше и не проговаряше. Запали цигара и се обърна към Холис:
	— Той… да не се е опитвал да избяга, или пък…
	— Не. Казаха, че на път към Москва е катастрофирал преди отбивката за Бородино. Следователно изобщо не е пристигал в хотел „Русия“.
	— Лъжат.
	— Както и да е, това си е тяхната страна. Ще ти обясня подробностите в колата. Но искам да те предупредя, че ако дойдеш с мен, не мога да гарантирам безопасността ти.
	— Безопасността ми?
	— Мисля, че в КГБ са доволни, че са разрешили проблема. Едва ли смятат за необходимо да инсценират още една катастрофа. От друга страна, логиката им е съвсем различна от нашата, следователно са непредсказуеми.
	Тя кимна.
	Знаят, че ти си приела обаждането на Фишър — добави Холис. — И знаят, че името ти е на пропуска. Това не те превръща задължително в мишена, но човек никога не може да бъде сигурен какво са замисляли те. Все още ли ти се идва?
	— Да.
	— Защо?
	— А защо отиваш ти, Сам? Тая работа е за някой от Консулския отдел.
	— Ще слухтя насам-натам. Досещаш се, нали?
	— И затова ли съм облечена в тъмни, всекидневни дрехи, а ти носиш пистолет на глезена си?
	— Точно затова.
	— Ами… ще ти помогна в разузнаването. Приятно ми е да бъда с теб. Благодаря.
	— Пак заповядай. Освен това мисля, че още от самото начало бях вътре в играта, не си ли съгласен?
	— Да, така е. — Той се изправи и остави шест рубли на масата. — Е, храната никак не бе лоша. На това място цари някаква задушевност и няма подслушвателни устройства, както в хотел „Прага“ или в някой друг от реномираните московски хотели. Две звезди и половина!
	— Благодаря за чудесната ти компания — изправи се тя. — Следващия път ще черпя аз.
	— Следващия път ще избирам аз.
	— Можеш ли да намериш по-задушевно място това тук?
	— Ти кажи — отговори Холис. — Знам едно свърталище на КГБ.
	— Майтапиш ли се?
	— Не.
	— Чудесно! Ще ме заведеш там.
	Излязоха от ресторанта и за пръв път от дълго време насам Холис почувства, че е с повишено настроение.


>>	9.

	След като повървяха по улица „Арбат“, Сам Холис и Лиза Роудс стигнаха до площада със същото име. Минаха покрай статуята на Гогол и се насочиха към входа на метростанция „Арбатска“ с козирка във форма на звезда в другия край на площада. Ресторант „Прага“ се намираше отляво и пред входа му все още имаше дълга опашка от хора, които чакаха, за да обядват. В северния край на площада се виждаше сградата на телеграфо-пощенската централа, построена от бетон и стъкло.
	— Тук се е намирала църквата „Свети Борис“ — каза Лиза, — а ей там е била църквата „Свети Тихон“, построена през X век. Комунистите са съборили и двете, но аз ги имам на стари снимки.
	— Книга ли ще издаваш, или ще се опиташ да възбудиш съдебен процес?
	— И двете.
	Влязоха в метрото и започнаха да си проправят път към ескалаторите. В последния момент Холис сграбчи Лиза за ръката и я помъкна към противоположния изход на станцията. Отново се озоваха на площада зад един фонтан.
	— Какво правиш? — запита тя.
	— Няма да се връщаме в посолството с метрото.
	— О… Няма ли да взимаме кола оттам?
	— Следвай ме. Върви бързо.
	Холис се отправи към източния край на площада. Лиза вървеше след него. Минаха покрай множество будки и прекосиха опашки от хора, наредили се за квас, безалкохолни напитки и сладолед.
	— Къде отиваме? — прошепна тя.
	Той я стисна за китката и я дръпна към едно жигули.
	— Влизай!
	Холис отиде до вратата на шофьора и оттам незабавно излезе мъж, когото Лиза бе виждала в посолството. Холис се мушна зад волана, а мъжът затвори вратата и му каза:
	— Резервоарът е пълен, съединителят малко заяжда, куфарчето ви е на задната седалка. Късмет!
	— Благодаря. — Холис включи жигулито на скорост и подкара по Калинински проспект, след това неочаквано направи обратен завой и после зави на запад.
	Непрекъснато поглеждаше назад в огледалото.
	Лиза мълчеше.
	Холис натисна здраво педала по широкия булевард и след две минути пресече улица „Чайковски“, после мина по Калининския мост над Москва и покрай хотел „Украйна“. След няколко минути преминаха покрай Бородинската панорама и излязоха от централната част на града през Триумфалната арка. Холис караше с петдесет километра в час.
	— От колко осеммилионни града можеш да излезеш само за десет минути? Москва е същински рай за шофьорите — проговори той най-после.
	Лиза не каза нищо.
	Холис бръкна под седалката и измъкна оттам черна вълнена шапка и тъмносин шал. Сложи шапката на главата си и подаде шала на Лиза.
	— Вместо госпожица ще бъдеш старица. Моля те, сложи го да те видя. Тя сви рамене и уви глава с шала, като го омота около шията си.
	— Това съм го гледала в един филм.
	— В една музикална комедия, нали?
	— Да.
	След десетина минути минаха покрай разпръснати високи блокове в строеж, които приличаха на самотни сиви бетонни кораби сред море от вълнисти треви.
	— Незаконно е да караме кола без дипломатически номер — каза Лиза.
	— Така ли?
	— Откъде взе тая?
	— От хотела на Интурист. Наета и платена с карта „Америкън Експрес“.
	— Значи си ги снабдил с твърда валута, която да използват срещу нас във Вашингтон — заяви тя саркастично. — От някой разузнавач, естествено.
	— Дадох само четирийсет долара. Един човек на КГБ едва ще си плати обяда с тях.
	Тя отново сви рамене.
	— Москва става все по-голяма за КГБ. Западното влияние нараства: коли под наем, карти „Америкън Експрес“, няколко американски банки. Сега за нас е по-лесно да действаме — заговори Холис.
	— Разсъждаваш точно като него.
	— Като кого?
	— Като Сет. Твърде ограничено.
	— Знам.
	Холис усещаше, че доброто й настроение се бе изпарило. „Сигурно, помисли той, е нервна и разтревожена покрай смъртта на Фишър.“
	Решението да вземе със себе си аматьор, непосветен в работата му, не бе най-умното за тази седмица. Но смътно чувстваше, че това ще бъде добре за нея. И Алеви го бе разбрал. А от гледна точка на задачата му една жена, която засега нямаше връзки с разузнаването, беше чудесно прикритие. Ако Алеви и Холис бяха поискали заедно пропуск, КГБ щеше да организира цяла въоръжена дивизия да ги преследва.
	Холис осъзна, че разсъждава точно като Алеви. Как иначе да си обясни това, че помоли Лиза Роудс да тръгне с него на едно пътуване, от което можеше и да не се върне жива?
	— Съжалявам — каза той.
	— За какво?
	— За това, че разсъждавам като Сет.
	— Господи, това се казва човек нащрек. Нищо не му убягва — усмихна се тя.
	Той не отговори.
	Лиза погледна през прозореца и каза замислено:
	— Ако Грег Фишър е дошъл откъм Смоленск и Бородино, той се е движел по този път.
	— Да, точно така.
	— Минал е покрай посолството.
	— Знам.
	Пресякоха околовръстното шосе и Лиза каза:
	— Някога тук имаше плакати с надписи „Напред към комунизма“. Но предполагам, че властите са осъзнали глупавото значение на този лозунг, поставен на път, който се движи в кръг.
	Холис се засмя.
	— Ти си чудесен екскурзовод. Ще разговарям с Интурист да те назначат при тях за уикендите. — Холис измъкна лист хартия от джоба си и й го подаде. — Пропускът ти.
	— Важи само до полунощ.
	— Ще успеем да отидем и да се върнем дотогава.
	— Мисля, че можем да преспим някъде в провинцията.
	Холис не отговори веднага, след това каза:
	— Не съм си взел четка за зъби.
	Лиза му се усмихна, после насочи вниманието си към пейзажа наоколо. Сред откритото поле се виждаше малко селце с около двайсетина къщи. Доста примитивни огради отделяха дворовете, пълни с кокошки и прасета, а кални пътечки свързваха порутени постройки с къщите отпред. Къщите колиби бяха покрити с ръждясала ламарина и тя помисли, че всеки силен дъжд сигурно побърква обитателите им. Питаше се как ли живееха тия хора, когато температурите слезеха до 30–40 градуса под нулата.
	— Невероятно.
	Той проследи погледа й.
	— Да, шокиращо е, нали? А само на петнайсет километра оттук е столицата на една мощна ядрена сила.
	— Това е първото ми пътуване в провинцията.
	— Аз съм ходил тук-там. На изток към Урал и на север към Ленинград е още по-зле. Повече от половината селско население не живее в прилични жилища, няма подходящо облекло и е недохранено, въпреки че именно те — селяните, произвеждат храната.
	Лиза кимна.
	— Човек чете и слуша за тези неща, но не ги вярва, докато не ги види с очите си.
	— Виждаш ли онова възвишение ей там? — посочи Холис. — Зад него има борова гора, в която е скрита най-модерна радарна площадка — команден център на всички установки за съветски антибалистични ракети около Москва. Разходите за построяването й са достатъчни, за да се изградят прилични жилища на половината селяни в тоя район с необходимото водоснабдяване и парно отопление. Или оръжие, или хляб. Някои общества не могат да си позволят и двете.
	Тя кимна.
	— Половината от нашия национален бюджет и 60 процента от техния… Невероятни разходи потъват в строежа на ракетните установки. Сега във Вашингтон се говори, че тия разходи ще ги има вовеки веков. — После той добави: — Забрави, че съм ти казвал за местонахождението на тая ракетноядрена площадка.
	Тя разсеяно кимна. Помълчаха малко.
	— В работата си срещам руснаци, които осъзнават противоречията в системата им — каза тя.
	— Те ни харесват и биха искали вместо ракетни установки да се строят силози за зърно. Но правителството им е внушило, че ракетите са им нужни, защото ние може да ги нападнем.
	— Ами, прави са. Ти разграничаваш хората от правителството, но според мен хората получават такова правителство, каквото заслужават. А в този случай може би и по-добро.
	— Това не е вярно, Сам. Руснаците може да не разбират демокрацията, но по някакъв странен начин са се отдали с пълна страст на свободата.
	Холис вдигна рамене.
	— Винаги съм смятала, че комунизмът тук е историческа случайност. Никога няма да доживее стотния си рожден ден.
	— Не смея да мисля какво ли ще предприемат тия хора след това — отговори сухо Холис.
	— Наистина ли си такъв силен хардлайнер, или просто искаш да ми противоречиш?
	— Нито едното, нито другото. Просто обработвам информацията. Това са ми наредили да върша тук.
	— Понякога мисля, че съм единственият човек в посолството, който се опитва да намери нещо добро тук, някаква надежда. Толкова е потискащо да живееш сред циници, мазни дипломати и параноици — възкликна Лиза.
	— О, знам. Виж, ако ще бъдем приятели, нека да охладим страстите около политиката.
	— Окей.
	Отново се умълчаха. Небето се бе смрачило и по предното стъкло падаха капчици дъжд. Във въздуха бе надвиснала някаква потискаща тишина, някаква сивота, която проникваше чрез зрението и се загнездваше в мозъка, сърцето и душата.
	— Тук, на открито сред полето, ми се струва, че разбирам легендарната славянска меланхолия — каза Лиза.
	— Да, но трябва да видиш и безкрайните слънчогледови поля през лятото. Гледката на огромните слънчогледи ще спре дъха ти.
	— Наистина ли? — Лиза помисли, че думите на Сам Холис й казаха за него много повече, отколкото самият той мислеше. — Ще трябва да ми ги покажеш, когато дойде лятото.
	— Окей.
	— Ех, да си бях взела фотоапарата! — Тя погледна часовника си. — Ще стигнем ли до моргата навреме?
	— Ако е затворена, все някой ще я отвори.
	Неочаквано Холис зави рязко волана и жигулито тръгна по тъмна отбивка, оставяйки диря след себе си и вдигайки облак прах.
	— Какво правиш?
	— Нищо. — Холис подкара колата към другия край на една от малките заоблени могили, които разнообразяваха тук-там равнинния терен на запад от Москва. Той спря автомобила така, че да не се вижда от пътя. Протегна се назад, отвори куфарчето на задната седалка и извади далекоглед, после излезе от колата. Лиза го последва и те се изкачиха на тревистото хълмче. Стигнаха до върха. Холис коленичи и дръпна Лиза до себе си. Фокусира бинокъла към дългия прав път и каза:
	— Май сме сами.
	— В Щатите мъжете казват: „Искаш ли да отидем някъде, където ще бъдем сами?“ Тука казват: „Май сме сами“ или „Май си имаме компания“ — отговори Лиза.
	Холис огледа небето, след това и полето наоколо и подаде бинокъла на Лиза.
	— Погледни нататък.
	Тя погледна през бинокъла към източния хоризонт.
	— Москва… Виждам кремълските кули.
	Холис бе вперил поглед към ожънатите ниви.
	— Беше някъде тука.
	— Кое?
	— Дотук някъде е стигнала немската армия. Било е по това време на годината. Немските разузнавателни патрули са съобщили точно това, което ти току-що каза. Видели са кулите на Кремъл през биноклите си.
	Лиза го погледна с недоумение.
	Известно време Холис унесено мислеше, после продължи:
	— Немците решили, че войната вече е свършила. После Господ, който очевидно не го е било много еня и за двете страни, наклонил везните в полза на червените. Валяло сняг, макар че било рано за зимата, при това валяло силно. Немците били премръзнали, дори пушките им засичали от студ. Червената армия си отдъхнала, после атакувала под падащия сняг. След три години и половина руснаците стигнали до Берлин и оттогава светът е различен.
	Холис се обърна на север и се загледа в залязващото слънце. С гръб към Лиза той заговори сякаш на себе си.
	— Понякога се опитвам да разбера това място и тези хора. На моменти се възхищавам на това, което са постигнали. Понякога се отнасям с презрение към това, което не могат да постигнат. Но все пак смятам, че приличат на нас повече, отколкото си признаваме. Руснаците се смятат за велики, както и ние; и те притежават същия авантюристичен и предприемачески дух, който ние сме наследили от предците ни; и те като нас се гордеят с постиженията си. По характер са прями и открити — нещо, което не съм срещал другаде в Европа или Азия, но затова пък със сигурност го има в Америка. Искат да са първи във всичко, искат да са номер едно. Но все пак може да има само един номер едно, следващият е номер две.
	Холис слезе от хълмчето и влезе в колата. Лиза го последва и се мушна до него. Излязоха на пътя и продължиха по магистралата Минск — Москва. Разминаха се със случаен камион. Холис забеляза, че картофите в него са малки, а зелките — черни. Не видя други зеленчуци, нито птици или добитък, нито пък млечни продукти. Откритието му всъщност не беше никаква тайна за московските домакини.
	От време на време Лиза поглеждаше към Холис. Тя свали прозореца.
	— Усещаш ли миризмата?
	— Каква миризма?
	— На пръст. В Москва не можеш да подушиш такава миризма.
	— Да, не можеш — отговори той.
	Лиза гледаше през прозореца, заслушана в тишината на късната есен, поемайки уханието на влажната плодородна земя.
	— Това е тя, Сам, Русия. Не Москва или Ленинград. Русия. Погледни ония бели брези там. Виж малките листенца — червени, жълти, златисти. Гледай какво става, когато подухне лек ветрец. Виждаш ли? Какво друго би могло да бъде по` руско от това — мънички, обагрени брезови листенца, полюшващи се на фона на сивото небе, на фона на един самотен пейзаж? Толкова е унило, толкова е красиво, Сам. Кремъл не може да промени това. То е непреходно, вечно. Боже мой, това е тя, Русия!
	Холис се обърна към нея и очите им се срещнаха.
	Той погледна напред и за пръв път усети присъствието на земята.
	Тя продължи, а вълнението й растеше:
	— Виж дима, който се вие над комините в онова село ей там. Облаците са се скупчили в късния следобед. Огнищата са запалени, за да прогонят студа. Чаят кипи, картофите и зелето врят. Стопанинът поправя оградата или ралото под дъжда. Черната кал лепне по дебелите му ботуши. Пие му се чай и му се иска да влезе вътре в топлата колиба. Виждам коняри, чувам балалайки, виждам самотни дървени църкви на аления хоризонт… Чувам съвсем ясно как техните камбани огласят тихите поля… — Тя се обърна към него: — Сам, не можем ли да спрем в някое село?
	— Мисля, че ще се разочароваш — отговори й той нежно.
	— Моля те. Друг път едва ли ще имаме такава възможност.
	— Може би по-късно… ако остане време. Обещавам ти.
	Тя му се усмихна.
	Продължиха пътуването си в мълчание — двама души в една кола, пътуваща на запад срещу залязващото слънце, откъснати от посолството, от града, от света, съвсем сами.
	Холис я поглеждаше от време на време. Хрумна му, че Лиза му допада, защото знаеше точно какво харесва.
	Минаха покрай малки селца, колхози и държавни стопанства. Бяха почти по средата на пътя за Можайск, когато тя попита:
	— Опасно ли ще бъде?
	— Много.
	— Защо аз?
	— Имах чувството, че усещаш, че нещо в тая история вони. Помислих, че ще искаш да разследваш предположенията си.
	— Но аз… нямам опит.
	— Но нали отдалече надушваш разузнавачите? — Той се усмихна. — Не ти ли се струва твърде вълнуващо.
	— Искаш да се хвана на въдицата, полковник. — Тя го мушна в ребрата закачливо. — Та ти дори не знаеше, че подушвам разузнавачите отдалече, когато ми предложи да тръгна с теб.
	— Добра забележка. Вече започваш да мислиш като агент от разузнаването, виждаш ли? — Холис погледна часовника си, после спидометъра и огледалото за задно виждане.
	— Холис, ти да не си от мъжете, които се опитват да подмамят жените с по-свободни разбирания? — попита тя. — Аз съвсем не съм от жените, които смятат, че слабият пол може да върши всичко, което върши силният пол.
	— Това не е нито социологически експеримент, нито въпрос на лични разбирания, госпожице Роудс. Просто смятам, че би могла да ми помогнеш, а в същото време си и добро прикритие.
	— Окей.
	— И чудесна компания — добави Холис.
	— Благодаря.
	Жигулито бе една от малкото частни коли по магистралата, но Холис знаеше, че тя привлича много по-малко вниманието, отколкото някой американски форд с дипломатически номер. Знаеше още, че така той и Лиза лесно можеха да минат за Иван и Ирина, излезли на разходка през почивните дни. Руските агенти — Борис, Игор и другите, които дебнат пред вратата на американското посолство, вече са усетили, че Холис отново ги е прецакал. Сигурно много са се ядосали, а от своя страна техните шефове са се ядосали на тях. Всички бяха ядосани. Освен Фишър. Фишър бе мъртъв.
	— Сигурно усещаш, че не съм така жизнена и весела, както на обяд — каза тя.
	— Ами да узнаеш за смъртта на някого, пък бил той и непознат, е доста разстройващо.
	— Да, пък и…
	— Малко си напрегната.
	— Освен това…
	— … си открила, че не съм толкова интересен, колкото си помисли в началото.
	— Напротив. Може ли да ти призная нещо? Страхувам се от цялата тая бъркотия. Седях си снощи в кабинета, преди да позвъни Грег Фишър, и си мислех, че нашите две страни тъкмо отново се сближават. Гласност и всичко останало. Нали разбираш?
	— Да.
	— Казах си: „Моля те, Господи, не позволявай да се повтаря Афганистан, нека да няма повече отвличания на самолети, никакви Ник Даниловци.“
	— Това е като молитва да няма повече смърт и данъци.
	— Но защо винаги трябва все нещо да има? Тая работа отново ще провали всичко, нали? Отново ще се отзоват дипломатите и от двете страни, отново ще се преустанови културният и научният обмен и ще хукнем пак да се надпреварваме по оня проклет път към ракетните площадки. Нали?
	— Това не ме засяга — отговори Холис.
	— Но това засяга всички ни, Сам. Нали живееш на тази планета.
	— Понякога. Някога се издигах на 1800 метра над нея, поглеждах надолу и си казвах: „Ония хора там долу са абсолютни идиоти.“ После поглеждах нагоре към небето и питах: „Какво си си наумил, Господи?“ После пусках бомбите. Спасявах се от ракетите и „МИГ“-овете и се прибирах у дома да си пийна биричка. Не изпадах нито в цинизъм, нито в угризения. Просто се съсредоточавах върху незначителния проблем да си пусна бомбите и да си изпия бирата. Точно така е и сега.
	— Но си разговарял с Бога. Питал си го за неговите планове.
	— Той никога не ми отговаряше. — Холис продължи: — Все пак, за твое сведение, светът все още върви към разведряване. Всички мислят за мир. Всичко ще се промени, без да забележим.
	Тя извади пакет „Кент“ от чантата си.
	— Имаш ли нещо против?
	— Не.
	— Искаш ли?
	— Не. Свали малко прозореца.
	Тя смъкна стъклото и запали цигара.
	Холис се отклони от магистралата по селски път и продължи с голяма скорост. Жигулито подскачаше по него и настрани хвърчаха камъчета.
	— Защо отби от магистралата? — попита тя.
	С карта в ръка Холис сви рязко наляво по друг път, после — надясно.
	— За щастие преди няколко години британец направил карта на малките странични пътища отстрани на магистралата около Москва — каза той. — Този маршрут минава встрани от Можайск. На картата няма имена, само знаци. Трябва да търсиш умряла крава.
	Тя се усмихна въпреки растящото си безпокойство.
	— Нарушаваш пътния лист.
	— Все още нищо не си видяла.
	— Предполагам, че отиваме в Бородино.
	— Точно така. — Холис продължаваше да кара по изровените селски пътища. Всеки път, когато се разминаваха с някой случаен камион или трактор, той махваше с ръка. — Тоя проклет съединител така заяжда, но колата добре се справя. Жигулитата са всъщност фиати. Затова вървят добре по черните пътища.
	Пресякоха беларуската железопътна линия и малко след това Холис забеляза електрическите стълбове отстрани на стария път от Минск за Москва. В далечината се виждаше Можайск.
	— Е, почти стигнахме. Чудя се дали Борис и Игор не крачат нагоре-надолу по главната улица в очакване да се появим.
	— Кои са Борис и Игор?
	— Очите и ушите на КГБ около нашето посолство.
	— О-о!
	Холис прекоси главното шосе и продължи по черните пътища. След 15 минути стигнаха до пътя с тополите за Бородино и свиха по него. Солис видя отпред каменните колони и издигащите се врати, които водеха към някогашните бойни полета. Те бяха затворени, а когато се приближиха, забелязаха, че са заключени и с катинар.
	— Мисля, че по това време на годината исторически обекти от тоя род се затварят рано — каза Лиза.
	— На това разчитах. — Холис отби колата между две тополи и я вкара в канавката. Караше по нея, а после отново излезе на пътя и се насочи към музея. — Никога ли не си идвала тук?
	— Нали ти казах, че изобщо не съм излизала от Москва… освен на почивка в нашата финска дача.
	Холис кимна. Финската дача, наречена така заради архитектурата и сауните, бе сграда, построена съвсем наскоро на река Клязма, на един час път с кола северно от Москва. Тя бе предназначена за служителите на американското посолство. Наблизо до нея се намираше и дачата на посланика, в която почиваха и по-високопоставени лица, близки до ранга му. Една покана да прекараш уикенда във вилата на посланика бе едва ли не наказание. Но финската дача бързо спечели добра репутация, а семейни там не ходеха. Една нощ през прозореца на спалнята си в дачата на посланика Холис се бе заслушал във веселите гласове на мъжете и жените и в плясъка на водата в топлите басейни, долитащи откъм финската дача сред гората. Катрин, която тогава бе с него, бе казала: „Защо на тях им се разрешава да се забавляват толкова свободно, а ние тук трябва да пием шери с някакви нищожества, които си придават важности?“ Само след месец тя замина „на пазар“ в Лондон.
	— Много пъти ли си ходила там?
	Тя го погледна.
	— Не… това е нещо като коледното тържество в службата, а в понеделник сутрин всеки гледа да отбягва другите. Нали разбираш?
	— Мисля, че да. — Холис видя мястото за паркиране, покрито с чакъл. Музеят бе вляво. — Идвал съм веднъж тук. Имаше прием на военните аташета миналия октомври по случай годишнината от битката между немци и руснаци тук през 1941-ва. Интересно място.
	— Така изглежда.
	Умълчаха се, а колата продължаваше да се движи по тясна алея. Слънцето се бе скрило и наоколо бе тихо. Тя забеляза ярки блещукащи звезди сред разпръснатите облаци. Учудиха я дълбоката тишина и непрогледната тъмнина на провинцията нощем.
	— Зловещо е.
	— Романтично е.
	Тя неволно се усмихна. Луната надникна иззад облаците и освети десетина лъскави обелиска, застанали като блещукащи стражи над мъртвите.
	— Бородино — каза Холис тихо. — Фишър трябва да е пристигнал по тоя път, покрай музея. Номерът е да се проследи къде се е за губил на връщане. Протегни се назад и потърси в куфарчето една топографска карта.
	Тя измъкна нещо.
	— Това ли е?
	— Да. Разтвори я и я сложи на коленете си. Ако ни спрат, просто я докосни с пламъка на запалката си. Хартията ще изгори моментално без много светлина и пушек и няма да остави пепел.
	— Добре.
	— Под седалката ти трябва да има фенерче с червен филтър.
	Тя се наведе и измъкна фенерчето.
	— Знаем — каза Холис, — че е минал през бойното поле, а след това според думите му се е озовал на някакъв път сред гора, северно от Бородино, някъде по това време на деня. По на север е Москва река и има електрическа централа и воден резервоар. Така че той трябва да се е намирал някъде по средата между това място тук и реката. Гората, означена на картата, трябва да е наблизо. Виждаш ли я?
	— Да. — Тя вдигна очи от картата. — Виждам борове ей там по хълмовете.
	— Да. Това са възвишенията, които са точно южно от Москва река. Приближаваме до някакъв разклон.
	Тя насочи фенерчето към картата.
	— Ето, виждам го тук. Ако свиеш наляво, пътят ще завие обратно и ще тръгне нагоре по хълма.
	Холис кимна. Лявото разклонение като че ли се насочваше обратно към музея, но не беше точно така. Точно тук сигурно Фишър бе направил своята фатална грешка. Холис зави наляво.
	Продължиха напред със загасени фарове. Теренът започна да се издига. Сред тревистото поле се извисяваха няколко бора, после пътят навлезе сред гъста борова гора и стана много тъмно.
	— Можеш ли да виждаш? — преглътна Лиза.
	— Само от време на време светвай фенерчето напред през прозореца.
	Тя свали стъклото и в колата нахлу студен въздух. Червената светлина осветяваше пътя и Холис следваше лъча.
	— Как си? — попита той.
	— Окей. А ти?
	— Добре — отговори Холис. — Хубава гора. Харесва ми тая дума — бор. Предизвиква толкова мисли, типично руска. Представям си дълбоките тъмни борови гори на стара Русия, дърводелци и дървосекачи, дървени колиби, борова смола ври над пукащите клонки в огъня. Прилича ми на приказка. Бор.
	Тя го погледна, но замълча.
	Продължиха по пътя. Жигулито се движеше много бавно, а моторът му ревеше на първа скорост.
	— Мога ли да си запаля цигара? — каза Лиза.
	— Не.
	— Започвам да треперя.
	— Искаш ли да се върнеш?
	Тя се поколеба, после отговори:
	— По-късно.
	След десет минути стигнаха до някакъв знак отстрани на пътя и Холис спря колата. Лиза насочи фенерчето към надписа и двамата прочетоха: „СПРИ! ВЛИЗАНЕТО ЗАБРАНЕНО! ВЪРНИ СЕ НАЗАД!“
	— Това — каза Холис — трябва да е мястото. Вече бях започнал да се притеснявам, че сме тръгнали по друг път.
	— Но ние наистина тръгнахме по друг път.
	Холис слезе от колата и се огледа. Откри малкото пространство за обръщане отдясно на пътя. Вдигна капака на колата и измъкна кабелите за задните светлини и стоповете, после се качи зад волана. Подкара към площадката, но вместо да обърне, продължи нататък сред боровете, докато жигулито измина двайсетина метра навътре в гората. Обърна колата, после изключи мотора.
	— Сам, нека си тръгваме.
	— Чуй! — дръпна я надолу той.
	Тишината на гората бе нарушена от бръмченето на дизелов мотор. После видяха, че към тях се приближават фарове.
	— Смъкни се надолу — прошепна Холис.
	И двамата се свлякоха върху килима от борови иглички с лице към телта. Светлината от фаровете ставаше все по-ярка и те вече виждаха колата, която се движеше бавно по изораната ивица между двете огради. Колата се приближаваше все по-близо, а ревът на мотора ставаше все по-силен. Холис видя, че това е всъдеходна машина с открита каросерия. В кабината седяха двама души, а отзад — шестима войници с каски. Двама бяха заели позиция при куполната картечница, други двама стояха до един прожектор, а последната двойка държеше оръжието си готово за стрелба.
	Холис се надяваше това да е обичайна патрулна проверка, но войниците му изглеждаха нащрек и доста напрегнати. Когато колата беше на десетина метра от тях, Холис различи специалните униформи на граничния патрул на КГБ.
	— Покрий лицето си с шала и скрий ръцете си — пошушна на Лиза.
	Холис дръпна плетената шапка ниско върху челото си и тя се превърна в ски маска. Сложи си черни найлонови ръкавици и зачака. Всъдеходът беше пред тях отвъд оградата на не повече от 4–5 метра. Холис предположи, че микрофоните и сензорните устройства са засекли нещо и патрулът е бил изпратен да провери дали това нещо е четириного или двуного. Той чуваше разговора на мъжете, после откъм кабината се разнесе пращящ глас от радиопредавател: „Е, будни ли сте всички там? Какво правите, Гречко?“ Мъжът до шофьора отговори в микрона: „Друсам круши с члена си.“ Гласът по радиото се засмя: „Ако застреляш една мечка за полковника, той ще ти разреши да шибаш цяла Москва. Ако застреляш шпионин, тогава той ще се възползва от тая възможност.“ Гречко отговори: „Щом е така, значи сме по следите на една мечка.“ Шофьорът се захили, закова спирачките и машината спря точно срещу Холис и Лиза. Прожекторът щракна и лъчът му блесна върху изораната полоса, а после започна да осветява гората зад тях. Лъчът се насочи близо до Холис и Лиза, озарявайки с ярката си синкава светлина папратите и стволовете на дърветата ниско по земята. Лъчът тръгна към тях, мина над телата им, продължи нататък, после бързо се върна назад и се спря върху трупа на сърната, който лежеше на десетина метра от оградата. После се отмести отново и продължи да осветява по-нататък.
	Холис усещаше, че Лиза цялата трепери. Намери ръката под тялото й и я стисна. Чакаха. След минута всъдеходът отмина. Останаха неподвижни, притаили дъх.
	Едва след пет минути Холис коленичи предпазливо с ръка върху гърба на Лиза. Той напрегнато се огледа в тъмнината, целият превърнат в слух, после й подаде ръка да стане. Тръгнаха в противоположна на оградата посока и само на три метра сред дърветата Холис видя двама патрули от органите на КГБ да идват към тях с насочени за стрелба автомати АК–47.
	Светкавично съобрази, че нито Лиза ги е забелязала, нито пък те тях. Лиза се обърна към него, за да му каже нещо. Патрулът улови движението. С един замах Холис бутна Лиза на земята, клекна ниско долу и измъкна своя „Токарев“. Натисна спусъка на пистолета със заглушител и единият от войниците се хвана за гърдите. Другият се вцепени, като видя как приятелят му се строполи на земята, после се обърна и насочи автомата си напред. Холис прати два изстрела в гърдите му, после се приближи към тях. Бяха още живи. Лежаха по гръб, а от устните им струеше кръв. И двамата бяха много млади, може би нямаха двайсет години. Холис взе автоматите им и ги метна на рамо. Докато ги покриваше с борови клонки, до него се приближи Лиза.
	— О, Господи!… Сам!
	— Тихо!
	Той прехвърли единия автомат на рамото й, хвана я за ръката и те забързаха през гората. Холис не мислеше вече за микрофоните, след като навън имаше патрули, които също вдигат шум.
	След десет минути пресякоха пътя недалеч от колата. Холис набързо определи местоположението им и намери жигулито сред дърветата. Хвърлиха двата АК–47 отзад и се метнаха вътре. Холис запали мотора и подкара колата, но вместо да излезе на пътя, навлезе още по-навътре в гората и започна да маневрира сред боровите стволове:
	— Сам, къде караш?
	— Във всеки случай не към пътя. Светни фенерчето и търси широко място за минаване. Тя се протегна навън с фенерчето.
	Холис лъкатушеше сред боровата гора. Зад тях се чуваше мотор и те видяха фарове по пътя, по който бяха дошли.
	— Дърветата се сгъстяват. Внимавай! — каза Лиза.
	Холис удари бронята между два дънера и жигулито се заклещи. Опита се да го подкара назад, но съединителят отказа да превключи.
	— Проклета трошка!
	Най-сетне потегли назад, измъкна колата оттам и намери друга пролука сред дърветата. Ниските клони удряха предното стъкло и оставяха лепкави иглички по него. Холис знаеше, че е възможно да се мине с кола през вечнозелена гора. Цели колони и камиони с въоръжение бяха преминали през тия руски борови гори по време на войната, без да съборят нито едно дърво. Работата беше в това да се намери необходимото свободно пространство.
	— Лиза, продължавай да светиш напред.
	— Окей. Погледни натам.
	Тя насочи фенерчето и Холис видя широка полянка. В действителност това бе отъпкано от дивеч пространство, подобно на тунел сред дърветата, с размери колкото да мине доста едър мъжки елен. Съвсем достатъчно за жигулито. Холис подкара колата натам.
	Лиза се обърна назад.
	— Струва ми се, че виждам светлини сред гората. — Тя го погледна. — Ще успеем ли?
	— Няма проблеми.
	Холис бе чул, че руснаците не са сигурни дали си имат работа с шпиони или с мечки. Но ако открият двете тела, цялата околност ще загъмжи от полиция, от войски и от КГБ.
	Трасето се смъкваше стръмно надолу и жигулито започна да се хлъзга, въпреки че Холис удряше спирачки. Изведнъж колата изскочи от дърветата и се устреми право към някакъв дол. „Почакай!“ Жигулито се свлече на дъното и се пльосна в малка рекичка, като едва не се преобърна. Холис зави рязко надясно и подкара колата по речното дъно. Натисна педала още по-здраво. След малко брегът стана по-плосък, а реката — по-широка и дълбока. Моторът започна да се дави. „Намокри се.“ Холис зави с волана към място, където брегът бе по-нисък, и натисна педала до дупка. Колата подскочи на брега, върна се назад, после моторът изрева и жигулито излезе от речното корито. През облаците се подаваше синият полумесец и те видяха, че пред тях се простира полето на Бородино.
	— Добра кола за черни пътища — каза Холис.
	Лиза запали цигара и пое дълбоко дима, а ръцете й трепереха. Издиша голям облак пушек.
	— Искаш ли една?
	— Не, пуши си.
	— Не мислех, че имаш това предвид, когато ми предложи разходка в провинцията.
	— Е — отговори Холис, — това е провинцията и ние пътуваме през нея. — Той спря автомобила в малка брезова горичка. Взе двата автомата и ги изхвърли през прозореца сред високата трева, после метна пистолета си, кобура и резервните пълнители. — Изгори картата.
	Лиза провеси картата през прозореца и я докосна със запалката. Хартията блесна и моментално изчезна, оставяйки само малко кълбенце дим след себе си.
	— Всъщност още не сме излезли от гората — каза Лиза.
	— Ей сега ще излезем. — Холис включи колата на скорост и я подкара през вълнистите тревисти поля. От билото на едно хълмче забелязаха пътя, по който бяха влезли в гората. Холис пое курс успоредно на пътя, цепейки директно през полето. Над главите си чуха хеликоптер и Холис сви в сянката на един гранитен обелиск. Хеликоптерът премина, хвърляйки собствената си сянка. Холис изчака, докато машината се снижи над гората около Школата за магии, после отново подкара колата.
	— Съвсем не съм хладнокръвна — обади се Лиза, сякаш току-що завършваше някакъв негласен разговор със самата себе си.
	Холис я погледна.
	— Повдига ми се.
	— Да, отвратително е. Да убиваш хора. Някога унищожавах хора с бомби. Тогава не ги виждах. Дишай дълбоко.
	Тя подаде глава през прозореца, пое дълбоко дъх и се отпусна назад на седалката.
	Холис натискаше здраво педала по затревеното поле. Той знаеше, че сега от изключително значение бяха времето и мястото. Ако можеха да стигнат там, където трябваше да бъдат — в моргата в Можайск, щяха да се измъкнат. Но ако ги хванеха тук, на открито, доказателствата щяха да бъдат против тях.
	Стигнаха до коларски път, който опасваше очертанията на бойното поле. От другата страна на пътя имаше ниви. Холис реши, че на жигулито му бе все едно, и го подкара по черния тракторен път на север към Москва река. Пътят свършваше при шосето край Москва река и Холис зави надясно. Така щяха да влязат в Можайск от запад, а не откъм Москва, където можеха и да ги чакат вече. Включи фаровете и изхвърли шапката си през прозореца. Лиза също хвърли шала и се изтупа, после изчисти и боровите иглички от дрехите на Холис, докато той шофираше. Влязоха в Можайск, без да срещнат никакво друго превозно средство по пътя. Градът изглеждаше зловещо безлюден за събота вечер. Холис пъхна някаква хартия в ръцете на Лиза:
	— Упътването до моргата.
	Най-сетне пристигнаха пред една схлупена измазана постройка близо до железопътната линия. Над вратата й висеше дървена табела с надпис: „МОРГА“. Холис погледна часовника си. Беше точно осем часът. Слязоха от колата и тръгнаха към вратата.
	— Ако не ти се влиза, почакай тук — каза Холис.
	— Влиза ми се. И друг път ми се е налагало. Другото ми се случва за първи път.
	— Държа се геройски.
	— Благодаря. А ти си голям смелчага.
	— Да, обичам да се перча пред жените. Затова те взех със себе си.
	Той натисна някакво копче, на което пишеше „НОЩЕН ЗВЪНЕЦ“, и те зачакаха. Холис сложи ръка на рамото на Лиза и усети, че тя вече не трепери. „Много смела жена е“, помисли той.
	Тежката дървена врата на моргата се отвори и зад нея се показа мъж с униформа на полковник от КГБ.
	— Влезте! — каза той на английски.


>>	10.

	Полковникът показа среден пръст под носа на Холис, обърна се и влезе.
	Двамата с Лиза го последваха през тъмната плесенясала стая, в която имаше столове, и Холис се сети, че градските морги тук често се използват и като погребални зали. Влязоха в студено помещение, облицовано с бели порцеланови плочки и пропито с мирис на химикали. Руснакът дръпна висяща на стената връвчица и вътре светна флуоресцентна лампа, която освети бяла емайлирана хладилна камера — от тия, които в Америка се използваха през 50-те години. Полковникът отвори капака без всякакви предисловия и пред тях се показа голо мъжко тяло.
	Ръцете и краката на трупа бяха накриво, а главата му бе увиснала на една страна. Клепачите на Грегъри Фишър не бяха затворени и в изцъклените му очи имаше замръзнали сълзи. През изкривените му посинели устни се подаваха счупени зъби.
	Холис забеляза, че по гърдите и лицето на Фишър имаше много рани и кръвта не бе изчистена както трябва. Местата, където имаше рани и ожулвания по тялото на младежа, бяха тъмновиолетови и изпъкваха на фона на светлата му кожа. Холис огледа лицето на младежа и по чертите му установи, че е бил доста симпатичен и на не повече от двайсет и една-две години. Почувства съжаление за Грегъри Фишър, чийто глас му бе станал доста близък от прослушванията на записа. Запита се дали са го измъчвали, за да узнаят нещо повече за Додсън.
	Полковникът подаде на Холис един паспорт, той погледна цветната снимка и видя загоряло, усмихнато лице, после подаде паспорта на Лиза. Тя погледна снимката, после трупа и кимна. Прибра документа в чантата си.
	Полковникът затвори капака на камерата с трясък и даде знак да го последват в малка стаичка, където имаше всичко на всичко едно очукано бюро от бреза и три различни стола. Посочи им столовете, а сам седна зад бюрото, после светна една настолна лампа. Започна на английски:
	— Вие, естествено, сте полковник Холис, а това трябва да е Лиза Роудс.
	— Точно така — отговори Холис. — А вие сте полковник от КГБ. Не чух името ви.
	— Буров. — И добави: — Трябва да сте наясно, че тъй като става въпрос за смъртта на чужденец, според съветските закони с уреждането на документите и всичко останало трябва да се заеме КГБ. Моето присъствие тук не бива да се свързва с нищо повече.
	— Щом така казвате.
	Буров се наведе напред и погледна изпитателно Холис.
	— Да, така казвам. А аз трябва ли да свързвам с нещо вашето присъствие тук, полковник Холис?
	— Не, ни най-малко. — Но Холис знаеше, че и двамата не бяха тук случайно, защото, след като в съветското външно министерство са разбрали, че именно той, а не някой офицер от Консулския отдел е поискал издаването на пропуск, те са осведомили КГБ, а от КГБ са наредили на външното министерство да издаде този пропуск, защото са искали да разберат какво цели полковник Холис. Обикновената процедура по транспортирането на трупа се бе превърнала във вид операция на контраразузнаването. Холис се запита какво ли би предизвикало КГБ да убие него и Лиза някъде по пътя. Може би отбиването им в Бородино, ако бяха научили за него.
	— Очаквах ви няколко часа по-рано. Накарахте ме доста да чакам — каза Буров.
	— Нямах представа, че ни чакате, полковник.
	— О, моля, моля, много добре знаете… Както и да е, защо се забавихте?
	Холис се вгледа по-отблизо в Буров на слабата светлина. Прецени, че е някъде на четиридесет и пет години. Беше висок, добре сложен мъж и имаше оня тип леко присвити момчешки устни, които са типични за северната част на страната — около Ленинград — и Финландия. Кожата му бе светла, очите — сини, а косата му — сламеноруса, което затвърди мнението на Холис, че Буров прилича по-скоро на скандинавец, отколкото на славянин. Може би в жилите му течеше финска кръв, или пък беше едно от многото свидетелства, оставени от германската армия. Съдейки по възрастта му, това бе твърде възможно. „Всъщност, помисли Холис, ако Мосфилм търси типичен нацист за своите безбройни филми за войната, Буров е напълно подходящ.“
	— Полковник Холис, защо се забавихте?
	— Вашето външно министерство забави пропуските ни. — Холис се наведе към Буров и добави доста заядливо: — Защо всичко в тази страна се върши за два пъти по-дълго време, отколкото в цивилизования свят?
	Лицето на Буров почервеня.
	— Какво, по дяволите, искате да кажете?
	— Говорите чудесно английски. Това означава точно това, което вие много добре разбрахте.
	Лиза бе малко изненадана от острия език на Холис, но подозираше, че той се опитва да накара Буров да се почувства виновен за тяхното закъснение.
	Буров се отпусна назад в стола и запали цигара „Тройка“. Дръпна няколко пъти и от топлината тънката хартия и недобре натъпканият тютюн се свиха. Буров автоматично изглади цигарата с пръсти. После каза с по-спокоен тон:
	— Това не бе много дипломатично от ваша страна, полковник Холис. Мислех, че дипломатите по-скоро ще си глътнат езика, отколкото да кажат нещо толкова обидно за своята страна домакин.
	Холис погледна часовника си нетърпеливо.
	— Между дипломати може би е така, но вие знаете кой съм аз, а аз знам кой сте вие. И ако отново се опитате да ми покажете среден пръст, по-добре се пригответе да загубите играта. Ще трябва ли сега да подписваме нещо?
	Буров се взираше в цигарата си и Холис си представи какви мисли преминават през главата му.
	— Много неща ще трябва да подписвате — стъпка фаса Буров.
	— И аз така мислех.
	Буров отвори зелена папка и измъкна оттам документи.
	— Мисля, че е трябвало да се погрижите за трупа малко по-добре — обади се Лиза.
	Буров я погледна. Лицето му имаше вид на човек, който не е свикнал да обсъжда професионални въпроси с жени.
	— Така ли? Защо верующие — той използва руската дума за вярващи в Господ — се притесняват за трупа на умрелия? Душата му вече е в рая. Прав ли съм?
	— Защо смятате, че съм вярваща?
	— Да бяхте ме попитали защо предположих, че знаете руски, госпожице Роудс. Трябва ли да допусна, че сте тук, за да напишете хубава статия за пресата, в която ще разкажете колко привлекателно е едно пътуване с кола из Съветския съюз? Или пък навярно ще опишете бързината и ефективността, с която се транспортира един труп обратно в Щатите след нещастен случай? — Буров за пръв път се усмихна, а по тялото на Лиза преминаха смразяващи тръпки. Тя си пое дълбоко дъх, стараейки се това да остане незабелязано, и каза решително:
	— Настоявам тялото да бъде изчистено по-добре и да бъде покрито, както подобава.
	— Подразни ли ви с нещо голото тяло на младежа?
	— Подразни ме начинът, по който е захвърлен като умряло животно в камерата, полковник.
	— Наистина ли? Мен не ме засяга състоянието на тленните останки на господин Фишър. Трябва да се обърнете за това към директора на погребалното бюро.
	Буров прелисти документите с отвращение, сякаш за да покаже, че тази страна от тяхната работа е под достойнството му.
	Лиза не обърна внимание на съвета на Буров и попита:
	— Как предлагате да транспортираме тялото до летището?
	— Директорът на моргата ще ви осигури алуминиев ковчег със сух лед — отговори троснато той. — Както във всички цивилизовани страни. Ще трябва да се подпишете, че ще заплатите. Както става това в Америка. — После добави: — Видях, че пристигнахте с жигули. Как смятате да вкарате вътре ковчега?
	— Нямаме никакво намерение сами да транспортираме ковчега. Ще ни осигурите подходящо превозно средство и шофьор. Както се прави във всички нормални страни — отговори Лиза.
	Буров отново се усмихна, сякаш искаше да покаже, че намира Лиза за доста забавна. Той огледа ватника на Лиза.
	— И двамата сте се облекли така, сякаш възнамерявате да изпълнявате ролята на гробари или пък ще носите ковчега. Е, все нещо ще измислим. Може ли да проверя пропуските и документите ви за самоличност?
	Холис и Лиза му ги подадоха. Буров се заинтересува от визовите печати в паспорта на Холис и съвсем открито си записа датите на пристигане и напускане на всяка една от десетината страни, посочени в паспортите.
	Холис се опитваше да прецени Буров. Мъжът говореше необичайно добър английски и успяваше да изрази на чуждия език, както бързото си остроумие, така и да звучи обидно и саркастично. Руснаците, които имат работа с чужденци, особено от Запада, обикновено са учтиви или поне открити и глуповати, но в никакъв случай не така остри като Буров. Холис реши, че Буров си има доста работа с англоговорещи и навярно е завършил Института за САЩ и Канада в Москва — място, от което са излезли колкото учени и дипломати, толкова и хора на КГБ. Холис бе виждал по американската телевизия много от тези изтънчени руснаци, които обясняваха на чудесен английски позициите на своята страна по всякакви въпроси — от спазване на човешките права до това, защо са унищожили пътнически самолет, пълен с хора. Нямаше да е зле да получи информация за Буров, но се съмняваше дали Алеви или някой друг знае нещо по тоя въпрос. Така или иначе, едва ли истинското му име бе Буров, въпреки че униформата и чинът в КГБ бяха реалност.
	— Ще свършите ли скоро с паспортите ни? — попита Холис.
	Буров записа още няколко неща, после им ги върна, но задържа пътните пропуски. Той подаде някакъв лист на Холис.
	— Автомобилът на загиналия е в окаяно състояние и ще бъде по-лесно, ако подпишете този документ, удостоверявайки, че се отказвате от всякакви претенции към него.
	— Искам да видя колата — каза Холис.
	— Защо?
	— За да преценя дали няма някаква застрахователна стойност.
	— Уверявам ви, че няма. Във всеки случай колата е откарана вече в Москва. Ако желаете, ще уведомя посолството за нейното местонахождение. Ще подпишете ли документа?
	Холис погледна листа, изписан на руски и на английски. Имаше много цифри, които доказваха, че транспортирането й от Съветския съюз би струвало много повече, отколкото е сегашната й стойност. Но най-важното заключение бе, че изобщо няма начин понтиакът да бъде върнат в Щатите, за да бъде огледан от Съдебния отдел на ФБР. Холис върна документа, без да го подпише.
	— Ще реша, след като видя колата.
	Буров отново му върна листа.
	— Тогава, моля ви, отбележете това тук, за да знаем как да процедираме.
	Холис почувства, че вечерта ще бъде дълга. Ако не друго, руснаците бяха поне търпеливи и издръжливи. Той написа нещо на листа, но вместо да го върне обратно, каза:
	— Искам копие и за мене.
	— Разбира се — Буров му подаде неясно копие от индиго, като едновременно с това взе оригинала от ръцете на Холис.
	Лиза остана с впечатлението, че двамата и друг път са решавали подобен проблем: дипломатическия протокол, връчването и получаването, спазването на приоритета, блъфирането и позирането. Няма значение дали става въпрос за прехвърлянето на тленни останки, или за ядрено разоръжаване. Мъжете обичат да обсъждат сделки.
	— Точка втора — каза Буров — е списъкът на личните вещи, намерени в дрехите и автомобила. Всичко е в един контейнер и може да бъде изпратено на близките на починалия за сметка на вашето посолство, ако се разпоредите за това. — Той подаде списъка на Холис.
	Холис се наведе към Лиза и двамата го зачетоха. Беше на руски. Изглеждаше доста изчерпателен и освен дрехи и багаж съдържаше два часовника, пръстен с инициалите на някакъв колеж, фотоапарат и други дреболии, които очевидно са били приготвени за дребни подаръчета — химикалки, ножчета за бръснене, пощенски картички. На Холис му се стори, че не липсва нищо. Това означаваше, че или селяните, местната милиция и служителите в моргата си имаха всички западни стоки за широка употреба, от които се нуждаеха, или, по-вероятно, че това от самото начало си е операция на КГБ.
	— Смазочните масла и другите неща от багажника не са в контейнера, защото са запалими — каза Буров. — Ще забележите, че в колата е имало плодове и зеленчуци, които не могат да бъдат изпратени в Щатите поради забраната на американските митнически власти. Смятаме да изпратим маслата и селскостопанските продукти в американското посолство. Всъщност вие сами можете да ги вземете. Крушите изглеждат доста вкусни.
	— Вие вземете крушите, полковник, намажете ги с тънък слой смазочно масло и си ги напъхайте в задника.
	— Да ги напъхам? Къде?
	Холис знаеше, че Буров говори английски изключително добре, за да разбере къде точно. Буров сви рамене и продължи:
	— Всички чекове от Интурист ще бъдат осребрени и в посолството ще бъде изпратен документ от Западната банка, който вие да препратите на най-близките роднини на господин Фишър. Тук имам в наличност 680 долара в чекове „Америкън Експрес“, 72 долара в банкноти и малки суми европейска валута, които ще ви предам още сега. Намерени са и 32 рубли и 78 копейки, които също ще ви предам.
	Холис си спомни думите на Фишър от записа. „Дадох му географски карти и пари.“ И това, че французойката му бе казала, че Фишър й е поискал две копейки за телефон. Холис стигна до извода, че Буров е прибавил руската валута към списъка, за да не предизвиква въпроси.
	— Не виждам в списъка да са упоменати някакви географски карти — каза Холис. Буров не отговори.
	— Фишър на всяка цена трябва да е имал географски карти. — Холис гледаше изпитателно лицето на Буров. — Навярно някой ги е взел.
	Буров махна с ръка.
	— Тяхната стойност няма да е кой знае каква.
	— Все едно, обзалагам се, че и на вас ви се иска да разберете къде са сега тия карти, полковник Буров.
	Буров облещи очи срещу Холис.
	Сега Холис бе напълно убеден, че Додсън все още не е в ръцете на КГБ — жив или мъртъв. Холис продължаваше да чопли:
	— Ако по някакъв начин картите се появят в американското посолство, непременно ще ви уведомя, за да не се притеснявате за тях.
	Буров стисна устни, сякаш обмисляше тази възможност, която сигурно му се стори доста обезпокоителна.
	— Обзалагам се, че ние ще открием тези карти преди вас.
	— Приемам. За какво ще залагаме?
	— Цената е много висока, полковник Холис.
	Холис кимна. Ако Додсън успееше да се добере до американското посолство или до някой западен репортер в Москва, неговата история щеше да прекрати съветско — американските отношения за почти цяло десетилетие.
	Буров като че ли се досети за какво мисли Холис и каза направо, без почти никаква тайнственост:
	— Залогът е мир.
	— Точно така.
	— У нас е и една изщракана фотолента — продължи Буров. — Ще проявим филма и ще изпратим снимките в посолството. Знаете, че КГБ не би позволило през ръцете му да премине една изснимана лента, без да се види какво има на нея. — Той се засмя.
	— Не виждам нищо смешно в това. Умрял е един млад човек — отговори Холис.
	Буров продължи да се усмихва и на Холис му се прииска да го цапне с юмрук по черешовочервените устни. Лиза понечи да се обади, но Холис сложи ръка на рамото й.
	— И, разбира се, вие сте върнали ключа и пропуска обратно в хотел „Русия“.
	— Нямаше никакъв ключ, нито пропуск, полковник Холис. Грегъри Фишър изобщо не е стигнал до Москва.
	— Много добре знаете, че е стигнал. Ние също знаем.
	Неприятната работа по оформянето на документите продължи още половин час. Най-накрая Буров се облегна назад и съвсем неочаквано отбеляза:
	— Били сте на разходка в гората.
	— Събирахме гъби — вдигна поглед от някакъв документ Холис.
	— Наистина ли? Значи вече сте истински руснаци. Познавате ли отровните гъби?
	— Мисля, че да. Все още съм жив.
	Буров се засмя от все сърце, после се надвеси напред над бюрото си и все още смеейки се, попита:
	— Мога ли да видя гъбите? Аз самият ги обожавам.
	— Съжалявам, но нямахме късмет.
	— Така си и мислех, не и сред борова гора.
	Холис предположи, че Буров е забелязал борови иглички по дрехите им или е усетил дъха на бор, който се разнасяше от тях. А може би вече имаше някаква по-определена информация? Трудно беше да разбере човек какво тези хора знаеха наистина и за какво само се досещаха. Знаеха твърде много за всеки служител в посолството, докато Холис знаеше много малко за съветските служители, с които имаше някакъв контакт, и абсолютно нищо за полковник Буров, което веднага го поставяше в неизгодна позиция.
	— Ще ни осигурите ли сега камион и шофьор? Искаме да тръгнем за летището.
	Буров остана да седи на стола си.
	— Невъзможно е по това време на деня. Ще трябва да пренощувате тук.
	— Искате да кажете — започна Холис с известен сарказъм в гласа, — че един полковник от КГБ не може да намери камион и шофьор само защото минава шест часът вечерта?
	— Искам да ви кажа, полковник Холис, че не е позволено на чужденците да се движат нощем из страната без ескорт. В това число и на дипломатите.
	— Тогава ни осигурете ескорт.
	— Второ — продължи Буров, — когато пристигнахте, забелязах, че нито задните ви светлини, нито стоповете ви са в ред. Ще трябва да се погрижите за това утре сутринта. За съжаление в Можайск няма нито един автосервиз, нито хотел. Затова пък има совхоз на два километра оттук. Там ще ви осигурят стаи за пренощуване, там ще намерите и монтьор. Ще ви дам бележка и те ще ви посрещнат много гостоприемно.
	Холис погледна Лиза, после се обърна към Буров:
	— Май че нямаме друг избор. Но настоявам утре сутринта в осем часа тук да ни чака камион с шофьор.
	— Това не е Америка и аз не съм американски бос — засмя се Буров. — Аз съм само един обикновен полковник от Държавната служба за сигурност. Очаквайте шофьора между девет и десет. — Той прибра документите в дипломатическото си куфарче и отбеляза нещо в пътните им листове. — Пропуските ви са валидни до 12 часа утре на обяд и ви осигуряват достъп до държавното стопанство. Погрижете се да влезете в Москва преди изтичането на посочения тук час — и Буров им посочи изхода.
	— Искам да се обадя в посолството ни — каза Холис.
	— Доколкото знам, тук няма телефон. Последвайте ме, ако обичате. — Буров изгаси лампата в стаичката и ги поведе през тъмната морга.
	Излязоха на стълбите пред сградата и Буров им обясни как да стигнат до стопанството. Приключи с думите:
	— Пред входа ще видите голяма дървена табела с надпис: „Четиридесет години Октомври! Стопанство за зърнени и животински продукти“. Естествено можете да четете на руски, нали?
	Холис предположи, че името имаше нещо общо с Великата октомврийска революция, но от думите „червен“, „октомври“, „революция“ и „велик“ можеха да се направят толкова много комбинации, че човек никога не можеше да бъде сигурен.
	— Октомврийски животински… какво? — попита Холис.
	Лиза едва се сдържа да не прихне.
	Буров каза троснато:
	— Октомврийски… не, „Четиридесет години Октомври…“
	— Какво, по дяволите, означава това?
	— Откъде да знам? — отсече Буров. — Вероятно стопанството е било основано в чест на четиридесетгодишнината от Октомврийската революция. — Той изгледа ядосано Холис. — По дяволите, вие сте толкова надменен! Толкова нагъл и самодоволен! Е, един ден ще видим кой… — Буров се опомни и отново възвърна спокойствието си: — Сигурен съм, че лесно ще го намерите. В административната сграда спи едно възрастно семейство. Чукайте по-силно.
	— Къде можем да намерим телефон? — попита Лиза.
	— В стопанството. Там има и душове, така че ще можете да се измиете от смолата. — Буров докосна с пръст едно лепкаво петно върху ръката й.
	Лиза рязко се дръпна.
	— Кола под наем, а? — приближи жигулито той и погледна номера.
	— Нямаше свободни коли в посолството, затова.
	— Дори и така да е, полковник Холис, нямате право да карате тая кола.
	— Не вдигайте много пара за нищо, полковник.
	— Тая кола много зор е видяла — каза Буров, след като я огледа. — Кал, борови клони… — Той събра шепа борови иглички от покрива и леко ги преся през пръстите си. — Вратите и калниците са смачкани съвсем наскоро. Ще ви одрусат здравата за това. Откъде я наехте?
	— Нае я мой подчинен.
	— Мога ли да видя документите й?
	— Не.
	— Не?
	— Не. — Холис отвори вратата откъм волана. — Лека нощ, полковник Буров. Лиза отвори другата врата и се качи, но Буров й попречи да я затвори.
	— Около Можайск има три интересни забележителности — църквата „Свети Николай“, останките от манастира „Лужецкий“ и Бородино. Ако станете рано, ще успеете да разгледате и трите. Бородино представлява особен интерес за западните туристи заради „Война и мир“ — каза той.
	— Не се вълнувам от бойни полета — отговори Холис.
	— Така ли? За нас, руснаците, това е вродена страст. Твърде много войни е имало по нашите земи. Продължаваме да мислим, че сме длъжни да дадем урок на другите.
	— Според мен и едните, и другите не са научили нищо от Бородино — съвсем недипломатично заяви Холис.
	Буров го погледна учудено.
	— Трябва да препрочетете историята. Това е била велика победа за Русия.
	Холис го гледаше изкосо. Той смяташе, че най-страшният недостатък на съветската система не е нито икономически, нито политически, нито пък военен, а чисто информационен. Съветските власти изопачаваха истината и реалността.
	— Ако няма какво повече да добавите, моля ви, затворете вратата на госпожица Роудс — обърна се Холис към Буров.
	Буров се отдалечи, без да затвори вратата, и Лиза рязко я дръпна и заключи.
	— Да не се изгубите! — провикна се Буров от тротоара. — И карайте внимателно по магистралата. В хладилната камера няма място за още два трупа.
	— Защо не ходиш да се чукаш, полковник.
	— И ти също, полковник.
	След това, добре знаейки правилата на играта, едновременно си отдадоха чест и си пожелаха лека нощ.


>>	11.

	Веднага щом се отдалечиха от моргата, Холис забеляза, че ги следва черна чайка. Намали скоростта по тъмните тихи улички на Можайск и чайката направи същото.
	— Полковник Буров е проклет кучи син — обади се Лиза.
	— Сигурно се е скарал с жена си тая сутрин.
	— Дали знаеше за отклонението ни при Бородино, или не?
	— Просто направи правилно заключение. Съвсем скоро след като открият двамата простреляни патрули, няма да има никакви съмнения.
	— Ще се опита ли да ни убие заради това?
	Преди да отговори, Холис помисли малко.
	— Не, не заради това.
	— А заради онова, което видяхме ли?
	— Може би — отговори Холис. — Все едно, нали още в Москва ти казах, че тия хора са непредсказуеми. Нашата най-добра защита е да бъдем още по-непредсказуеми.
	— Искаш да кажеш, че не трябва да ходим в онова стопанство?
	— Точно така.
	— Ще успеем ли да се върнем в Москва?
	— Никакви шансове… — Холис отново погледна в огледалото назад. — Както се казва, „имаме си опашка“.
	— Тогава да отидем някъде другаде, където да бъдем сами.
	Холис се усмихна. Стигнаха до центъра на града, където дървени двуетажни сгради обгръщаха кръгово кръстовище. Уличните лампи светеха, но нямаше други доказателства, че тук живеят хора. Главната улица продължаваше извън града в старото шосе от Минск за Москва и Холис тръгна по него на запад към селското стопанство. Чайката ги следваше. Холис се питаше дали вътре не са Борис и Игор.
	Шосето извиваше настрани и се отдалечаваше от Москва река. Съвсем скоро установиха, че се движат по доста тъмен, зле асфалтиран път, сами сред обширните руски поля. Холис не виждаше никакви светлинки, освен фаровете на чайката зад него.
	— Коя е по-бърза — чайката или жигулито? — попита Лиза.
	— Не питай.
	— Нямаш друго оръжие у себе си, нали?
	— Тук, на откритото, могат доста лесно да ни убият.
	— Не е чак толкова лесно. Може би просто искат да се уверят, че ще стигнем до стопанството без каквито и да е инциденти?
	— Може би.
	В действителност Холис не можеше да разбере какво точно им готвят. Съжаляваше, че изхвърли пистолета, но според съветските закони той бе криминален престъпник, а криминалните престъпници винаги унищожават доказателствата. И наистина, ако хората в чайката намереха неговия „Токарев“, най-малкото щяха да го обвинят в убийство, дипломатическият му имунитет изобщо нямаше да му помогне. Най-вероятно щяха да го убият. От друга страна, ако сега пистолетът му бе у него, можеше да елиминира ония от чайката.
	Лиза прегледа плика, пълен с документи и чекове, които Буров им даде.
	— Дори и да са убили онова момче, много са коректни по отношение на закона.
	— Само когато им отърва. Усети ли, че полковник Буров се притесняваше за майор Джак Додсън?
	— О, да. Майор Додсън е все още на свобода с рублите и картите на Грегъри Фишър.
	— Точно така. И ако майор Додсън успее да стигне до посолството, закъдето, предполагам, е тръгнал — добави Холис, — тогава върху вентилатора ще се изсипят тонове лайна и ще се разхвърчат чак до Вашингтон. Само след седмица всички ще си бъдем у дома и тук ще остане само портиерът да изпълнява ролята на шарже д’афер.
	Лиза не каза нищо.
	На три километра след града Холис и Лиза забелязаха огромна дървена табела, забита на два кола, с името на совхоза. Под него се четеше въодушевено обещание: „Ще се борим да преизпълним плановете на Централния комитет.“
	— Е, съдружник, добре дошъл в Мързеливото червено революционно октомврийско ранчо — каза Лиза.
	Холис леко се усмихна и зави по чакълестия път, после продължи към стопанството. Вече се различаваха множество голи дървени селскостопански постройки, ръждясали навеси и бетонна сграда на три етажа, за която Холис реши, че е комуната, където живеят селскостопанските работници и техните семейства, бекярите и приходящите работници и механици — всички под един покрив. Апартаментите се състояха от самостоятелни всекидневни и спални, но кухните, трапезариите, тоалетните и баните бяха общи. Според Холис в тия панелни сгради, издигащи се сред кооперативните блокове, имаше нещо от „Смелия нов свят“, имаше нещо неестествено у хората, които ги обитаваха, без да имат собствен двор или градина, у хората изкачващи се пеш по стълбите до квартирите си.
	Лиза погледна назад:
	— Фаровете на чайката също свиха по тоя път… Току-що светлините на колата изгаснаха.
	Холис мина покрай комуната и забеляза малката тухлена постройка, за която Буров ги бе осведомил, че е административната сграда. Един от прозорците светеше. Холис изгаси фаровете, мина покрай сградата и продължи нататък.
	— Не мислиш ли, че това може да е клопка? — попита Лиза.
	— Твърде е възможно.
	— А сега какво ще правим?
	— Нашето малко жигули няма големи шансове по главното шосе, но тук, по черните пътища, ще можем да се измъкнем от чайката — отвърна Холис.
	— Това още едно нарушение на пътния лист ли ще бъде?
	— Твърде е възможно.
	Не беше достатъчно светло, но Холис успяваше да следва мръсния чакълест път по заобикалящите ниви на славния руски чернозем. Той натисна педала и винаги когато забележеше разклонение, удряше спирачки и завиваше по него. Без светлини жигулито бе буквално невидимо и след петнайсет минути криволичене напосоки Холис заяви:
	— Изгубихме чайката. Но за съжаление и ние се изгубихме.
	— Шегуваш ли се?
	— Някъде назад не видя ли мотелчета?
	— Да, много назад. На разстояние две години и 18 хиляди километра. Но, Сам, ти наистина знаеш как да осигуриш чудесни развлечения на една жена. Позволи ми следващия път аз да платя обяда.
	— Радвам се, че не си изгубила чувството си за хумор, госпожице Роудс, колкото и да е блудкаво. Е, все пак според мен по-добре е да си се изгубил, от колкото да си мъртъв. Смятам да спим под някой навес и да изчакаме да се съмне.
	Лиза спря отоплението и свали прозореца.
	— Навън температурата е почти под нулата, а все още е само девет часът.
	— Да, наистина е малко студеничко. Взела ли си си гащи с крачоли?
	— Сам, трябва да намерим някакъв подслон. — Тя се замисли за момент, после продължи. — Според мен вече сме доста далеч от онова държавно стопанство. Ако случайно открием колхоз — може селяните да ни приютят за някоя и друга рубла. Само да не задават въпроси.
	— Да не задават въпроси? Тук, в Русия?
	— Колективните стопанства се различават от държавните. В колхоза ще усетиш гостоприемството на руския селянин. Имам им доверие.
	— Та ти никога не си ходила по селата! Откъде знаеш, че селяните са дружелюбни?
	— Инстинктът ми подсказва.
	— Мисля, че си чела твърде много руски романи от XX век. — Той сви рамене. — Е, добре. Ще ти се доверя. — После добави. — Желанието ти да видиш руско село ще се изпълни по-скоро, отколкото очакваше.
	Пътят бе силно изровен от селскостопански машини. Изобщо нямаше чакъл, а само пръст и пепел. Движеха се на запад и след петнайсет минути на хоризонта се появиха електрически стълбове. Подкараха към тях и стигнаха до първата изба на едно малко селце. Холис намали скоростта и каза:
	— Не се виждат никакви светлини. Всичко е тъмно.
	— Минава девет часът, Сам. Те са уморени. Нали са селяни. Това не е Москва.
	— Вярно. В Москва си лягат в десет. — Холис спря колата и надникна през прозореца. — Струва ми се, че завихме наляво към миналия век.
	Той изгаси мотора и двамата се заслушаха в мъртвата тишина. Холис слезе от колата и се огледа. Като по-голямата част от селска Русия, и това селце се перчеше, че има електричество, но Холис не видя никакви телефонни жици, никакъв автомобил, нито дори постройка, достатъчно голяма да бъде гараж. Селото беше просто добре изолирано.
	— Очевидно не възнамеряват да показват това място на чужди високопоставени личности — каза Холис.
	Предният прозорец на една от избите светна, а след него се появиха още няколко светлинки. Отвори се врата и на калната пътека излезе мъж.
	— Говори ти — обърна се Холис към Лиза.
	Мъжът се доближи и Холис видя, че е някъде между четиридесет и шейсетгодишен. Бе обут с дебели галоши и навярно току-що се бе облякъл набързо.
	— Привет! Ние сме американски туристи — заговори на руски Лиза.
	Мъжът мълчеше. Отвориха се още няколко врати и на калната пътека излязоха и други хора.
	Холис се огледа. От двете страни на пътя имаше по около десетина изби, а зад тях се виждаха кочини и кокошарници. Около всяка градина имаше ограда, а в ъгъла на всеки двор — външна тоалетна. На десетина метра надолу по пътеката се виждаше един-единствен кладенец с ръчна помпа. Цялото място изглеждаше невероятно запуснато и на този фон селата около Москва му се сториха процъфтяващи.
	Около Холис, Лиза и жигулито вече се бе насъбрала тълпа от около петдесетина души — мъже, жени и деца. Холис каза на Лиза на английски:
	— Кажи им, че идваме от Земята с послание за мир и искаме да ни заведат при техния вожд.
	Тя го погледна, едновременно ядосана и разтревожена, после се обърна към мъжа, който бе излязъл пръв.
	— Колата ни нещо се повреди. Можете ли да ни подслоните за през нощта?
	Селяните се спогледаха, но за голямо учудване на Холис никой нищо не каза. Най-после селянинът, към когото се обърна, проговори:
	— Искате да спите? Тук?
	— Да.
	— Недалече оттук има държавно стопанство. Там ще има свободни места, защото реколтата вече е прибрана.
	— Мисля, че колата няма да издържи дотам. Тук има ли телефон или някаква кола? — попита Холис.
	— Не. Но мога да изпратя някое момче с колело дотам.
	— Не искаме да ви създаваме такива главоболия — каза Холис, а гласът му прозвуча толкова любезно, че сякаш изненада мъжа. — По-добре аз и жена ми да останем тук, при вас.
	Холис се вгледа внимателно в лицата на хората. Бяха грубовати, кожата им бе напукана и имаше цвета на земята, върху която стояха. Дрехите им не се различаваха кой знае колко от дрипави парцали, а подплатените им ватники съвсем не бяха така чисти като ватника на Лиза. Мъжете бяха брадясали, а жените съчетаваха оная необикновена руска комбинация от дебели тела и изпити лица. Половината от зъбите им бяха почернели или изобщо липсваха и от мястото, където стоеше, Холис долавяше киселата миризма на пот, смесена с миризмата на водка. „Господи, помисли Холис, това реалност ли е?“
	— Може би идеята ми не бе много добра. Искаш ли да си тръгваме? — каза Лиза на английски.
	— Вече е твърде късно. — Той се обърна към мъжа. — Ще ви платим за нощувката.
	Мъжът поклати глава.
	— Не, не, но ще ви продам малко масло и марули, а в Москва ще можете да изкарате доста повече пари от тях.
	— Благодаря — каза Холис. — Ще преместя колата, за да не пречи на движението. — Той се обърна към Лиза. — Върви да се запознаеш.
	Холис се качи в колата и я подкара надолу по пътя към купа сено, която бе мярнал на идване. Паркира жигулито така, че да не се вижда от пътя, взе куфарчето си и излезе. Върна се при хората и завари Лиза да бърбори с тях.
	— Нашият домакин се казва Павел Фьодорович, а това е жена му Ида Агарьова. Всички са впечатлени от нашия руски — обясни Лиза на английски.
	— Каза ли им, че си графиня Путятова, а навярно те са твоя собственост?
	— Не се заяждай, Сам.
	— Окей.
	— Освен това разбрах, че мястото се нарича Яблоня — ябълково дърво, и е едно от селцата на голямото кооперативно стопанство, наречено „Червен пламък“. Административният център е на около пет километра на запад. В него не живее никой, но в тракторния навес има телефон. Утре сутринта там ще има монтьори и ще можем да използваме телефона.
	— Много добре. Повишавам те в чин капитан.
	Холис се представи като Джо Смит.
	— Наричайте ме Йосиф — каза той.
	Павел ги запозна с двайсетината семейства в селото, включително сина си Михаил — шестнайсетгодишно момче, и дъщеря си Зина, която бе година-две по-голяма от него. Докато ги представяше, всички се усмихваха, а някои от по-старите дори сваляха шапките си с лек поклон — древен руски жест на уважение сред селяните. Холис искаше да се махнат от пътя, защото чайката можеше да се появи отнякъде.
	— Жена ми е уморена — каза той на Павел.
	— О, да. Последвайте ме.
	Той поведе Холис и Лиза към избата си, без да ги попита за багажа им. Това означаваше, че те или знаеха, че двамата бягат от някого, или вземаха куфарчето му за багаж.
	Влязоха в предната стая на избата, която се оказа кухня. Вътре имаше печка за отопление и готвене с дърва, а около нея бяха разхвърляни 5–6 чифта ботуши. В ъгъла имаше маса и столове, сковани от чам, а по дървените стени висяха тенджери и тигани. На отсрещната стена бяха подпрени два кални велосипеда. Съвсем неестествено изглеждаше хладилникът, включен в контакт на тавана, от който висеше една-единствена крушка без абажур. На другата маса, разположена между печката и хладилника, имаше корито, пълно с мръсни съдове. Холис видя на пода тиган с каша от черно брашно и си спомни едно селско стихче:
P>
	Щи да каша, пища паша.
	Зелева чорбица и каша
	са нашата храница.
P$
	Павел измъкна два стола.
	— Седнете, седнете.
	Холис и Лиза седнаха.
	— Водка. Чаши — изломоти Павел на жена си.
	Вратата се отвори и в стаята влязоха мъж и жена с момиче на около 15–16 години и едно по-малко момченце. Жената остави на масата купа с краставици и се дръпна настрани с децата. Мъжът седна близо до Холис и се усмихна. Влезе още едно семейство и сцената се повтори. Жените стояха прави около стените, а яките им ръце бяха скръстени на гърдите — като сиамски слуги, готови да се размърдат, ако някой поиска нещо. Децата седяха на пода до нозете на майките си. Ида даде на някои от тях кисел — гъста напитка, приготвена от сок от круши с картофено брашно. Мъжете — вече около петнадесет — седяха около масата на столове, които децата бяха донесли отнякъде. Лееше се водка, а някой донесе и американско бренди. Всички пиеха от изпочупени и не съвсем чисти кафени чашки. Масата се отрупа със закуски — руския еквивалент на ястия за коктейл, предимно нарязани зеленчуци, купа с варени яйца и солена риба. След втората водка Холис се обърна към Лиза:
	— Това означава ли, че и ние ще трябва да ги поканим на коктейл?
	— Чудесно, невероятно изживяване! — отговори Лиза развълнувано.
	— Да, наистина е така — замисли се Холис.
	Той протегна чашата си и някой моментално му я напълни с водка. Нямаше много приказки, повечето от репликите бяха молби да се подаде тая или оная купа или бутилка. Вонята наоколо бе непоносима, но след четвъртата водка Холис като че ли вече не я усещаше.
	— Точно затова пият.
	— Защо?
	— Убива обонянието им.
	— Убива и болката — каза Лиза. — Притъпява разума, унищожава тялото, и накрая ги убива. Дали щяхме да бъдем по-различни от тях, ако се бяхме родили в това село?
	Холис огледа безизразните загорели лица, безформените тела, празните очи и напуканите ръце.
	— Не знам. Знам само, че тук нещо не е в ред. Виждал съм селяни в Азия, които живееха и изглеждаха по-добре.
	Лиза кимна.
	— Тези хора, както и техните прадеди, се третират зле от господарите им. А и трябва да се има предвид руската зима. Тя винаги взима своя данък от тялото и духа.
	— Да, така е — съгласи се Холис.
	Той, руският селянин, бе обект на интерес за литературата, фолклора и университетските професори. Но никой не се бе опитал да разбере неговия вътрешен мир.
	Лиза огледа стаята и срещна очите на всички.
	— Щастлива съм тук — възкликна тя спонтанно.
	В отговор й се усмихнаха четиридесет лица.
	— Откъде сте научили руски? — попита хазяинът.
	— От баба ми.
	— А — зяпна мъжът срещу нея. — Значи вие сте рускиня?
	Това предизвика нов тост и чашите отново се напълниха и пресушиха до дъно.
	— А ти откъде си научил тоя лош руски? — потупа по рамото Холис мъжът зад него. Всички се засмяха.
	— От тая бутилка — вдигна Холис литрова бутилка водка. Отново всички се засмяха.
	Импровизираното парти продължи. Холис огледа горещата задимена стая и хората наоколо. „Сякаш се сливат с кафявите дървени стени, мислеше той, тяхната миризма, цветът им, самото им съществуване са плод на дървения материал и на черната земя.“ Погледна Лиза, която се смееше с някакъв млад мъж срещу нея, и помисли, че през целия ден не я бе виждал толкова весела и жизнена. Безрезервният начин, по който тя възприемаше тия хора, и привързаността й към тях го привличаха. Вече бе убеден, че много я харесва.
	Жените и по-големите деца пиеха чай и Холис се загледа в тях, а после в мъжете. Отново се замисли за руските селяни. И правителството, и жителите на градовете се отнасяха с тях като с хора втора категория и доскоро дори не им се издаваха паспорти вътре за страната. По този начин ги закрепостяваха към селата им, сякаш все още бяха крепостни. Но и сега, когато имаха паспорти, Холис знаеше, че не ходят никъде. А бяха сто милиона — „тъмните хора“, както ги наричали в царска Русия и както, без съмнение, към тях се е обръщала и бабата на Лиза. Те влачеха товара на държавата и на света върху превитите си плещи, а в замяна получаваха нищожна отплата. Пребивали са ги от бой помешчици и комисари, вкарвали са ги в колективните стопанства като стадо овце, ограбвали са реколтата им, а те самите са умирали от глад. И за да бъде завършен процесът на унищожаване на техните души, ги откъснали от църквата им и от светото причастие. А когато страната се е нуждаела от многочислена армия, хиляди от тези злощастни клетници са били изпращани на фронта, където са умирали безропотно като животни. За Майка Русия.
	— Бог да им е на помощ — каза Холис на глас.
	Лиза го погледна и разбра веднага.
	— Бог да им е на помощ — повтори тя.
	Както и очакваха, заваляха въпроси за Америка — отначало малко плахо, после един след друг в безкраен поток. Холис и Лиза трябваше да отговарят на два-три едновременно. Питаха само мъжете, а жените продължаваха да стоят отстрани и да мълчат.
	— Вярно ли е, че банките могат да ти вземат стопанството, ако не си платиш дълговете? — попита един мъж.
	— Да — отговори Холис.
	— А какво ще правиш след това?
	— Можеш да си намериш работа в града.
	— А ако не си намериш работа?
	— Получаваш… — Холис погледна Лиза и попита: — Как беше на руски „социална осигуровка“?
	— Мисля, че беше „благо“. Госстрах.
	Всички кимнаха в знак, че са разбрали.
	— А какво е наказанието за укриване на продукцията?
	— Селскостопанският производител е стопанин на всичко, което е произвел. Той има право да го продава когато и на когото поиска, за да получи най-високата цена.
	Мъжете се спогледаха с недоверие.
	— А какво ще стане, ако не успее да го продаде?
	— Чел съм, че предпочитат да избият добитъка си, но да не го продават на безценица — обади се друг селянин.
	— Ами ако реколтата се провали? Как ще изхрани семейството си?
	— А ако всичките му прасета и крави измрат от някоя болест? Държавата ще му отпусне ли помощ?
	Холис и Лиза се опитваха да задоволят любопитството им, признавайки, че не са много вещи по проблемите на селското стопанство. Но докато обясняваше, Холис осъзна, че тези въпроси бяха сами по себе си една метафора. Това, от което най-много се страхуваше средностатистическият руснак, бе беспорядок — хаосът. В Русия споменът за времето, когато в страната са се ширили безпорядъкът, гладът, гражданските войни и социалното разцепление, бе много силен. Руснаците не можеха да си представят държавата без могъщ вожд, без Сталин, без цар, който да въдворява ред и да се грижи за народа. Те бяха готови да заменят свободата си за социална сигурност. Следващата стъпка беше да повярват в това, което се опитваше да им внуши правителството: „Робството е свобода.“
	— Ако разговаряхме с капиталисти, паднали от Марс, щяхме да имаме повече общи теми за разговор — обърна се Холис към Лиза.
	— Справяме се добре. Просто бъди откровен с тях.
	— Кога ще им кажем да вдигнат бунт? След като свърши водката или след като ги убедим, че всички селскостопански работници в Америка притежават по две коли?
	Неочаквано от пода се изправи момиче на около 15 години и попита:
	— Госпожице, на колко години сте?
	— Почти на трийсет.
	— А защо изглеждате толкова млада?
	Лиза се усмихна.
	— Майка ми — момичето посочи жената зад себе си, която изглеждаше на 50, — майка ми е на 32 години. А защо вие изглеждате толкова млада?
	На Лиза й стана неудобно.
	— Майка ти изглежда толкова млада, колкото и аз — каза тя.
	— Прибирай се вкъщи, Лидия! — извика един от мъжете.
	Момичето тръгна към вратата, но после пое дълбоко дъх и се доближи до Лиза. Вгледа се в нея и докосна ръката й.
	— Има толкова много неща, за които можем да си говорим, Лидия — хвана Лиза ръката на момичето и пошепна в ухото й. — Може би утре ще продължим, ако имаме време.
	Лидия стисна нежната ръка, усмихна се и изтича навън.
	Холис погледна часовника си. Беше почти полунощ. Нямаше нищо против всичко това да продължи чак до зори, но черната чайка, която вероятно още дебнеше по тъмните пътища, не излизаше от ума му.
	— Жена ми е бременна и има нужда да поспи — каза той на Павел и се изправи. — Доста дълго ви задържахме. Благодаря за гостоприемството ви и най-вече за водката.
	Всички се засмяха. Хората се изнизаха навън така, както бяха пристигнали — на групи, и всички мъже се ръкуваха с Холис и измърмориха на Лиза „лека нощ“. Жените си тръгнаха без много формалности.
	Павел и Ида изведоха Лиза и Холис от кухнята през една завеса от одеяло. От другата страна веднага се озоваха в спалня и Холис установи, че в къщата няма всекидневна. В спалнята имаше две кушетки с купчина юргани върху тях, но Павел им посочи врата от груб чамов материал и те влязоха в друга вътрешна спалня. Това бе последната от трите стаи в дървената къщурка и Холис се досети, че е спалнята на стопаните. Средната стая бе за сина и дъщерята, които тази вечер сигурно щяха да спят в кухнята.
	— Това е леглото ви — каза Павел.
	И тая стая се осветяваше от една-единствена крушка, провесена на кабел от греда на тавана. Отопляваше се от електрическа печка с един реотан. Двойно легло и два дървени скрина почти запълваха цялото пространство, а дъсченият под бе покрит с парцалена черга. В стената имаше забити пирони, които явно се използваха за закачалки, защото на един от тях висеше кален мъжки панталон.
	Стаята имаше само един прозорец с изглед към задния двор. Холис забеляза, че вътрешната стена между двете спални бе от грубо издялани борови летви с дупки от чепове в тях, натъпкани с вестник. Мина му през ума странната мисъл, че на министъра на селското стопанство може да му се прииска да прекара един месец от зимата тук, за да оцени по-добре огромния напредък в жизнения стандарт на руския селянин от времето на царска Русия насам.
	— Беше чудесно! — обърна се Лиза към Ида и Павел. — Благодаря, че ни показахте истинската Русия. — После добави с лека усмивка: — До гуша ми е дошло от тия московчани.
	Павел се усмихна в отговор и каза на Холис:
	— Мисля, че съвсем не сте обикновени туристи, но каквито и да сте, сте честни хора и тук ще можете да преспите в безопасност.
	— Няма да имате неприятности, ако хората от Яблоня не дават обяснения на непознати — каза Холис.
	— Та кой разговаря с тях след прибирането на реколтата? С тях не си говорим чак до пролетната оран.
	Ида подаде на Лиза топче тоалетна хартия, която бе твърда и шумеше.
	— Ако ти се наложи да излизаш навън. Когато бях бременна, пикочният ми мехур непрекъснато ме тормозеше. Лека нощ.
	Жената и съпругът й излязоха.
	— Истинска перина — пухен дюшек — опипа Лиза леглото.
	— Алергичен съм към перушина. — Холис пъхна ръце в джобовете си. — Бих предпочел тракторен навес пред това.
	— Престани да мърмориш.
	Той се приближи до леглото, вдигна единия край на дюшека и го заоглежда по шевовете — проверяваше дали няма дървеници.
	— Какво търсиш? — попита Лиза.
	— Търся си шоколадов бонбон под възглавницата.
	Тя се засмя.
	Холис отметна юргана и огледа и чаршафите, но дървеници нямаше. Само дюшекът бе на петна и от него стърчаха перушини. Нещата, които за нас са съществена необходимост. Изведнъж почувства остър гняв към Катрин заради това, че непрекъснато се оплакваше от живота в посолството.
	Мръсният дюшек изобщо не впечатли Лиза и тя започна да се оглежда наоколо.
	Холис отиде до прозореца, на който нямаше завеси. Оттам навяваше студ и той виждаше дъха си. Опита се да го отвори и се успокои, като установи, че това ще стане лесно, ако им се наложи да бягат оттук. Лиза се доближи и погледна навън.
	— Това е тяхна частна собственост. Всеки има право точно на един декар. Частните стопанства са по-малко от един процент от обработваемата земя, но в тях се произвежда почти тридесет процента от селскостопанската продукция на Съветския съюз.
	— Москва би могла да се поучи от тази статистика, ако изобщо я е грижа.
	— Всичко е точно както го описваше баба ми — каза Лиза унесено. — Това тук е миналото на селото, което винаги се представя като „романтично“ от интелектуалците в Москва и Ленинград. Чистотата на руската земя. Все още я има. Защо не дойдат от градовете тук, за да я видят?
	— Защото няма водоснабдяване по домовете. — Холис се дръпна от прозореца и каза рязко: — Пък и тя вече не е тука. Лиза. Изчезнала е. Това е един селски бордей, а селяните изобщо не ги е грижа. Не виждаш ли? Не виждаш ли колко изостанало е всичко? Всеки мъж, всяка жена, всяко дете в това село искат едно-единствено нещо — еднопосочен билет до някой град.
	Тя седна на леглото и се загледа в краката си, после бавно кимна.
	— И въпреки че е колхоз, колективно стопанство, то все пак е собственост на държавата. Единственото нещо, което притежават тези хора, са мръсните дрехи и мазните кухненски съдове. Що се отнася до дървените къщурки и до тъй наречените частни стопанства, правителството пет пари не дава за тях. Целта е селата да се унищожат и всички да се включат в държавните стопанства, където ще бъдат два пъти по-непродуктивни и ненужни в условията на същинския комунизъм. Ако оня тъпак Буров дойде тук с лист хартия, подписана от Москва, ще може да премести тия хора в совхоза „Четиридесет години Октомври“ и да срине Яблоня със земята.
	— Разбира се, че си прав — каза Лиза, след като помълча. — Хората са отчуждени от земята, а тя е като сираче. Миналото е мъртво. Мъртва е селската култура. Мъртви са селата. Ония копелета в Москва спечелиха.
	— Е, много е късно, за да говорим за политика и да философстваме — вече поуспокоен каза Холис.
	— Да, късно е.
	— Надявам се, че си преценила правилно тия селяни и КГБ няма да ни събуди с тропане по вратата в три часа през нощта.
	— Мисля, че не съм сгрешила.
	Изведнъж му хрумна, че Лиза имаше досадния и опасен навик на Алеви да намесва руснаците в неща, които можеха да им навлекат неприятности. Той се съмняваше дали тия клети несретници в Яблоня знаят, че е противозаконно руснак да разговаря с чужденци, още по-малко — да ги храни и да им дава подслон.
	Холис погледна Лиза. Тя събу ботушите и чорапите и си размърда пръстите. Последва неловко мълчание и той се запита какво трябва да направи или да каже.
	Лиза се обади първа:
	— Тук е много студено. — Тя легна върху долния юрган с дрехите и се зави с другите два чак до брадичката. — Много студено.
	Холис си съблече якето и го закачи на един от пироните, после заби ножа си в гредите до леглото. Седна на скрина и си събу ботушите. Усети, че сърцето му тупти по-силно от обикновено, и изведнъж всички думи сякаш се изпариха от главата му. Най-накрая все пак се сети:
	— Няма ли да ти е по-удобно, ако легна на пода?
	— Не, няма. А на тебе?
	Холис за момент се поколеба, после свали пуловера и дънките си и ги метна на скрина. Дръпна връвчицата на лампата и се мушна в леглото до Лиза по тениска и шорти. Прокашля се и каза:
	— Не исках да убия въодушевлението ти относно селска Русия, селяните и всичко останало. Знам, че и емоционално си свързана с тях, а според мен е чудесно, че можеш да виждаш нещата откъм хубавата им страна. Това ми харесва. Това е то темпераментът на младостта.
	— Хъркаш ли?
	— Понякога. А ти?
	— Зависи кого ще попиташ. Да не съм легнала в твоята половина?
	— Нямам си моя половина.
	— Тогава с теб е лесно да се спи. Защо носиш сини шорти? Това да не е навик от службата ти във военновъздушните сили?
	Холис се отмести настрани и се загледа навън през прозореца.
	— Спокойной ночи!
	— Уморен ли си?
	— Да, сигурно — отговори той.
	— А аз съм превъзбудена. Какъв ден само!
	— Бъди добре дошла!
	— Искаш ли да си поговорим?
	— Достатъчно неща казах.
	— Да не си ядосан за нещо? Звучиш ми ядосано.
	— Просто съм уморен. Сигурно аз те ядосах.
	— Нали не се сърдиш, че легнах с дрехите?
	— Те са си твои. Щом искаш да ги мачкаш, твой проблем.
	— Преди да ме назначат тук, съм имала три дълготрайни връзки, три краткотрайни, една любовна афера с един женен мъж и две случайни срещи за по една нощ. Когато пристигнах в Москва, се обвързах с един човек, който след това си замина. После дойде ред на Сет и…
	— По-бавно — каза Холис. — Свършиха ми пръстите на ръцете и краката.
	Лиза се надвеси над него и сложи ръка на рамото му. Той се обърна към нея и вторачено я загледа на мъждивата светлина, идваща от прозореца.
	— Застреля двама въоръжени патрули на КГБ и окото ти не мигна, а сега трепериш — каза тя.
	— Студено е.
	— И аз съм нервна. Но те желая. Може и да не осъмнем тая нощ.
	— Звучи ми като думите на моя щурман, който казваше: „А ако зората се пукне?“
	— Всичко едно по едно.
	— Добре. А Сет? Как ще реагира, като научи?
	Тя не отговори.
	Холис я остави да докосва босия му крак с нейния, а той обгърна главата й и я целуна. Съблякоха се под юрганите и се сгушиха в прегръдките си. Тя прекара ръце по гърба му и пръстите й напипаха гладки жилести възли.
	— Рани — обясни той.
	— О!
	Холис се претърколи върху й и съвсем лесно проникна в нея.
	— Сам… хубаво е… топло е…
	— Топло… да. — Той впи устни в нейните, докато навлизаше по-дълбоко, и усети как тя разтвори още повече бедрата си под меката пухена завивка, после се изтласка нагоре с изненадваща сила. Тя стенеше, а бедрата й започнаха да се повдигат нагоре-надолу още по-бързо, после движенията станаха по-бавни и по-равномерни.
	Лиза изрита завивките и обгърна гърба на Холис с крака, после го хвана с ръце за таза, притисна го още по-силно към себе си, притрепери и притихна изнемощяла.
	След преживяния оргазъм Холис също се укроти и те лежаха, нежно прегърнати. Лиза сложи глава на гърдите му. Той прекара пръсти през косите й.
	— Чувам сърцето ти — каза тя.
	— Добра новина. А пък аз усещам дъха ти.
	Тя го целуна по гърдите.
	— Господи, дари ми мирен и спокоен сън.
	— Амин!
	Холис лежеше буден, с отворени очи, вторачен в непрогледната тъмнина и заслушан в дълбоката тишина. Лъхна го на цигарен дим от съседната стая и някой се изкашля. По стъклото зашумоляха сухи листа, после отново настъпи тишина. Не след дълго плъх или мишка затопурка по гредите на тавана.
	След около час по пътя забръмча мотор на чайка, следвана от тракането на верижно превозно средство, най-вероятно бронетранспортьор. Той зачака да чуе тропота на ботуши по замръзналия двор, трясъка на входната врата, а след това и стъпките по дървения под. Но скоро бръмченето на моторите отзвуча и наоколо отново се възцари тишина. Холис се питаше дали тях търсят или Джак Додсън, а може би търсеха и тримата? Малцина ценни граждани в тази страна бяха с неизвестно местонахождение, а фактът, че трима чужденци бяха в неизвестност свидетелстваше за сериозна повреда в системата, която мнозина не биха могли да възприемат.
	Холис затвори очи и се отпусна. Стори му се, че Лиза бълнува нещо в съня си, а после съвсем ясно я чу да казва: „Колата се повреди… Аз съм дежурна… Той е и твой приятел, Сет.“
	Холис смяташе, че е невъзпитано да се заслушва в бълнуванията на жените, с които спи, но това бе първата жена, която бълнуваше на руски.
	Той се унесе в лек, неспокоен сън и също сънува.


>>	12.

	Лиза се събуди от шум в задния двор.
	— Навън има някой — разтърси тя Холис за раменете.
	Той отвори очи. Чу се изскърцването на врата.
	— Тоалетната е навън.
	— О!
	От кухнята се носеха гласове, а кукуригането на петел разцепи ранното утро.
	— Мога да видя дъха си — каза Лиза и издиша. — Виждаш ли?
	— Да, много ясно.
	Отвън Холис мярна Зина, дъщерята на Павел и Ида, да се връща от тоалетната. Мина покрай прозореца, на който нямаше перде, но не се обърна към него.
	— Днес е неделя сутрин, Сам, а църквите по цяла Русия са замлъкнали. Холис кимна.
	— И на мен ми се иска отново да чуя камбанен звън.
	Поседяха малко, замислени и заслушани в утринните песни на птиците, а после Лиза нежно се обърна към него:
	— Харесва ли ти сутрин?
	— Кое? О…
	— Чувствам се отвратително, като си помисля, че съм била с някой мъж само за една нощ. Нека да го направим още веднъж.
	— Добре.
	Отново се любиха, а после лежаха под юрганите, загледани в дъха си, докато се пукна зората.
	— Това се нарича пушене в леглото — обади се Лиза.
	Тя го обгърна с ръка и потърка пръстите на краката си о неговите.
	— Обърни се.
	Холис легна по корем, а тя дръпна юргана надолу. На слабата светлина видя белезникаво виолетовите белези, които започваха от врата му и стигаха чак до хълбоците.
	— Сега виждам, че доста си го бил загазил. Боли ли те?
	— Не.
	— Запали ли се?
	— Един шрапнел ме улучи.
	— А самолетът взриви ли се?
	— Ами, не сам. През опашката му премина една ракета „земя-въздух“.
	— Разкажи ми всичко, моля те.
	Холис отново легна по гръб.
	— Добре. Беше двадесет и девети декември 1972 година. По ирония на съдбата се оказа, че това е била последната американска офанзива над Северен Виетнам. Коледните бомбардировки. Спомняш ли си?
	— Не.
	— Все едно. Летях до Хайфон, пуснах бомбите и се насочих обратно към Южен Виетнам. Тогава Ърни Симс — моят щурман, който седеше зад мен — каза съвсем хладнокръвно: „Към нас идва ракета.“ И ми зададе някакви координати, за да избегнем удара. Но ракетата „земя-въздух“ беше точно зад нас и аз не успях да се измъкна. Последното нещо, което Ърни каза, бе: „О, не!“ После чух експлозия, таблото за управление блокира и самолетът загуби управление. Навсякъде наоколо и по седалката се бе разплискала кръв. Помислих си, че това е моята кръв, но тя беше на Ърни. Моят Р–4 изпадна в свредел над Южнокитайско море. Натиснах копчето за катапултиране и двамата със Симс изхвръкнахме от кабината. Парашутите ни се отвориха и ние паднахме във водата. Задържах се отгоре за известно време и докато наблюдавах приближаващите се военни лодки, си представях живота във военнопленнически лагер.
	Холис се привдигна и се загледа през прозореца. След малко продължи:
	— Видях Симс в спасителната жилетка на около стотина метра от мен. Водата му бе подействала като компрес и ми се стори, че е в съзнание. Извиках му и той ми отговори. Една от лодките почти бе стигнала до него. „Сам, хванаха ме“ — изкрещя. Заплувах към него, но той ми махна да бягам. Така или иначе, не можех нищо да направя. Видях как виетнамците го качиха на лодката. После се насочиха към мен. Но военноморските въздушни спасителни хеликоптери вече се бяха появили и техните картечници и ракети сипеха огън над врага. Един от тях ме изтегли от водата. Видях, че лодката, на която бе Симс, пое към бреговите батареи на Северен Виетнам. Нашите хеликоптери се отказаха от преследването… Откараха ме на санитарен кораб.
	Лиза мълчеше и слушаше.
	Холис продължи:
	— По-късно разбрах, че съм последният пилот, свален над Северен Виетнам. Прочетох името си в една документална книга за войната във Виетнам. Много съмнителна слава. Симс също бе отбелязан като последния безследно изчезнал.
	— Боже Господи! Какво си преживял! — След кратка пауза тя попита плахо. — Мислиш ли, че Симс… искам да кажа, той не се ли появи?
	— Не. Води се безследно изчезнал.
	— А… смяташ ли, че… да спра ли да те разпитвам за това?
	Холис отговори на въпроса, който тя така и не довърши:
	— Не знам какво можех да направя. Но бяхме един екипаж и аз отговарях за него. Може би… може би не си спомням последователността на събитията, разстоянието между мен и него, времето, когато се появиха нашите хеликоптери… Мисля, че просто изцяло бях изключил. Не зная какво можех да направя. Освен да бях доплувал до него, да се погрижа за раните му и да го придружа в пленничеството му. Може би точно това трябваше да направя като командир на самолета.
	— Но ти си бил ранен.
	— Дори не знаех.
	— Тогава си бил изпаднал в шок.
	— Всичко е свършено. — Холис сви рамене. — Това е.
	Тя сложи ръка на рамото му. Изминаха няколко минути в мълчание, после Холис каза:
	— Е, и за да затворя кръга: името на Ърни Симс никога не се появи в списъците на убитите или на военнопленниците в Северен Виетнам, така че официално той все още се води безследно изчезнал. Но аз видях, че го качиха на лодката. И сега с тая история около Додсън отново се замислям за всичко това. За всички ония момчета, чиито парашути са видени да се разтварят във въздуха и за които нищо повече не се е чуло. Чудя се дали Ърни Симс и още хиляда други като него не са стигнали до Русия.
	— До Русия…? — Лиза намери якето си под юргана и измъкна цигара от джоба. Запали я и вдиша дълбоко.
	— Искаш ли?
	— Може би след малко.
	— Това е като опиат, Сам.
	— Опиат… да — Холис я погледна. — Ей, трябва да се размърдаме вече. — Той провеси крака от леглото, после отиде до скрина, върху който бяха дрехите му.
	— Имаш хубаво тяло — подсвирна Лиза тихичко.
	— Я не се занасяй. — Той я погледна, както се бе изправила гола до електрическата печка и събираше дрехите си между завивките. — Бедрата ти не са дебели, но стъпалата ти наистина са големи.
	Облякоха се и минаха през другата спалня в кухнята, където Ида ги посрещна с „добро утро“ и им даде леген с топла вода, кърпа и сапун. Измиха се на масата отстрани, където все още стоеше коритото с мръсните съдове. Лиза се извини и се отправи към тоалетната. Холис излезе на студа и тръгна към черния път. Чайката не бе оставила никакви следи по замръзналата кал, за разлика от гъсениците на другото превозно средство. Недоумяваше защо не спряха да претърсят селото. „Късмет — каза си той. После прибави: Мързел.“ Въпреки че може би някой все още ги търсеше.
	Холис тръгна по калния път към задния двор и срещна Лиза, която се връщаше.
	— Не е ли забавно? — каза тя.
	Холис я увери, че не е, и продължи нататък. Когато се върна в кухнята, завари Павел и Лиза да седят на масата. Там бяха и децата на Павел — Михаил и Зина. Учеха по математика и пишеха домашните си, въпреки че бе неделя. Холис седна, а Ида му сервира варено яйце, каша и чай. Руският чай, както винаги, бе чудесен. На масата имаше парче черен хляб и купа масло. Холис заговори с децата за училище.
	— Кой е любимият ти предмет? — попита той Михаил.
	Момчето се усмихна и отговори на английски.
	— Английски език.
	Холис се засмя и продължи разговора на руски:
	— Зная, че в Москва всички ученици учат английски, но не знаех, че английски се учи и в провинцията.
	Момичето отговори неуверено на развален английски:
	— Всички в училище учи английски. Понякога ние говори между нас.
	— Имаш ли любим американски автор? — попита на английски Лиза.
	Михаил отговори:
	— Малко познаваме Джек Лондон и Джеймз Болдуин. „Огънят следващия път“ в Америка ли е издадена?
	— О, да. Чела съм я — отговори Лиза.
	— Затворили него в затвор? — попита Зина.
	— Не. Получи голям хонорар. Комиссионные.
	— Наш учител каза него затворили в затвор — настоя Михаил.
	— Не, не са го затворили.
	Зина се обърна към брат си на руски:
	— Видя ли? Миналата година един преподавател ни обясни, че го арестували, след като публикували книгата. Тая година друг преподавател ни каза, че не са му разрешили да издаде книгата и той избягал във Франция.
	Холис обели вареното яйце. Той се чудеше защо правителството е въвело изучаването на английски в училищата. Някой параноик би отсякъл: „За да могат някой ден руснаците да управляват Америка.“ Но сигурно имаше и още нещо. Бе чувал ученици в Москва да разговарят на английски помежду си. Каквато и да бе причината за правителството, за учениците това бе върхът на модата. Вероятно просто смятат, мислеше той, че има надежда.
	— Американци учат ли руски? — попита Зина на английски.
	— Не — отговори Лиза. — Само неколцина.
	— Много добре говори руски. Но от кой район е твой акцент?
	— Може би малко от Казан, до Волга. Малко от Москва. Руският на баба ми бе доста старовремски и навярно аз все още говоря с нейния акцент.
	— Много хубаво звучи — каза Зина. — Культурно.
	Холис забеляза, че Павел и Ида засияваха всеки път когато някое от децата заговореше на английски. Той отвори куфарчето си, за да види дали му бяха пъхнали нещо за четене, както правеха всеки път, когато се налагаше някой да пътува из СССР. Намери един брой на списание „Тайм“ и го сложи пред Михаил и Зина.
	— Това може да ви помогне за английския. — После добави: — Внимавайте да не попадне в ръцете на властта.
	Двамата го погледнаха с онова изражение, което бе виждал всеки път в подобни ситуации. Отначало — едва доловима радост, след това — престорено безразличие сякаш контрабандната литература не означаваше нищо за тях. После се появяваше едва ли не срам и безмълвно признание, че тяхното правителство ги „контраслира“.
	— Унизително е, помисли Холис.
	Михаил и Зина огледаха списанието внимателно — чак до телчетата, които държаха страниците. Прелистиха го тук-там безразборно и го отвориха на цветна реклама на буик. Освен реклами на най-новите марки коли имаше и реклами на парфюми, феерично бельо и джинси от известни дизайнери, които привлякоха вниманието на Михаил. Павел се наведе, за да вижда по-добре, а Ида спря работата си и застана до децата.
	Посолството разпространяваше сред хората всяко западно периодично издание, което получаваше. Но дори случайно да се окажеше захвърлено на боклука, в края на краищата то преминаваше през ръцете на хиляди московчани, преди да се разпадне. И ако повечето жители на Москва и Ленинград все пак са виждали поне веднъж в живота си каквото и да е издание на английски език, то Холис се съмняваше, че в Яблоня или в колективното стопанство „Червен пламък“ някой дори е зървал такова.
	Холис забеляза, че Михаил и Зина се зачетоха в някаква статия за предстоящите избори. Погледна часовника си и установи, че е точно седем.
	— Време е да тръгваме — изправи се той.
	— Днес е мой ред да събирам яйцата. Извинете ме. Благодаря — каза Михаил и излезе.
	Зина помогна на майка си да измие съдовете. Лиза се опита да се включи, но Ида не й разреши.
	Холис излезе навън след Павел. Селянинът тръгна към другия край на стопанството си, където в малка кочина имаше три прасета.
	— Коритото тече и вече до гуша ми дойде да пренасям кофи вода от кладенеца — обърна се той към Холис.
	— Не можеш ли да го поправиш?
	— Трябва ми борова смола или катран. Но не мога да склоня ония глупаци да ми дадат.
	— Кои глупаци?
	— Глупаците от канцеларията на колективното стопанство. Казват ми, че нямат. Е, може и да нямат. — После продължи: — Трудно е човек да се снабдява с каквото му е необходимо за частното си стопанство.
	— Понякога издълбан дънер върши по-добра работа от едно корито.
	— Да, така е. Но ще ми трябва доста голям дънер. Имам чудесна брадва. — Помълча малко и каза: — Ама ще е по-лесно, ако ми дадат катран.
	— Тук ходите ли на църква?
	— Църква ли? Та тук няма църква. Само в големите градове. Веднъж видях една стара църква в Можайск, но тя е превърната в музей. Не влязох.
	— Някога искало ли ти се е да ходиш на църква?
	Павел се почеса по главата.
	— Не знам. Може би, ако имах възможност да говоря с някой свещеник, щях да мога да отговоря на въпроса ти. Никога не съм виждал поп, но от книгите знам как изглежда. Американските фермери ходят ли на църква?
	— Да, повечето от тях ходят.
	Павел погледна небето.
	— Задава се дъжд. А може и да е сняг. Виждаш ли ония облаци там? Като станат светлосиви като оня, другия, а не както са сега — бели или черни, може да завали сняг.
	Павел погледна надалече, отвъд кафявите поля, и заговори с оня унесен, тромав глас, който Холис вече добре познаваше и свързваше с тъй наречения руски фатализъм.
	— Снегът става толкова дълбок, че децата не могат да отидат на училище, а ние не можем да излезем от домовете си. По принцип са длъжни да чистят пътищата, но не го правят. Седя си вкъщи и пия. Понякога бия жената и децата ей така — за нищо. Имах още една дъщеря — Катя, но тя умря една зима от спукване на апендикса. Казват, че един ден ще ни преместят в някой совхоз. Може би. Но не съм сигурен дали ми се иска да напускам тая къща. Какво правят американските фермери през зимата?
	— Поправят машините, чистят хамбарите, ходят на лов. Някои се хващат на работа. В Америка не е толкова студено през зимата като тук.
	— Да, знам.
	— Откога съществува Яблоня?
	— Кой знае? Дойдохме с майка ми след войната. Баща ми загина на фронта. Правителството изпрати майка ми тук от едно по-голямо село, което било изгорено от германците. Веднъж един човек ми каза, че Яблоня била част от земите на Романови. Други пък смятат, че е била владение на богат граф. Някога е била по-голяма от сега. Имала е хамбари и конюшни, където хората са държали собствените си коне, каручки и рала. Имало е и още два кладенеца. Но помпи не е имало. Сега си имаме помпа. Някои казват, че е имало дори църква някъде по пътя за следващото село. Но и онова село е изчезнало. От тифус. Изгорили го. Сигурно са изгорили и църквата. Или германците, или комисарите. Кой знае?
	— Липсва ли ти родината? — внезапно попита той Холис.
	— Нямам родина.
	— Нямаш родина?
	— Живял съм на много места.
	Поговориха си още малко и Холис каза:
	— Трябва да тръгваме. Страхувам се, че за Яблоня, няма да е добре, ако някой тук — децата или бабките, се разприказват за нашето идване.
	— Знам. След като си тръгнете, ще им поговоря.
	Холис пъхна в ръката на Павел банкнота от десет рубли. Павел я погледна и мушна в джоба си.
	— Докарай колата тук и ще ти дам пет килограма масло. В Москва за него ще ти дадат двадесет рубли.
	— Отиваме в Ленинград. Все едно, парите са за гостоприемството ви. До свидания!
	Холис се обърна и се отправи към къщата. Лиза бе готова за тръгване. В ръката си държеше торба от зебло.
	— Ида ми даде малко мед и круши — каза тя. Холис измъкна куфарчето изпод масата.
	— Благодаря, Ида. Довиждане, Зина.
	Той хвана Лиза за ръката и двамата излязоха. Като отиваха надолу по пътя, чуха старец да пее: „Говорила баба деду что в Америка поедет. Ах тъй, старая пизда, не поедешь никуда.“*
	[* Баба на дядо казваше: Заминавам за Америка. Ах ти, стара кучко, никъде няма да ходиш.]
	Минаха зад купата сено и до жигулито намериха малкото момиче на име Лидия.
	— Добро утро, Лидия. Чудех се дали ще те видя преди тръгване — усмихна се Лиза.
	Момичето не отвърна на усмивката и бързо каза на руски:
	— Тук има едно момче — Анатолий. Член е на комсомола. Според мен той ще съобщи на милицията за идването ви.
	— Не могат ли другите деца да поговорят с него?
	— Анатолий не говори с никого и няма да послуша никого от Яблоня — поклати глава момичето.
	— Павел Фьодорович ли е вашият отговорник тук? — обърна се Холис към Лидия.
	— Не ни позволяват да си имаме отговорник. Но да, той е.
	— Тогава му кажи това, което току-що каза на нас. И гледай Анатолий да не напуска днес селото.
	Тя кимна.
	— Благодарим ти. Жалко, че не можахме да си поговорим по-дълго — каза Лиза.
	— Искам да науча повече неща за Америка.
	Лиза се поколеба, но после извади визитна картичка от чантата си и я подаде на Лидия.
	— Ако някой път дойдеш в Москва — от училището или на екскурзия, обади се на този телефон, но да е от някоя телефонна кабина, и кажи само малкото си име. Искай да ме повикат. Лиза Роудс.
	Лидия се загледа в надписа и големия печат и произнесе:
	— Лийза Роудс.
	Лиза целуна момичето по бузата. Лидия отстъпи назад, премести поглед от Лиза към Холис, после се обърна и побягна.
	— Не трябваше да им оставям онова списание и ти не биваше да й даваш визитката си — обади се Холис.
	— Неотдавна ми каза, че не можеш да им позволиш да ти диктуват как да живееш. Те сеят страх и подозрение, които проникват сред хората.
	Холис кимна.
	— Да тръгваме.
	Качиха се в колата и Холис включи мотора. Изчака да загрее.
	— Оставих десет рубли в спалнята — каза Лиза.
	— За мене ли?
	— Ти получаваш твърда валута. — Тя се засмя. — Много твърда.
	Холис се усмихна.
	— Аз пък дадох десетачка на Павел. Та, как смяташ, ще минем ли само с една вечеря, или ще трябва да ги поканим за цял един уикенд?
	— Сториха ми се приятни.
	— Той бие жена си. — Холис се опита да включи колата на скорост, но съединителят отново бе заял. Той започна да отпуска и да натиска педала и най-сетне успя да включи на втора. Окей.
	Излязоха на черния път и завиха в посока, противоположна на тази, от която пристигнаха.
	— Ще ходим ли да търсим оня телефон? — попита Лиза.
	— Не бих рискувал.
	— Къде отиваме? Можайск е в другата посока.
	— Не отиваме в Можайск, а в Гагарин.
	Холис натисна клаксона и кимна на Павел, Ида, Михаил, Зина и на всички, които им махаха от дворовете си.
	— Яблоня — каза той. — Дълго време няма да мога да забравя това място.
	— Аз също.
	Минаха покрай последната изба и Холис натисна газта. Жигулито подскачаше по набраздената замръзнала кал.
	— Когато изгрее слънцето, черната кал ще стане на пудинг. Някога оръдията са затъвали чак до оръдейните кули — каза Холис.
	— А защо в Гагарин?
	— Между Можайск и Москва има хора, които търсят майор Додсън, а навярно и нас. Тръгваме на запад, където се надявам, че все още не са уведомени за заблудили се американци. Ще бутнем колата в някоя канавка, а после ще вземем влака за Москва. Става ли?
	— Имам ли избор?
	— Можеш да пътуваш и отзад — отляво или отдясно.
	— Много си съобразителен. — Лиза запали цигара.
	— Човек може много неща да научи от едно пътуване из чужда страна. Свали малко прозореца, ако обичаш.
	Холис караше на запад по правия черен път. Не можеше да си представи, че руската държава няма средства да асфалтира или поне да покрие с чакъл пътищата. Може би, помисли той, това е просто още един начин да се задържат селяните там, където са, и да се направи мизерният им живот още по-нещастен. Той знаеше, че трябва да изкара жигулито на асфалт, преди да се размекне калта.
	— Знаеш ли къде е пътят? — попита Лиза.
	— Трябва да е някъде на петдесет километра западно оттук по старото шосе от Минск за Москва. А, да, освен това мисля, че това е…
	— … още едно нарушение на шибания пътен лист.
	— Какво става с онова сладко момиченце, което толкова ми се прекланяше?
	Тя се засмя.
	— Отначало ти предизвикваше у мен страхопочитание. Точно затова ме придума да легнем заедно.
	Според Холис най-доброто, което можеше да направи, бе да изостави тая тема на разговор.
	— Имам нужда от един душ.
	— Сигурен ли си?
	Той здраво натисна педала. Беше осем и няколко минути и между дупките вече се виждаше вода, а не лед. Пресметна, че имаха около петнайсет минути, преди жигулито да заседне в калта.
	— Как мислиш, тия хора от Яблоня ще си имат ли проблеми? — попита Лиза.
	— Ако никой не съобщи за срещата им с чужденци — не, но ако милицията разбере или пък онова малко комсомолско лайно им каже, ще стане зле. В разузнаваческите кръгове се говори за лоялност от страна на средностатистическия Иван по отношение на държавата. Някои казват, че е лоялен, други — че не е. В Америка, ако на вратата на Джо Смит почука руснак и помоли да го приютят тайно за през нощта, Джо светкавично ще натисне до дупка педала към ФБР — защото смята, че така трябва, а не защото се страхува, че ФБР ще го измъчва, ако не ги е информирал. От друга страна, Иван е полупатриот, полужертва на терора. Лично аз смятам, че с Яблоня е свършено.
	Известно време Лиза не проговори, след това промълви:
	— Трябваше да се сетя за опасността, на която ги излагаме… а аз мислех само за нас.
	— Не се притеснявай. Просто се надявам КГБ да не се изтърси там тая сутрин. Трябват ми няколко часа преднина.
	Холис усещаше, че пътят става все по-мек, и чуваше как калта плиска по калниците. Изведнъж в далечината забеляза конска каруца с картофи.
	— По дяволите! — знаеше, че не може да забави ход зад каруцата, без да заседне в тинята. — Дръж се!
	Застигна каруцата и зави рязко вляво, минавайки на сантиметри от нея, а левите гуми отидоха в канавката. Колата се раздруса, после изскочи пред коня и изпръска животното от горе до долу, но продължи напред, клатушкайки се.
	— Ух! — Лиза пое дълбоко дъх.
	След пет минути стигнаха до страничен път, покрит с чакъл, и Холис зави на север по него. Натисна газта до петдесет километра в час и шумозаглушителят малко се успокои.
	— Искаш ли круша? — попита Лиза.
	— С удоволствие.
	Тя извади една круша от торбата, изтри я в ръкава си и му я подаде. В далечината Холис видя електрическите стълбове покрай старото шосе Минск — Москва. Отхапа от крушата.
	— Хубава круша! — Той зави на запад по асфалтираното шосе. — Остават около двайсет минути до село Гагарин.
	Не се виждаха никакви коли. Холис натисна педала, докато жигулито вдигна деветдесет километра в час. И тогава в огледалото забеляза, че някаква черна кола се приближава към тях. Сигурно се движеше със сто километра в час, защото разстоянието помежду им бързо се стопяваше. Когато автомобилът ги приближи достатъчно, Холис разпозна силуета на чайка. Погледна таблото и видя, че тахометърът сочи червената линия.
	— Майната му!
	Лиза също погледна назад.
	— О, по дяволите! Те ли са?
	— Не знам.
	— Какво ще правим?
	— Ще блъфираме и ще заплашваме. Ще им кажем, че вече сме позвънили в посолството ни. Ако намеря за необходимо и ми се удаде възможност, ще се опитам да ги убия. — Той измъкна ножа от ботуша си и го пъхна в якето си.
	— Сам, страх ме е.
	— Ще се оправим. Дръж се нагло с тях, флиртувай.
	Чайката бе вече само на петдесет метра зад тях и се изнесе вляво чак в насрещното платно. Лиза гледаше право напред. Холис погледна през страничното стъкло и се усмихна.
	— Махни им.
	— Какво?
	Чайката се изравни с тях и клаксонът й изсвири. Две млади двойки им помахаха весело. Момичето на седалката до шофьора посочи с пръст смачкания калник и започна да се криви така, сякаш пие от бутилка и шофира, олюлявайки се насам-натам. Младежът отзад пък пращаше въздушни целувки на Лиза, а компаньонката му го пляскаше закачливо по ръката. Чайката ги задмина.
	— Щури хлапетии московчани. Накъде е тръгнала тая страна?… — каза Холис.
	Лиза си пое дълбоко дъх. После отвори козметичната си чантичка, сложи малко руж на бузите и внимателно начерви устните си.
	— Ще си сложа и сенки, когато спреш някъде. — Тя среса косата си. — Искаш ли да те среша? Много си рошав.
	— Окей.
	Тя го среса и допълни:
	— Трябва да си купим четки за зъби. Искам да изглеждаме добре пред тях.
	— Пред кои „тях“?
	— Пред хората в Гагарин или ония от КГБ, или пред Буров. Когото срещнем най-напред.
	— Ти изглеждаш прекалено добре. Прикрий малко хубостта си — каза Холис.
	— Каквото и да направя, няма да минем за руснаци, Сам.
	— Ще се опитаме да скрием, че сме служители от американското посолство. Тя сви рамене и изтри ружа и червилото от устата си с носна кърпичка.
	— Аз поне съм облечена с ватник. А ти приличаш на Индиана Джоунс с тия ботуши и това кожено яке. — Тя прекара пръсти през косата си. — Е, не можахме да си вземем по един душ.
	— В подобни ситуации стандартният изход е да се опитаме да минем за другари съидейници от някоя от балтийските републики. Там се обличат доста добре, имат вид на западняци и говорят съвсем нетипичен за руснаците руски. Съгласна ли си да кажем, че сме от Литва? Или пък да се представим за латвийци, а?
	— Искам да съм естонка.
	— Прието.
	След десет минути от двете страни на пътя се появиха схлупени изби, а по-нататък и сгради с боядисани дървени огради. Холис намали скоростта.
	— Това е Гагарин.
	— На космонавта Гагарин ли е наречено?
	— Да. Той е роден в едно от близките села. От схлупена изба до космическа капсула, представяш ли си, от дървена колиба към звездите. Трябва да им се признават заслугите на тия хора, когато има за какво.
	Стигнаха до средата на Гагарин — областен център на района. Това е град с около десет хиляди жители. Достатъчно голям, помисли Холис, за да не бият на очи жигулито и неговите пътници. Подобно на Можайск и това селище изглеждаше така, сякаш всичките му жители бяха заминали на луната за уикенда. Единствените забележителности на града бяха някакъв ресторант и музей за жизнения път на Гагарин.
	Холис спря колата насред безлюдната улица и свали прозореца. Огромна бабка, омотана цялата в черно, носеше на рамо щайга досущ като мъж.
	— Вокзал? — попита Холис.
	— Добре, добре. — Тя отвори задната врата на жигулито, метна щайгата вътре и с мъка намести дебелите си месища до нея. Задницата на колата потъна надолу. Холис погледна Лиза, усмихна се и вдигна рамене.
	— Где вокзал? — запита той отново.
	— Там, там. Завий ей там. Откъде сте?
	Холис сви по тясна уличка и видя жп гарата — покрит бетонен перон.
	— От Естония.
	— В Естония разрешават ли ви да карате със смачкани калници? Тук непременно трябва да ги поправите.
	— Да, майко.
	— Къде са ви шапките и ръкавиците? Да не би да искате да пипнете пневмония?
	— Не, не.
	Холис спря на малък паркинг до перона. Слезе от колата и помогна на старицата да се качи по няколкото стъпала. Лиза ги последва с дипломатическото му куфарче в ръка и те си запроправяха път през тълпата към дървената каса на перона. Разгледаха разписанието и установиха, че следващият влак за Москва щеше да пристигне след двайсет минути. Холис почука на прозорчето на касата, дървеният му капак се плъзна настрани и зад него се показа жена на средна възраст със сива униформа. Зад нея весело бумтеше печка.
	— Два билета до Москва — каза той.
	Тя го погледна.
	Холис знаеше, че продавачките са длъжни да изискват вътрешните паспорти от пътниците, но те рядко спазваха това изискване. За да не направи жената изключение, той добави:
	— Възможно ли е оттук да си купим билети до Ленинград и до Талин?
	— Не. Естонци ли сте?
	— Да.
	Продавачката протегна глава, за да огледа Лиза, после се обърна към Холис:
	— За Ленинград и Талин ще трябва да си купите билети от Москва. Двайсет и две рубли и седемдесет и пет копейки, моля.
	Холис подаде парите и взе билетите и рестото.
	— Спасибо.
	Докато се отдалечаваха от касата, Лиза хвърли поглед назад:
	— Дали няма да позвъни на милицията?
	Холис мина зад дървената будка на касата, извади ножа и сряза телефонния кабел.
	— Няма. А ако излезе от будката, ще се върнем обратно в жигулито.
	— Нещо ми подсказва, че ще ни измъкнеш от цялата тая бъркотия — хвана го Лиза за ръката.
	— Нали ти ни вкара в нея — добави тя.
	Холис не отговори.
	— А какво щеше да направиш, ако ни бе поискала паспортите или картите за самоличност?
	— От чисто любопитство ли питаш, или се опитваш да навлезеш в моя занаят?
	— И едното, и другото.
	— Ами тогава щях да… кажи ти, де.
	Лиза се замисли за момент:
	— Щях да се престоря, че не мога да ги намеря, щях да си тръгна и после да платя на някой селянин да купи два билета.
	— Не е лошо — поклати глава Холис.
	Двамата тръгнаха по студения сив перон, който приличаше на сцена от „Доктор Живаго“, с всичките тия представители на човешкия род, облечени в черни палта и забулени в тъмни шалове. Наоколо бъкаше от възрастни селяни — мъже и жени — с 14–15-годишни момчета, които им помагаха. Всички мъкнеха щайги, кашони и куфари, претъпкани с млечни продукти и последните за сезона пресни зеленчуци. Те се бяха запътили към едно място — към Москва, където трябваше да се нахранят осем милиона гърла, които държавната система за разпределение не успяваше да задоволи както трябва. Част от селяните щяха да отидат на свободните пазари — един неохотен компромис на правителството с капитализма, а други нямаше да стигнат по-далеч от някоя странична уличка близо до московската жп гара.
	На Холис му направи впечатление, че селянките седят като мъже — с опънати напред крака и отпуснати в скута ръце. Наоколо нямаше нито един бръснат мъж и никой от хората на перона не беше облечен в прилични дрехи. Жените носеха гумени ботуши или галоши, а обувките и ботушите на мъжете бяха от естествена кожа, но смачкани и нацепени от дълго носене. Срещнаха и няколко момичета, обути в пластмасови ботуши в най-различни крещящи цветове — червено, жълто, светлосиньо.
	По релсите се разнесе тракането на експрес „Белорусия“. Всички се изправиха и примъкнаха стоките си към края на перона така, че там се образува същинска стена от кашони и щайги. Влакът спря, вратите се отвориха и Холис скочи вътре, последван от Лиза. Седнаха на две празни места до купето на стюарда.
	След десет минути вагонът беше претъпкан с вързопи и влакът потегли. Холис погледна часовника си. Беше девет и трийсет. Влакът трябваше да пристигне на Беларуската гара на площад „Горки“ доста преди пладне.
	Скованата сдържаност на пътниците на перона скоро премина в оживен разговор, вицове и смях. Приказките бяха селски и груби, но в тях нямаше превземки и между тези хора сякаш съществуваше връзка, въпреки че повечето от тях се срещаха за пръв път. Тази близост се дължи не само на пътуването, помисли Холис, но и на това, че всички споделят една и съща съдба — съдбата на унижените и оскърбените. Колко различно бе всичко наоколо в сравнение с московското метро, където игла да изпуснеш, ще се чуе дори и в пиковите часове.
	Хората се черпеха с храната, която носеха, и се шегуваха с качеството на продуктите.
	— Дори и московчанин не би купил твоите ябълки — каза една жена.
	— Ще кажа, че това са репички — бе отговорът.
	Всички се засмяха.
	Старец поднесе нарязан домат под носа на Холис. Той взе капещото парче от загорелите му пръсти.
	— Благодаря ти, старче. — Подаде го на Лиза: — Изяж го.
	Тя се поколеба, после го напъха в устата си.
	— Вкусно. Дали някой не носи портокалов сок?
	— Гледай да не им привличаме вниманието. Прави се на заспала или на простодушна.
	— Мога ли да си запаля цигара? — прошепна Лиза на руски.
	— Не тука. В тоалетната.
	— Искаш ли още една круша? Или малко мед.
	— Не, скъпа.
	Холис огледа вагона. Беше доста приличен. Чист, с дантелени пердета на прозорците и малки вазички, прикрепени към первазите, в които имаше по една истинска роза. Установи, че колкото повече неща виждаше от Русия, толкова по-малко разбираше тази страна. Но прозорците бяха мръсни и това някак си го успокояваше.
	Разговаряха малко. Холис каза на Лиза, че може да стане само ако й се налага да използва тоалетната. Кондукторката — жена на средна възраст, едва си проправи път и когато стигна до тях, ги удостои с малко повече внимание, отколкото изискваше проверката на билетите им.
	— Московчани ли сте? — попита тя.
	— Не, естонци сме — отговори Холис. — От Москва отиваме в Ленинград, после у дома — в Талин.
	— А-ха. Много добре говорите руски. — Тя огледа Лиза от горе до долу: — Имате много хубави ботуши.
	— Благодаря.
	— В прибалтийските републики винаги има по-хубави стоки. Това не мога да го разбера. — Подаде билетите на Холис. — Приятно пътуване!
	— Благодаря.
	Влакът набираше скорост. Пуснаха музика — не класическа или фолклор, която обикновено се чуваше на обществени места, а нежна, приятна за ухото музика, съветска музика.
	Влакът спря на гарата в Можайск. И тук цареше същата блъсканица, хората мъкнеха същите издути картонени куфари и невзрачни вързопи. Пътниците се качваха само в последните два вагона. На перона имаше войници и милиционери. Холис и Лиза се отпуснаха в седалките и се престориха на заспали. Влакът потегли и продължи пътешествието си сред мрачния руски пейзаж.
	На гара Галицино спряха само за пет минути и скоро след като потеглиха, видяха Ленинските възвишения.
	— Почти сме у дома — отбеляза Лиза. — Не, съвсем не сме си у дома.
	Влакът спираше за кратко на малките гарички в предградията — Кунчево, Фили, Тестовская.
	— Защо не слезем? Оттук можем и пеша да се приберем в посолството — предложи Лиза.
	— Нали казахме, че пътуваме за Ленинград, следователно трябва да слезем на Беларуската гара.
	— Аз пък искам да сляза тук. Стига ми толкова.
	— Седни.
	Лиза отново седна на мястото си.
	— Съжалявам. Малко се поизнервих. Вярвам ти. Справи се великолепно. Дори и да се случи нещо и да не стигнем до посолството… А как ще влезем в посолството, ако ония „слухари“ ни чакат близо до вратата?
	— Ще ти покажа един номер.
	— Няма да е зле.
	Експрес „Белорусия“ от Минск пристигна на стогодишната Беларуска гара в дванайсет без десет. Холис и Лиза слязоха бързо и си запроправяха път сред тълпата. Холис забеляза, че завръщащите се в далечните си родни места хора съвсем не бяха опразнили торбите. Те отново бяха претъпкани, но този път с дрехи, обувки, домакински уреди и различни видове московски глезотии. Най-ненужното нещо, което връщаха обратно, бяха останалите след пазаруването им рубли. Няколко добре облечени московчани поглеждаха враждебно провинциалистите и в погледите им сякаш се четеше неодобрение заради това, че и селяните вече ги конкурират в пазаруването на стоки.
	Холис и Лиза минаха покрай патрулни двойки на КГБ, каквито имаше на всеки транспортен възел в Съветския съюз и от които еднакво се стряскаха и чужденците, и местните граждани. От гарата излязоха на площад „Горки“, сред който се издигаше огромната статуя на писателя. Небето бе сиво както обикновено, а въздухът, за разлика от свежия въздух в провинцията, бе мръсен и задимен. Пресякоха площада и тръгнаха към Кремъл по улица „Горки“ — главната улица на Москва. Холис вкара Лиза в хотел „Минск“ и влезе в телефонна будка в края на фоайето. Набра номера на посолството и разговаря с патрула, после с дежурния офицер, който се оказа заместникът му — капитан О’Шей.
	— Ед, аз съм. Разбра ли?
	— Да, сър.
	— Става дума за „светкавица“ — каза Холис, използвайки кодовата дума за личен спешен случай. — Осигури ми кола при позиция „Делта“. След десет минути.
	— Да, сър. Ще дойда лично.
	— Не, остани там и ми намери господин Девет. Искам да говоря с него.
	— Господин Девет много се разтревожи за вас. Той е в кабинета си.
	— След десет минути.
	— Да, сър. Добре дошли у дома.
	Холис затвори телефона и се обърна към Лиза.
	— Сет е много разтревожен за теб.
	Лиза не отговори. Излязоха от хотел „Минск“ и продължиха надолу по „Горки“.
	— Чудесно го уговори. Къде е позиция „Делта“? — попита Лиза.
	— Забравих.
	Тя го погледна.
	— Будалкаш ли ме?
	— Да. Това е при Първи гастроном. Знаеш ли го?
	— Разбира се. Но ние, московчаните, все още му викаме „Елисеевски“ — така са го наричали преди революцията. Най-хубавия гастроном в Москва. Всъщност — единствения. А дали ще успеем?
	— Така изглежда.
	Минаха покрай Драматичния театър „Станиславски“, прекосиха площад „Пушкин“ и градинския пръстен, който някога е бил външната стена на града. Стигнаха до красивата фасада на Първи гастроном, после минаха отзад.
	— Предполагам — каза Холис, — че КГБ не може да различи позиция „Делта“ от Таймс Скуеър. Сменяме позициите всеки път, когато ни се налага да ги използваме. Така че не би трябвало тук да ни чака някой от КГБ. Но пък те винаги пращат по една-две коли да се навъртат около всеки автомобил на посолството. Веднага щом се появи нашата кола и намали малко, ще скочиш отзад, ще се мушнеш бързо и аз ще те последвам. Окей?
	— Гледала съм това в един филм.
	Зачакаха. Лиза запали цигара.
	— Това е последната. Но в кабинета имам един пакет. Или може би вкъщи.
	По „Горки“ с доста голяма скорост се зададе черен форд и Холис видя отпред двама от охраната, а на задната седалка седеше мъж, който приличаше на Сет Алеви. Зад форда се движеше черна чайка. Изведнъж фордът зави рязко към бордюра и удари силно спирачките. Задната врата се отвори, Лиза се пъхна до Алеви, качи се и Холис и дръпна вратата, докато колата вече набираше скорост.
	— Здравей, Сет — каза Лиза.
	— Няма да е зле да ми дадеш някакво обяснение, полковник — обърна се Алеви към Холис.
	Холис не отговори.
	— Къде е колата? — попита Алеви.
	— На гарата.
	— На коя гара?
	— Гагарин.
	— Гагарин? Какво, по дяволите, сте правили там?
	— Взехме влака за Москва.
	— Сет, искаш ли круша? — отвори Лиза голямата торба.
	— Не — Алеви скръсти ръце и погледна през страничното стъкло.
	Чайката се доближи плътно до тях и шофьорът натисна газта, но отпред се появи друга чайка и те се оказаха приклещени. Американецът отпусна педала и трите коли продължиха опасната си игра, криволичейки наляво-надясно в пакет през центъра на Москва по Калинински проспект.
	След десет минути фордът стигна до посолството и мина покрай милиционерската будка, пресече тротоара и влезе през вратата. Чайката зад тях изсвири с клаксона и мъжът на седалката до шофьора извади ръка през прозореца и им показа среден пръст. Хората от охраната във форда върнаха поздрава на ония от КГБ. Фордът заобиколи пилона със знамето и спря пред входа на административната сграда. Холис, Лиза и Алеви слязоха.
	— Не се обиждайте, но и двамата миришете — забеляза Алеви.
	— Смятам да отида да взема един душ — каза Лиза.
	— Идеята ти не е лоша.
	— Свържи се с моргата в Можайск — обърна се Холис към Алеви. — Кажи им да не чакат ескорт и им нареди да откарат трупа до товарния сектор на летище Шереметиево. Изпрати там някой офицер от консулството да се погрижи за тленните останки. — Той извади кафяв плик от куфарчето си. — Тук са всички документи, включително разрешителното за експортиране и една разписка за ковчега, който те искат да им се плати, преди да го изпратят.
	— Помислих, че вие сте вътре в проклетия ковчег. Обадих се в съветското външно министерство, в КГБ…
	— Все едно да се обадиш на убиеца.
	— Къде нощувахте?
	— Това служебен въпрос ли е? — попита Холис.
	— Скрихме се в едно село, наречено Яблоня… — намеси се Лиза.
	— Скрихте се? От кого?
	— От един тип на име Буров — отговори Холис, — човек на КГБ, полковник. — Холис го описа.
	— Познаваш ли го?
	— Може би. Ще поразпитам. Добре, ще ви чакам след трийсет минути в обезопасената стая на шестия етаж. И двамата. Ще успеете ли?
	— На мен ми трябва един час — каза Лиза, обърна се и влезе в сградата.
	Алеви погледна изпитателно Холис.
	— Знаеш ли, грешката е моя, че ти разреших да я вземеш със себе си.
	— Мисля, че я излекувах от увлечението й по шпионажа.
	— На мен пък ми се струва, че е станало точно обратното. Сработихте ли се добре?
	— Тя много ми помогна.
	— Може би трябва да я завербуваме — каза Алеви.
	— Притежава всички необходими качества. А в момента нямаме никакви жени сред нас.
	— Ще позвъня на Лангли. Кое е най-впечатляващото й качество?
	— Чувството за хумор пред лицето на опасността.
	— Ще трябва да го обсъдим в най-скоро време.
	— Добре. Но не и на открито, където микрофоните подслушват всичко.
	Холис се обърна и влезе в сградата. Прекоси фоайето и излезе на задната тераса. Лиза беше там и го чакаше.
	— За какво разговаряхте със Сет?
	— За твоите качества.
	Тръгнаха по пътеката, обградена с брези, към нейното жилище.
	— Чудех се дали ще се върна отново тук — проговори тя.
	— Да не съм чул повече оплаквания от апартамента ти!
	— Няма, сър. Обичам банята си. Ще целуна плочките.
	Холис погледна към полянката. Джон Улман от Консулския отдел учеше сина си да кара велосипед на две колела. Докато ги нямаше, бяха направили плашилото и в нозете му имаше три тикви, издълбани по най-причудливи начини. Холис се обади:
	— Но няма царевични стъбла.
	Тя проследи погледа му.
	— Да, няма царевични стъбла.
	И двамата се усмихнаха.
	— Как ще я караме сега? — осмели се да попита Лиза.
	Холис сложи ръце в джобовете си и сви рамене.
	— Това отговор ли е?
	— Как я караш със Сет?
	— Всичко свърши.
	— Тогава защо е ядосан?
	Тя метна чантата на рамото си.
	— Ами отговори си сам. — Обърна се и се отдалечи по пътеката. Холис постоя малко, после тръгна през двора към жилището си.


>	Част втора

>>	13.

	Сет Алеви обясняваше на Чарлз Банкс:
	— Джон Улман от Консулския отдел тръгна за Шереметиево, за да се заеме с работата, която полковник Холис не е довършил.
	Холис забеляза, че Алеви говори предимно на Банкс, като пренебрегва него и Лиза.
	Банкс бе облечен официално, докато останалите носеха всекидневни дрехи. Холис се бе изкъпал и сложил дънки и бархетна риза. Алеви бе с панталон и пуловер с остро деколте. Според Холис Лиза изглеждаше чудесно в бялото си поло и тесните дънки, но забеляза, че се държеше с него някак хладно. Холис и Банкс седяха в двата края на заседателната маса в обезопасената стая на посланика, а Лиза и Алеви се бяха настанили по средата един срещу друг. Красиво изписан надпис, поставен в рамка на стената, гласеше:
C>
	„Поведението на всеки дипломат е винаги от изключително важно значение, защото един глупав ход от негова страна може да унищожи всички останали за броени минути.“
@	Лорд Хъмфри Тревеян
@@	1973 г.
C$
	Холис помисли, че Банкс и посланикът навярно ще докажат това твърдение на практика през идните няколко седмици.
	— Очевидно — продължи Алеви — не можем да върнем наетото жигули, така че се обадихме в Интурист и им казахме, че колата се е развалила на жп гара Гагарин. Сигурно ще ни тръснат някоя внушителна сметка за това.
	Холис добре знаеше, че Алеви изобщо не се интересува от тези дребни административни проблеми — за разлика от Чарлз Банкс. Едно от основните правила на дипломата беше никога да не се нарушават местните закони и да не се засяга по никакъв начин страната домакин. Дори и когато връчваш декларация за обявяване на война на външния министър, трябва да бъдеш учтив и любезен. Холис забеляза, че Алеви се опитва да печели точки пред Банкс за негова сметка, и реши да му се притече на помощ. Той каза:
	— Колата се нуждае от изчукване.
	Банкс се обърна към него:
	— Изчукване?
	— Просто ударих едно дърво. На дървото почти нищо не му стана.
	— Ясно — Банкс преглътна. — И така… — Той погледна Лиза, после Холис и с доста сериозен тон каза: — Нито един от двама ви не информира посолството за вашето местонахождение. Това е в противоречие със задълженията ви и е сериозно нарушение на изискванията за сигурност, да не говорим за опасността лично за самите вас. — Банкс отново погледна единия, после другия. — Имате ли някакво обяснение? Госпожице Холис?
	— Както разбрахте, бяхме заедно — отговори Лиза. — Не успяхме да свършим работата си в Можайск, преди да се стъмни. В странноприемницата нямаше стаи, всъщност там нямаше никаква странноприемница, така че прекарахме нощта в един колхоз — това е колективно стопанство, Чарлз, там нямаше телефон.
	— Напълно съзнавам необичайните условия, които съществуват в провинцията на тая страна. Но ваш дълг е да държите непрекъснато връзка с посолството, а не то с вас — каза Банкс.
	— Като по-старши по служба поемам отговорността за нарушението — обади се Холис.
	Банкс кимна в знак на удовлетворение.
	— Не мога да разбера — каза Алеви — защо сте тръгнали толкова късно оттук и не сте успели да свършите тази обикновена служебна задача, преди да се стъмни.
	— Имаше много документи за оправяне, Сет — отговори Холис. — Да не говорим повече за това.
	Но Алеви продължи:
	— Как се забутахте в онова колективно стопанство? Защо не се обадихте от Можайск?
	Холис го погледна право в очите.
	— Не мисля, че господин Банкс би искал да се отегчава с тези подробности.
	— Добре — кимна Алеви. — Може би малко по-късно ще отегчиш само мен. — Той погледна за момент Лиза, после се обърна към Банкс. — Сър?
	— Посланикът подготвя официално съболезнователно писмо до родителите на Фишър — обърна се Банкс към Лиза. — Бих искал да им напишете известие лично от ваше име, в което да посочите, че сте се погрижили за тленните останки на сина им, за личните му вещи и всичко останало по случая. Включете и това, че съветските власти са ви уверили, че Грегъри Фишър е починал на място и не е страдал, и така нататък. В документацията има стандартни модели за тези писма.
	— Да напиша стандартно писмо от мое име?
	— Не — отговори Банкс студено. — Лично съболезнователно писмо по стандартен модел… — След кратка пауза като че ли осмисли противоречието в тоя израз и каза: — Ще пригодите модела по ваше усмотрение.
	Лиза побарабани с пръсти по масата.
	— Да им кажа ли, че съм разговаряла със сина им преди смъртта му? Че той се обади в посолството от хотел „Русия“ и помоли за помощ?
	— Разбира се, че не. Току-що ви обясних какво да им пишете, госпожице Роудс. Може би полковник Холис също ще напише подобно писмо до родителите на починалия — добави той.
	— Ще разгледам стандартните модели — обеща Холис.
	Лиза изгледа последователно всички.
	— На бюрото ми има телефонни съобщения от Питър Стилс от „Ню Йорк таймс“, Фей Лаури от „Вашингтон пост“, Майк Салерно от информационния център „Пасифик нюз“ и от четири-пет други информационни агенции. Явно в мое отсъствие някой от нашия отдел е изпратил съобщение за пресата относно случая „Грегъри Фишър“. Очевидно някои журналисти подушват тук нещо по-значително.
	Банкс се наведе към нея.
	— Няма нищо по-значително, освен факта, че един американски турист е загинал при автомобилна катастрофа.
	— Ако тая автомобилна катастрофа бе станала във Франция или в Англия, това не би представлявало никаква новина — каза Лиза. — Но тук, в Съветския съюз, хората са любопитни. Това е любопитна страна, Чарлз. Сигурно сте забелязали. — После добави: — Точно затова, когато разговаряме за важни неща, седим в стаи без прозорци като тая, в която сме сега. Това не е параноя, това е реалност, въпреки че надали хората на Запад ще повярват и на половината от тия неща.
	Най-накрая Чарлз Банкс й обясни:
	— Вашият отдел наистина е изпратил съобщение за пресата. Може да изпрати и още, ако се появят нови факти по случая. С това се е заела Кей. Вие не сте ангажирана с тая история.
	Лиза си пое дълбоко дъх.
	— А защо в съобщението за пресата не са изнесли всички известни факти? Обаждането от хотел „Русия“…
	— По-късно и това може да стане — прекъсна я Алеви. — Засега няма да съобщаваме тези факти. Ние, както и ти, ясно съзнаваме, че в тая история има някаква загадка. Но се опитваме да съберем фактите, преди да отправим каквито и да било обвинения. Трябва да се съобразяваме с топенето на ледовете сред дипломатическите среди. Вярвай ни.
	Лиза кимна неохотно. Холис измъкна от джоба си разшифровано радиосъобщение.
	— Вече изпратих запитване до Министерството на отбраната съществува ли името майор Джак или Джон Додсън в списъците на безследно изчезналите във Виетнам. Отговорът е отрицателен. — Той хвърли листчето на масата.
	— И ние направихме същото запитване пред Държавния департамент. Отговорът също е отрицателен. Така че по тоя въпрос и пред нас остават неизвестни в случая с господин Фишър — каза Чарлз Банкс.
	— Така ли? — Холис продължи. — Говорехме за доверието. В моята работа, както и в тая на Сет, правило номер едно е: „Не се доверявай на никого, включително и на своите хора.“ — Той си наля чаша минерална вода. — Така че вчера отидох в библиотеката ни тук и намерих една книга, написана от ваш летец от военноморския флот, военнопленник във Виетнам. В книгата имаше приложен списък на около хиляда души, за които още нищо не се знае. Сред тях е името на Джак Додсън — майор от военновъздушните сили.
	Всички мълчаха.
	— Отговорът на моето запитване е отрицателен — това го знам, но не съм сигурен дали вашият отговор наистина е отрицателен. Струва ми се, че някой си прави мръсни номера — допълни Холис.
	— Сам, стига — каза Алеви.
	— Полковник — взе думата Чарлз Банкс. — Ние провеждаме официално разследване по дипломатически и други канали. Нито вие, нито госпожица Роудс трябва да се занимавате със случая, освен ако не се изисква от вас да дадете някакви показания. Това очевидно е извън служебните ви задължения. — После добави: — Посланикът би желал да получи писмен доклад за това къде и какво сте правили от момента, в който сте напуснали Москва вчера следобед, до завръщането ви в посолството. Благодаря ви, че се погрижихте за тленните останки на младежа.
	Холис стана.
	— Господин Банкс, моля ви, предайте на посланика, че ще продължа разследването си по случая дотогава, докато не ми забранят лично преките ми началници.
	Лиза също стана.
	— Чарлз, един американски гражданин на име Грегъри Фишър е умрял при загадъчни обстоятелства в Съветския съюз. Същият този Грегъри Фишър ни каза по телефона, че в боровата гора северно от Бородино е срещнал друг американски гражданин, преследван от съветските власти…
	Сет Алеви я прекъсна:
	— Спомням си от записа, че господин Фишър споменава някаква гора, но не си спомням да казва нещо за борова гора. — Той наведе стола си напред, погледна Лиза, след това Холис. — Каква борова гора?
	— Трябва да си сверим записките в някой от близките дни — отговори Холис и излезе.
	Той изчака Лиза при асансьора. Минаха две минути, след това пет и той слезе надолу сам.


>>	14.

	Сам Холис вървеше по Калинински проспект — московското „Пето авеню“. Беше най-оживеният час от деня и всички мъкнеха чанти, като се опитваха да изкупят всичко, каквото се продаваше в магазините. Московчани и провинциалисти всекидневно се изсипваха в центъра на Москва заради това, което те наричаха пазаруване, въпреки че според Холис то приличаше повече на плячкосване на града.
	Холис се спря пред витрината на „Подарки Пятеро“ — Магазин за подаръци номер пет — и се загледа в отражението си на стъклото. Тъмносиньото му вълнено палто бе съвсем типично за Москва, както и черната шапка с тясна периферия и възголямото му дипломатическо куфарче, много подходящо за пазаруване на пресни зеленчуци и месо. Надяваше се, че на пръв поглед се смесва с тълпата, но бе убеден, че московчани веднага подушваха западняците. Освен различните черти на лицето той знаеше, че и поведението му е по-различно от това на хората около него.
	Спомни си какво му бе казала Лиза за походката на руснаците.
	Холис влезе в магазина за подаръци. Не бе претъпкан както магазините, в които продаваха стоки от първа необходимост, а щандът в дъното, на който се работеше само със западна валута, бе празен.
	Холис избра изваяна от дърво мечка, която балансираше топка на крака си, и малка алуминиева значка, на която бе изобразен профилът на Ленин. Той подаде шест долара, а продавачката му върна няколко увити в целофан шоколадови бонбона, като се извиняваше, че няма дребни монети за ресто. Холис бе събрал вече цяло чекмедже шоколадово ресто. Пъхна покупките в джоба си и отново излезе в студения сумрак.
	Калинински проспект бе обграден с двайсететажни блокове от стъкло и бетон, с магазини на приземния етаж. Той пресичаше старинния квартал „Арбат“. Улицата бе широка колкото магистрала и магазините бяха на огромни разстояния един от друг, което всъщност нямаше много голямо значение.
	Холис отново спря, този път пред витрината на магазин за дамска конфекция, наречен „Москвичка“, което означаваше нещо като „Госпожица Москва“ — наименование, което по неизвестни причини винаги го развеселяваше. Той се загледа в отражението на тълпата, минаваща зад него, но не забеляза „опашката“ си. Продължи на север и пресече площад „Октомври“. Мина по един каменен мост за пешеходци, който водеше към кулата на Троцки, издигната зад кремълската стена от червени тухли. Двама патрули в зелени униформи го изгледаха, но не казаха нищо. Холис влезе в комплекса, пълен с чудесни храмове, паметници и обществени сгради — сърцето на съветската мощ и душата на стара Русия. Сам Холис, който не се впечатляваше лесно, бе изумен от Кремъл.
	Той мина покрай Арсенала отвъд Ивановски площад, като си проправяше път сред стотиците туристи, които бързаха да снимат на последните лъчи светлина. Близо до вратата забеляза двама души, унесени в разговор. Бяха с тъмни палта и шапки с тесни периферии — също като него. Но те не носеха куфарчета, нито пък чанти. Бяха пъхнали ръце в джобовете, както правят всички полицаи. Той тръгна към Спаската кула в северозападната стена на крепостта. Очевидно пред нея не се допускаха пешеходци и вратата бе заключена. Но скоро една черна волга излезе от сградата на президиума и Холис забърза след нея. Двама часови отвориха голямата дървена врата и той излезе след волгата, а войниците си размениха нервни погледи, но никой не го спря.
	Вратите се затвориха зад него и Холис се озова на Червения площад срещу храма „Василий Блажени“. На площада се допускаха само превозни средства на Кремъл, а сега бе най-оживеният час за пешеходци и тук гъмжеше от хора. Затова Холис харесваше това място точно по това време. Той премина през тълпата по диагонал пред мавзолея на Ленин, където огромна опашка чакаше, да види балсамирания труп. Мина бързо покрай големия ГУМ в северния край на площада и погледна назад, но не забеляза двамата мъже с черни палта. Холис слезе по едни стълбички от тротоара и тръгна надясно към метрото. Пусна пет копейки в турникета и стъпи на ескалатора. Влезе в огромната мраморна метростанция с кристални полилеи. След минута влакът пристигна. Той се шмугна между пътниците и взе метрото до следващата спирка — „Дзержински“. Доближи се до групичка от около двайсетина души, скупчили се един до друг. Младо момиче с огненочервена коса обясняваше нещо на хората. Чу я да говори на английски със слаб акцент:
	— Зад вас е Държавният политехнически музей, чиито експонати проследяват развитието на руското инженерство. — Екскурзоводката от Интурист хвърли любопитен поглед към Холис и продължи: — От лявата ви страна се издига Историческият музей на Москва. В него можете да видите как съветското социалистическо строителство е превърнало стара Москва в един от най-красивите градове на света.
	Холис забеляза, че американските туристи го поглеждаха едва забележимо. Някои от тях със сигурност си въобразяваха, че той е от КГБ. Всъщност им се искаше да е точно така. Това бе част от цялата екскурзия. После у дома щяха да разказват злокобни историйки.
	— Отляво — продължаваше червенокосата с плътен глас, в който имаше нещо много секси — е музеят „Маяковски“ — домът, където прочутият поет е прекарал последните единайсет години от живота си.
	— Ще има ли процес? — попита съседа си някой пред него.
	Холис помисли, че ако има процес, един от въпросите трябва да бъде: „Вярно ли е, че самоубийството на Владимир Маяковски е резултат от разочарованието му от живота в Съветския съюз?“
	— В центъра на площада виждате бронзовата статуя на Феликс Дзержински — велик партиен ръководител, съветски държавник и близък съратник на Ленин.
	Холис помисли, че тя трябваше да прибави и: „масов убиец и основател на ужасния апарат за Държавна сигурност“.
	Екскурзоводката посочи отвъд площада:
	— Онази красива сграда с високите сводести прозорци е „Детский мир“ — най-големият магазин за детски играчки в Москва. Руснаците обичат да глезят децата си — довърши наизустеното тя.
	Сред тълпата се понесе шепот и една жена се провикна:
	— А може ли да го посетим?
	— В свободното ви време.
	Някой се изсмя.
	— Сега ме последвайте — каза рязко екскурзоводката. — Тръгваме към автобуса, да?
	— А коя е голямата сграда ей там? — попита един мъж.
	— Онова — отговори момичето спокойно, без дори да погледне накъде сочи човекът — е сградата на Комитета по енергетика.
	И това наистина е сградата на Комитета по енергетика, помисли Холис, ако представата ти за електрическа енергия са петдесет вата, включени към ташаците ти. Той се загледа в групичката, която се отправи към червено-белия автобус на Интурист. Минувачите московчани оглеждаха дрехите на чужденците и на него му се прииска американските туристи да се научат да се обличат по-добре. Няколко души от групата се обърнаха и снимаха „Комитета по енергетика“, вероятно осведомени от по-благонадежден източник, че това е главното управление на КГБ — прословутият затвор „Лубянка“.
	Уличното осветление светна, въпреки че все още не бе много тъмно. Холис извади значката с лика на Ленин от джоба си и я сложи на ревера, после седна на една пейка, която гледаше към проспект „Маркс“. Извади от куфарчето си зелена ябълка, парче козе сирене и малко джобно ножче. Покри коленете си с памучна салфетка и започна да бели ябълката и да реже сиренето. На пейката отдясно възрастен човек ядеше черен хляб. Пейките в парковете на Москва бяха нещо като заведения за бърза закуска. Холис хвърли парченце ябълка на ято врабчета, които се разхвърчаха, но после отново се върнаха и започнаха да кълват.
	Холис го видя да идва по проспект „Маркс“, покрай останките от стени, издигнати през X век, с хубава кожена шапка и препасан колан през кръста, което издаваше, че е военен в цивилно облекло. Походката му също бе като на военен. Носеше познатото му вече дипломатическо куфарче от свинска напа.
	Генерал Валентин Суриков от военновъздушните сили на Съветския съюз мина право пред Холис и врабчетата се разпръснаха. Той забеляза значката на ревера на Холис — знак, че всичко е безопасно, и седна на пейката срещу него. Генералът запали цигара, сложи очила с позлатени рамки и извади от куфарчето си един брой на вестник „Правда“. Без да вдига глава, каза на английски:
	— Сиренето трябва да е увито в целофан, а не във вестник. Ние имаме целофан. Само селяните използват вестници.
	Холис смачка парчето вестник и го пъхна в куфарчето си.
	— Защо избра това място? — попита Суриков.
	— А защо не?
	— Това не е игра, приятелю. Не сме дошли тук, за да разказваш после разни занимателни историйки на приятелите си.
	— Да, не сме дошли за това, генерале.
	— Ако те пипнат, ще те изритат веднага въпреки дипломатическия ти имунитет. А ако пипнат мене, ще ме тикнат ей там — той кимна с глава към „Лубянка“ — и ще ме застрелят.
	Сам Холис не харесваше много генерал Валентин Суриков, но не знаеше точно защо.
	— Знаеш ли какво направиха с полковник Пенковски, когато го хванаха? — попита Холис.
	— Не знам кой е полковник Пенковски.
	— По-точно кой беше. — Холис се изненадваше всеки път, когато откриеше колко малко неща знаят тия хора за обществото, в което живеят. Дори и генералите. — Пенковски вършеше същата работа като теб. Бе много известен на Запад. Ония приятелчета от сградата ей там го измъчвали цели шест месеца, после го изгорили жив в камерата. Разстрелите са за по-малки прегрешения.
	Холис си отряза парче ябълка, после го разряза на по-малки парченца, проверявайки дали няма червеи. Не намери нищо, сложи парченцата в устата си и задъвка.
	Генерал Суриков запали още една цигара, преди да изгаси първата.
	— Абсолютно сигурен ли си, че не са те проследили на идване?
	Холис сви рамене.
	— Направих всичко възможно. А ти?
	— Разбира се, не мога да им се измъквам открито като тебе.
	— Каква работа имаш в тая част на града, другарю генерал?
	— След един час имам резервация в ресторанта на хотел „Берлин“. Ще обядвам там с внучката си.
	— Добре. Харесва ми как си го организирал.
	— Откъде знаеш, че са го изгорили жив? — попита Суриков.
	— Моля? А-а, Пенковски. Не знам. Шефът ми каза. Но и той лъже като твоя шеф. Звучи добре. Предполагам, че целеше да ме накара да намразя още повече КГБ.
	— И намрази ли го?
	— Не по лични съображения. Те не са ми провалили живота както твоя и на всички останали от Владивосток до Източен Берлин. А ти мразиш ли го?
	Суриков не отговори и това заинтригува Холис. Той не можеше да намери обяснения за мотивите на Суриков.
	— В бележката ти пишеше, че е нещо спешно — каза Суриков.
	Холис кимна. Бяха си измислили много лесен начин за уговаряне на извънредни срещи. Холис просто изпращаше бележка до полковник Андреев, заемащ същата като него длъжност в съветското Министерство на отбраната, с молба за някаква информация относно текущите преговори за разоръжаване. Андреев предаваше молбата по-нагоре, както си му е редът, и накрая тя стигаше до бюрото на генерала. Суриков налагаше бележката на Холис върху малка, но много подробна карта на центъра на Москва. Дупчица от карфичка показваше мястото на срещата им. Часът винаги беше пет и тридесет на същия ден. Ако в някой ъгъл на бележката имаше петно от молив, това означаваше, че срещата ще се състои на следващия ден. Думата „отговор“ някъде в бележката означаваше „спешно“.
	— Да, спешно е, но не е нещо, за което да се притесняваш — отговори Холис. Мина му през ума, че навярно е объркал програмата на генерала за деня. Суриков отгърна дебелия вестник и го нагласи към светлината.
	— Е, за какво става въпрос?
	— Кой е спечелил битката при Бородино?
	Суриков погледна Холис с недоумение.
	— Моля?
	— Толстой — обясни Холис — подробно описва, че победители са били французите, но има руснаци, които смятат, че победата е за Русия. Ти на какво мнение си? Кой е спечелил битката?
	— Не разбирам за какво говориш — каза Суриков.
	— За действителната ситуация. Трябва ми истината. Действителната, а не руската истина. Нужна ми е информация за бивша база на съветските военновъздушни сили.
	— Така ли?
	— Северно от Бородино.
	Суриков мълчеше.
	— Бивше училище. Сега КГБ го използва за други цели. Знаеш за какво говоря, нали?
	Суриков отново не отговори.
	— Ако не знаеш нищо за това, веднага си тръгвам — каза Холис.
	Суриков преглътна.
	— Знам някои неща.
	— Навярно незначителни, генерале, защото иначе отдавна щеше да ме информираш.
	Суриков не проговори цяла минута, после каза:
	— Толкова е важно, полковник, в него се крие такава потенциална опасност за бъдещите съветско — американски отношения и за световния мир, че е по-добре да не говорим за това.
	Холис не гледаше към Суриков, но по тона му, обикновено сдържан и леден, прецени, че е развълнуван.
	— Ами добре е, че мислиш за световния мир — каза Холис. — Но въпреки това нещо е изтекло и аз искам да го овладея под свой контрол, преди да са го разбрали погрешно, или пък то да попадне в неподходящи ръце.
	Суриков отново сгъна вестника си. Холис го погледна скрито и видя, че на лицето му се чете силно безпокойство.
	— Кажи ми какво знаеш за това и откъде го знаеш? — попита Холис.
	— Първо ти ми кажи какво знаеш.
	— Знам, че трябва да те попитам за това място. Това е всичко, което трябва да знаеш.
	— Искам да помисля…
	— Та нали това правиш още от първия ден, в който се свърза с мен преди година?
	— Така ли? Четеш и в душата ми? Та ти дори не си руснак.
	— Нито пък ти, генерале. Ти си московчанин, рожба на Съветите, и ние и двамата сме съвременни служители на армията. Добре се разбираме един друг.
	— Добре — каза Суриков решително. — Обмислил съм всичко от начало до край. Искам да се измъкна.
	— Тогава се смятай свободен. — Най-после Холис намери един червей и изхвърли средата на ябълката на врабчетата. — Желая ти късмет и благодаря.
	— Искам да се измъкна оттук. От Русия.
	Холис бе разбрал добре какво има предвид Суриков.
	— Искам да изживея последните си дни на Запад — каза Суриков.
	— Аз също.
	Суриков не отговори.
	— Мислиш, че са те надушили ли? — попита Холис.
	— Не, но ще се усетят, ако ти дам това, което искаш. Искам да отида в Лондон.
	— Наистина ли? Жена ми е в Лондон. И на нея не й хареса тук.
	— Колко време ще ти е необходимо, за да ме прехвърлиш на Запад?
	— Полетът трае около четири часа, генерале. — На Холис му правеше удоволствие да напомня на съветските висши държавни служители за типа държава, която сами си бяха създали. — Той продължи. — Подай документи за туристическа виза, а аз ще се погрижа за резервация в Аерофлот. Еднопосочен билет, нали така?
	— Искаш да кажеш, че не можеш да измъкнеш от тук никого?
	— Не е много лесно. Вие имате дяволски добра полицейска система.
	— Не мисли, че ако ме държиш тук, ще продължавам да те снабдявам със секретна информация, приятелю. Ако не ме измъкнеш, се оттеглям от службата си при тебе.
	— Казах ти, че всичко ще се оправи.
	— Ще започна да работя за британците.
	Холис изтри ръце в салфетката. Да загубиш агент, защото се е панирал и оттеглил, е едно, но да го загубиш, защото е отишъл да работи за други, е съвсем друга работа. Новата тактика бе източникът на информация да се остави да напусне когато си поиска и да не се насилва, както са правили в миналото. Притиснатите агенти неизбежно ги хващат и след това КГБ измъква от тях всичко, което са предали като информация, и предприема необходимите мерки, за да оправи нещата. Но ако Суриков отиде при британците и по-късно се издъни, Холис може никога да не узнае, че Суриков си е изпял всичко в „Лубянка“.
	— Или пък за французите — каза генералът. — Говоря френски доста добре. Ще се оправя във Франция.
	— Ако ще ходиш при французите, по-добре иди направо при КГБ, за да си спестиш времето. Те са се внедрили дълбоко сред тях, генерале. Повечето са едновременно и агенти на КГБ.
	— Не се опитвай да ме изплашиш. Имам и трета възможност — германците. Така че сега изборът е единствено твой.
	— Ще говоря с моите хора. Не че не искаме, но е доста опасно. За тебе, имам предвид.
	В действителност, помисли Холис, по-скоро наистина не искат. Някои политици много харесваха информатори от висок ранг, но за хората от разузнаването един доброволен информатор съобщава същите неща на КГБ, както и един заловен шпионин, а именно, че всичко, което е минало през бюрото му, е минало и през ръцете на врага. Суриков трябва или да продължи да шпионира за него, или просто да се оттегли и да си затваря устата. Но тъй като той май не бе склонен да приеме нито едното, нито другото, Холис смяташе, че Суриков има нужда просто от една автомобилна катастрофа. Но това не му беше много по вкуса и той се надяваше, че би могъл да измисли нещо по-подходящо.
	— Ще го обмислим. Помисли и ти. Западът съвсем не е това, което всички тук си представяте и превъзнасяте.
	— Не ме занасяй, полковник. — Суриков запали поредната трета или четвърта цигара от предишната.
	Холис извади брой на вестник „Правда“ от куфарчето си. Доста добре можеше да чете на съвременен руски — бюрократичен, журналистически, комунистически руски. Но имаше проблеми с Чехов, Гогол, Толстой и другите класици и той смяташе, че един ден с радост би изучавал езика на тези писатели, ако живее достатъчно дълго, за да седи в люлеещ се стол с Толстой в ръка.
	Погледна крадешком към Суриков, който като че ли наистина четеше своята „Правда“ — органа на Централния комитет на Комунистическата партия на Съветския съюз. Четеше и вярваше в написаното, а в същото време в мислите и убежденията си се разкъсваше по някакъв чудовищен начин. Тези хора, реши Холис, са безнадеждни. Безнадеждни, когато са си тук — в страната, детински наивни и озадачени, когато ги измъкнеш оттук и им дадеш първия брой на „Вашингтон пост“ или лондонския „Таймс“. Холис бързо плъзна поглед по едно от заглавията: „Афганистан се бори и строи. Съветско — афганистанските политически и икономически връзки, които водят началото си още от времето на Вл. И. Ленин, имат дълга история и са ярък пример за добросъседски отношения“ — зачете се той.
	Отново погледна Суриков. Цял живот мозъкът на тоя човек е бил захранван с празни калории и никак не бе чудно, че интелектът му е недохранен. Осъзна, че трябва много внимателно да се отнася с него.
	— Сигурно добре съзнаваш, полковник, че ако ти дам това, което искаш, нито ти, нито аз трябва да оставаме в Русия след това — каза Суриков.
	— Наистина ли?
	Холис си припомни кога за пръв път срещна генерал Суриков. Той се бе обърнал директно към него преди година на прием на югославския посланик по случай Деня на независимостта на Югославия. „Полковник Холис, казвам се Валентин Суриков“ — му бе казал Суриков на английски. Беше с униформа на генерал от военновъздушните сили на Съветския съюз, така че Холис му отвърна според военния етикет: „За мен е удоволствие да се запознаем, генерале.“
	„Бих желал да предоставям тайна информация на вашето правителство. Предайте на този, който се занимава с подобни въпроси, че можем да се срещнем на приема на финландския посланик следващата седмица“ — бе продължил спокойно Суриков и после се бе оттеглил.
	На приема във финландското посолство отиде самият Холис.
	Сега, година по-късно, тук — на площад „Дзержински“, Холис бе съгласен със Суриков, че двамата са почти в края на опасната си връзка.
	Суриков надникна над вестника към група мъже, които излизаха от „Лубянка“.
	— Помоли ме за информация. Казах ти цената си — каза той.
	Холис също забеляза мъжете пред главното управление на КГБ. Бяха шестима, говореха и ръкомахаха. Изглеждат в добро настроение, помисли Холис. А и защо да не са? Та те са полицаите в една полицейска държава.
	Суриков започваше да става нетърпелив. Много тихо — толкова тихо, че Холис едва го чу — той каза:
	— Ако знаеш поне малко за онова, което е при Бородино, ти е съвсем ясно, че да ме измъкнеш оттук, е прекалено ниска цена за информацията, която ми искаш. — После добави един от любимите си, добре заучени американски идиоми: — Когато разбереш, ще ти се съберат очите от изумление.
	Холис се усмихна зад вестника. Очите му отново се насочиха към „Лубянка“ — красива осеметажна сграда в италиански стил. Първите два етажа бяха от сив гранит, а горните — с циментова мазилка, боядисана в онова дрисливо жълто, което руснаците много обичат. Бе една от малкото сгради в Москва с чисти прозорци. През тях на слабото флуоресцентно осветление се виждаха хората на работните им места.
	Винаги го бе изумявало местоположението на КГБ — точно в сърцето на Москва, на педя разстояние от магазина за детски играчки, сред площад, откъдето десетки хора го виждаха всекидневно. В него са измъчвани и разстрелвани хиляди съветски граждани, и московчани го ненавиждаха. Въпреки това нито КГБ, нито съветското правителство имаха благоразумието да преместят управлението някъде другаде и то се издигаше тук като паметник на човешката бруталност. Може би неслучайно. Сградата наистина служеше за назидание. Всеки път, когато Холис минеше покрай нея, си мислеше, че не трябва да върши неща, които биха го тикнали там.
	— Познаваш ли някакъв полковник от КГБ на име Буров? — попита Холис, отмествайки поглед от сградата.
	— Навярно да.
	Холис се загледа в шестимата мъже, които се разделиха и тръгнаха в различни посоки. Четиримата се запътиха към тях.
	— Достатъчно се задържахме тук. Следващата неделя в един часа ще бъда на гроба на Гогол — изправи се генералът.
	Както обикновено Суриков избра такова място, че Холис трябваше дълго да се рови в пътеводителя си.
	— Не. Утре, генерале.
	— В неделя, полковник. Нужно ми е време.
	— Добре. А резервен вариант за срещата?
	— Няма да има такъв. При гроба на Гогол. В неделя, в един часа следобед. Ще ми кажеш как смяташ да ме прехвърлиш на Запад, а аз ще ти дам едната половина от информацията. Другата половина ще получиш, когато стигна в Лондон.
	Суриков пъхна вестника под мишница и взе куфарчето си. Бързаше да тръгне, но застина на място, защото четиримата от КГБ ги приближиха. Погледнаха към Холис и Суриков с вещия поглед на крадци, които се оглеждат за лесна плячка. Забавиха ход, после отминаха.
	Холис забеляза, че Суриков пребледня като платно, обърна се и без да каже нито дума повече, прекоси площада.
	Самият той остана в очакване да се появи някой духовен побратим на Феликс Дзержински и да го арестува, но нищо такова не се случи. Животът продължаваше — „престъпниците“ Холис и Суриков за пореден път бяха изиграли органите на държавна сигурност точно под носа им.
	Имаше случаи, когато Холис се питаше струва ли си заради тая игра да рискува живота си. Но този път помисли за Грегъри Фишър, с който бе свършено, за живота на майор Джак Додсън, който висеше на косъм. Помисли за Ърни Симс и за хилядите други военни летци, които семействата им и американците смятаха за загинали. Дали пък, ако си свърши работата както трябва, не би могъл да ги върне отново по домовете им?
	Холис гледаше след Суриков, докато той изчезна сред тълпата, обсадила „Детский мир“. Не, разсъждаваше Сам Холис, не харесвам генерал Валентин Суриков, въпреки че не знам защо точно.
	Вече бе разбрал, че генералът не трябва да се подценява. Допускаше, че мотивите за измяната на Суриков не са користни — Суриков никога не бе поискал дори една рубла, долар или франк в някоя швейцарска банка. Нито пък бе досаждал на Холис за разни стоки от магазините на американското посолство. Но мотивите му не бяха и благородни. Той не бе сменил идеологията си. Суриков бе признал, че с нищо не бе засегнат от системата — никой от семейството му не е бил в лагер, нито пък изселван. Нещо повече, генерал Суриков не трябваше да се реди на опашките пред „Детский мир“, за да купува играчки на внуците си. Единственото неудобство за него бе, че трябва да си проправя път сред простолюдието по пътя към хотел „Берлин“, закъдето бе тръгнал, за да си хапне съвсем прилично. Суриков бе част от комунистическата аристокрация — тъй наречената номенклатура, за която има специални магазини и служба „Доставка по домовете“; номенклатура, която е възмутително лицемерна и се ползва с привилегии, непознати дори и в страните с най-големи класови различия на Запад.
	И изведнъж, по необясними причини, Валентин Суриков решава, че тук повече не му харесва. Приискало му се да живее в Лондон, въпреки че, доколкото бе известно на Холис, никога не бе напускал границите на Съветския съюз. Тук изобщо не ставаше въпрос за „дребна риба“, както вече бе разбрал Холис. Информацията, с която ги снабдяваше Суриков, се отнасяше за военни от най-висшите кръгове — шефове на военновъздушните сили и сухопътните войски. Такава информация дребен шпионин не можеше да достави. Очевидно Суриков бе единственият генералщабен офицер на всички военновъздушни сили на Съветския съюз, въпреки че никога не бе признавал това.
	Днес генерал Суриков му обясни, че има необходимите средства за билет до Лондон, но иска от Холис да му уреди прехвърлянето. Едната половина от секретната информация ще им даде в аванс, другата — след като се приземи в Англия.
	Холис поклати учудено глава, докато пъхаше своята „Правда“ в джоба на палтото си. Имаше начин това да се уреди, но той не можеше да се използва твърде често. Пък и не бе наясно дали му се искаше Суриков да живее в Лондон. Суриков заслужаваше да живее в Москва. Тя му подхождаше идеално.
	През ума на Холис мина мисълта да се върне обратно, но хората от Седми отдел на КГБ — наблюдателите на посолството, от които се измъкна на Червения площад, щяха най-малкото да засекат времето, когато се прибира. Знаеше, че колкото по-дълго не се мярка пред погледа им — като някоя безпътна съпруга, като неговата безпътна съпруга, — толкова повече ще се ядосат „приятелчетата“ му. Затова реши да се помотае един час из Държавния политехнически музей. Може и да си струваше да го посети. Пък и си падаше по червенокоси екскурзоводки. Холис се изправи, свали значката с лика на Ленин от ревера си и я хвърли на земята. Взе куфарчето и тръгна към музея.
	Сети се за Катрин, която сега бе в Лондон. Една от причините, поради които не можеше да си вземе отпуск, за да отиде дотам и да уреди нещата си с нея, бяха именно срещите му със Суриков. А сега Суриков можеше да се добере до Лондон и преди него. „Тази професия е една безкрайна ирония. Безкрайна.“, повтори той на глас.
	В мислите му се появи и Лиза Роудс, въпреки че цял ден се опитваше да не мисли за нея. Осъзна, че се чувства отговорен за безопасността й и навярно точно заради това не й се бе обаждал. Тя определено му харесваше, но понеже той се възприемаше като движеща се мишена, не бе наясно дали му се иска Лиза да бъде близо до него. Докато Алеви явно не се бе измъчвал от подобна дилема, както се бе убедил Холис в антикварния магазин на улица „Арбат“. Вече бе разбрал, че в неговата професия връзките между мъжете и жените биват два вида — служебно — сексуални или сексуално — служебни. Знаеше, че Алеви предпочита първата категория. Холис се чувстваше добре без нито една от двете.
	Все пак реши, че навярно трябва да попита какво мисли самата Лиза Роудс по този въпрос.


>>	15.

	Сам Холис влезе в залата за боулинг в сутерена на осеметажната административна сграда на посолството. Играеха се едновременно три игри. Бе много задушно и той си купи „Хайнекен“ от бара и седна до една празна писта. При съседната забеляза четири служителки от отдел „Обслужващ персонал“, които пиеха и се смееха. Разпозна ги — трите бяха секретарки, а четвъртата — медицинска сестра. Носеха дънки и тениски. Медицинската сестра — дребна блондинка, го погледна. „Ей, Тото, мисля, че вече не сме в Канзас“ — пишеше на фланелката й и Холис се усмихна. Жената му намигна и продължи играта. Той отпи от бирата си. Наблюдаваше ги как играят. Имаше нещо налудничаво и истерично в начина, по който мятаха топките, пиеха и се смееха, сякаш пружините им бяха малко пренавити. Имаше усещането, че всеки момент може да се строполят на пода.
	Вдясно играеха семейство Бил и Джоан Хорган. Той работеше в Чуждестранната служба по селскостопанските въпроси, а тя преподаваше в английско — американското училище. С тях бяха и двете им дъщери. Бил и Джоан му махнаха весело. Момичетата изглеждаха отегчени и безучастни. Холис се сети, че едната често изпадаше в истерия и започваше да плаче.
	Две писти по-нататък играеха войничета с цивилни дрехи. Патрулите от военноморската пехота в посолството бяха около двайсетина. Избират ги според ръста, телосложението, интелигентността и външния им вид, помисли Холис. Според изискванията за морската пехота те не бяха женени. Това бе предизвикало някои проблеми, най-вече скандала в старото посолство по повод на сексуалното им поведение.
	Според Холис Русия променяше хората повече от която и да е друга страна, където бе работил. Идваш един човек, а си тръгваш съвсем друг. Който и да е американец тук — било то турист, бизнесмен или служител от посолството — е център на внимание и обект на непрекъснато наблюдение както от страна на обикновените граждани, така и от страна на държавата. Събуждаш се под напрежение, живееш под напрежение, лягаш си под напрежение. Някои, като Катрин например, избягаха. Едни грохнаха, други станаха някак странни, трети предадоха страната си, а четвърти — като Лиза — прегърнаха руската мечка и започнаха да танцуват с нея, което всъщност, помисли Холис, е може би единственият начин да не си тръгнеш оттук безкрайно разочарован.
	Залата за боулинг беше предназначена и за бомбено скривалище и Холис понякога се питаше дали ще дойде ден, когато ще наблюдава автоматичното зареждане на кеглите, докато чака американско ядрено нападение да унищожи Москва над главите им.
	Сет Алеви се приближи и седна до него. Клатеше леда в уискито си и оглеждаше четирите жени.
	— Точно така — каза най-после той. — Не сме в Канзас. Ние сме под Смарагдовия град.
	Една от секретарките хвърли топката, подскочи от радост и стисна ръка на съотборничката си.
	— Искаш ли да изиграем някоя и друга игричка? — попита Холис.
	— Не, нямам настроение.
	Шумът тук бе доста силен и Холис знаеше, че ако има подслушватели, поставени по време на строежа на посолството, те не можеха да уловят нищо; това се отнасяше и за дистанционните микрофони в заобикалящите ги сгради на службите на КГБ. Холис смяташе, че точно затова Алеви обичаше да си устройва срещи тук. Другата причина, поради която Алеви не бе определил срещата в някоя от обезопасените стаи горе, бе подозрението му, че тези стаи се подслушват от разузнавателните служби на Държавния департамент. Като главен шеф на ЦРУ в Москва, отговарящ за цялото американско разузнаване в Съветския съюз, Сет Алеви нямаше желание да бъде подслушван от някаква си дребна организация като разузнавателните служби на Държавния департамент. Той гледаше с пренебрежение дори на управлението на военното разузнаване, към което принадлежеше Холис. Що се отнася до КГБ, Холис смяташе, че Алеви ги възприема с малко по-друга нагласа, защото те не се правеха на негови приятели.
	— Аса появи ли се? — попита Алеви.
	— Да.
	— Може ли да ни помогне с нещо?
	— Мисля, че да.
	— Защо мислиш така, Сам?
	— Просто нюх.
	— Предполагам, че не си изложил на опасност един от най-силните ни козове в Съветския съюз, като си го викнал на лична среща само заради собствения си нюх.
	— Аса е от военновъздушните сили на Съветския съюз. Додсън е — или е бил — от военновъздушните сили на Съединените щати. Направих го заради това.
	— Не звучи много убедително. А сега, след като вече сме сами, защо не ме осведомиш за всичко, което ти каза онова френско семейство, а сетне и за онова, което си правил и видял на отиване в Можайск. Разкажи и за срещата си с Аса тая вечер — дори и онова, за което не съм се сетил да попитам.
	— Тук вече опираме до съперничеството между различни служби, Сет. Аз отстоявам интересите на собственото си дребно феодално владение. Това ме кара да се чувствам важен и необходим.
	— Струва ми се, че ставаме саркастични — каза Алеви. — Добре, известно време ще разследваме случая поотделно. Единственото нещо, за което те моля, е да внимаваш какво говориш пред Пентагона, а аз от своя страна ще направя същото пред Лангли.
	— Защо?
	— Знаеш защо. Тая работа е толкова голяма, че те ще се опитат да я ръководят оттам. После ще се намесят департаментът и Белият дом и ще трябва да работим по указанията на ония некадърници от подземията на Белия дом. А ние сме тези, които рискуват живота си тук. Нали така, Сам?
	Холис не отговори. Алеви добави:
	— Ти веднъж вече си рискувал живота си в една война. Не си ли бесен все още заради това? Не искаш ли да си квит с Вашингтон? Не искаш ли евентуално да върнеш някой и друг летец у дома? Знаеш, че те са тук, нали, Сам? И аз знам.
	Холис погледна Алеви право в очите и тихо отговори:
	— Сет, ще послушам единствено разума и логиката си. Но не се опитвай никога, никога повече да ме манипулираш с този аргумент. Стой далече от миналото ми. Аз сам ще се оправя с това.
	Алеви устоя на погледа на Холис, после кимна и отмести очи.
	— Окей.
	Холис допи бирата си. Алеви стана и отиде до бара, а след малко се върна с още две питиета. Подаде бира на Холис и каза:
	— Знаеш ли, мислех си за Аса. Не съм сигурен дали „не пее“. А ти?
	Това клише бе добре познато на Холис и то означаваше: „Докажи ми, че твоят човек не тъче на два стана.“
	— Винаги ни е снабдявал с най-доброто.
	Алеви погледна Холис.
	— Така изглежда. Всичко, което ти е подавал като информация, е било засичано и от моите, и от твоите хора. И все пак…
	Холис огледа Алеви: безупречно лъснати обувки ръчна изработка, син копринен костюм, риза по поръчка и вратовръзка от фирмата „Либърти“. Сет Алеви харчеше доста пари за хубави дрехи. Но въпреки това, ако някой го познаваше още от Щатите, би казал, че в Москва той се облича по-хубаво, отколкото във Вашингтон. Холис подозираше, че блясъкът на облеклото му бе просто начин, по който Алеви искаше да дразни руснаците. Доколкото му бе известно, Алеви бе единственият мъж, който някога се бе появявал в Болшой театър в смокинг. Всъщност Холис бе убеден, че Алеви притежава единствения смокинг в цяла Русия.
	— Информацията на Аса е супер, но той може да ни подготвя някой гаден номер. Може да си му дал картбланш, ако си споменал нещо за Бородино — каза Алеви.
	— Тая възможност винаги е налице.
	Холис се бе загледал в четирите жени от обслужващия персонал. Онази с надписаната тениска метна топката накриво и изруга. После вдигна блузката и избърса с нея потта от лицето си, а коремът й се оголи.
	— Твърд тумбак.
	— Какво? — вдигна очи Алеви. — А-а!
	— Как се оправяш сега със секса, Сет?
	— Това е доста личен въпрос.
	— Не, това е служебен въпрос.
	— Ами… не трябва да ти напомням, така както всекидневно се напомня на войничетата, че местните девици са ни забранени. Същото важи и за съпругите на колегите тук, поне на теория.
	— На теория.
	— В момента — продължи Алеви, без да обръща внимание на забележката му — в посолството има точно трийсет и две неомъжени жени и може би двайсет от тях, или там някъде, имат вече някакви установени връзки.
	— Така ли? Откъде знаеш?
	— Водя досиета на всички тук. Не е ли отвратително?
	— Без коментар.
	— Що се отнася до жените от другите западни посолства, те също са забранени за нас двамата от разузнаването. Не ни остава нищо друго, освен да ухажваме само неомъжени американки. Можеш да пообиколиш баровете, в които се работи с твърда валута, и да намериш някоя свободна американска туристка.
	— Правил ли си го?
	— Може би да. — Алеви погледна Холис. — Доколкото разбрах, жена ти няма да се връща повече. Въпреки това, докато не получиш официален развод, ще трябва да спазваш правилата. — Алеви се усмихна и потупа Холис по рамото — рядък жест на фамилиарност. — Но ти всъщност все още не знаеш как да живееш като ерген. Твърде дълго си бил женен.
	Холис не отговори.
	— Имаше ли някоя предвид, като ме попита за това? — каза Алеви.
	— Не, просто исках да си изясня правилата.
	Алеви задържа погледа си върху Холис, после попита:
	— Случи ли се нещо между теб и Лиза? Това е чисто служебен въпрос.
	— Тогава погледни досиетата си.
	— Е — с малко по-спокоен вид каза той, — сега искам да се съсредоточиш върху Аса.
	— Ами, уговорих се да се срещнем на площад „Дзержински“. Появиха се някакви тъпаци от КГБ и Аса пребледня. Човек не може да контролира лесно цвета на лицето си.
	Алеви сви рамене.
	— Чувал съм за подобен случай — някакъв тип наистина успял, използвайки азотно вещество. Станал блед като пепел. Идеята за „Дзержински“ никак не е лоша. Доста изобретателна за един военен. Въпреки че е било малко рисковано.
	Холис отпи от бирата си.
	— Що се отнася до Аса — каза Алеви, — ако го чупиш, ние пак имаме преднина в играта, независимо дали него ще го има или не. Ако продължиш да работиш с него, би могъл да разбереш какво замисля. Но ако това, което замисля, е убийство, тогава може да е вече твърде късно.
	— Всъщност нещата се развиха по друг начин.
	— Моля?
	— Той иска да замине на Запад.
	— Нима?
	— Поне така каза.
	Алеви се замисли.
	— Навярно иска да разбере как измъкваме хората оттук.
	— Може би. Но може пък и наистина да иска просто да се чупи.
	Холис разклащаше леко бирената бутилка и наблюдаваше как пяната се надига и след това изчезва. Слабото място на Алеви като професионалист беше, че изпитваше лична неприязън към повечето руснаци. Той не можеше да приеме, че някой, който е плод на съветския режим, може да не бъде предател и подлец. И навярно бе прав. Безспорно генерал Суриков бе ярък пример за „новата съветска личност“.
	— Не искам нито да го чупя, нито пък да ти го пусна, ако това се опитваш да ме убедиш.
	— Не ме разбра. Очевидно той иска да работи с негов побратим от военновъздушните сили. Аз няма да се оправя с него. А какво предлага в замяна на билета си за Запад? Сензационна тайна за Бородино?
	— Да.
	— Може би ти си му внушил това. А може и да си измисли някакви небивалици, само и само да се измъкне оттук.
	— Скоро ще разберем.
	— Отново ли ще се срещаш с него?
	— Да. — Холис остави бирата на пода и изтри ръце в панталоните си. — Но не искам да си имам „опашка“.
	— И аз бих искал да разговарям с тоя тип.
	— Не мисля, че е добра идеята главният шеф на ЦРУ, най-важната личност на западното разузнаване в Съветския съюз, да препуска из Москва, опитвайки се да се срещне с руски информатори. Какво ще кажеш?
	— Остави ме сам да се грижа за служебните си задължения.
	— Разбира се.
	Холис се опита да си спомни какво още знае за Алеви. Лангли го определяше като гений на политическия анализ, чиито предвиждания за съветските намерения, по-специално за плановете на Горбачов за гласност, се оказали толкова точни, че сякаш го бе информирал приятел от политбюро. Алеви бе пристигнал в Москва преди около три години като трети заместник на главния шеф на ЦРУ. А сега той е самият шеф. Не му бе позволено да напуска района на посолството без поне двама бодигардове и едно хапче цианид. Холис знаеше, че Алеви понякога излиза и без охрана, но никога — без хапчето.
	Официално длъжността на Алеви в дипломатическата мисия бе съветник по политическите въпроси, но тази маска бе доста прозрачна. КГБ знаеше кой е той, както и по-голямата част от по-висшестоящите в американското посолство.
	— Може би точно това цели Аса — каза Холис, опипвайки почвата, — да те подмами навън, за да могат да те убият.
	— Дори те не убиват американски дипломати от висок ранг.
	— Ще направят изключение за теб. Както и да е, ти не си дипломат.
	— Дипломат съм. Имам дипломатически паспорт. Ходя на всички приеми и говоря като дипломат загубеняк.
	Холис стана.
	— Какво правеше в Садовники в петък вечер?
	Алеви също се изправи.
	— Бях на Ханука — еврейски празник по случай прибирането на реколтата. Нещо като нашия Ден на благодарността.
	Холис кимна. Бе чувал, че навремето Алеви е прекарал няколко месеца в руската еврейска общност в района на Брайтън Бийч в Бруклин. Ето защо той говореше руски с московско — ленинградски акцент и бе навярно единственият човек в посолството, който можеше в действителност да мине за руснак дори и при едно по-щателно наблюдение. Холис смяташе, че от приятелите си в Брайтън Бийч Алеви бе разбрал за религиозните преследвания и бе научил и няколко имена за директен контакт в Москва. Така той бе пристигнал тук с много преимущества, каквито никой друг в посолството нямаше.
	— Знаеш ли нещо за юдейската религия? — попита Алеви.
	— Знам, че руснаците не си падат много по нея. Знам също, че религиозните обичаи могат да привлекат лесно вниманието на ония глупаци от КГБ.
	— Да върви по дяволите негово превъзходителство.
	После Алеви добави:
	— Евреите тук са политически неблагонадеждни, така че с тях може да се дружи.
	Холис се замисли върху иронията в това изказване. Навремето американските евреи също се смятаха за политически неблагонадеждни от ЦРУ. А сега Алеви бе главният шеф на ЦРУ в Москва отчасти и именно заради това, че е евреин. Как се променят времената.
	Сякаш прочел мислите на Холис, Алеви каза:
	— Еврейските дисиденти са нашата пета колона тук, Сам. Трябва да изграждаме все повече мостове за връзка с тяхната общност.
	— Така ли? — Но Холис знаеше, че Алеви играе една много опасна игра: опасна, защото се бе превърнала в лична, без какъвто и да е гръб за прикритие и подкрепа. Някой ден Алеви щеше да се окаже сам с хапчето си цианид. Без да се усети, Холис каза нещо, за което бе мислил в избата на Павел: — Тези хора и без друго си имат достатъчно проблеми, Сет. Не е нужно да утежняваш положението им.
	— Дрън-дрън. Положението на евреите се утежнява само когато се опитват да облагодетелстват преследвачите си.
	— Може би си прав. Виж какво, не обичам да говоря за политика или религия, предпочитам да говоря за секс и футбол. Просто се опитвам да ти кажа като колега и дори като приятел, идиот такъв, че КГБ ще ти прости шпионирането, но не и юдейството. Имаме нужда от теб, особено сега, докато се изясни тая история.
	Алеви изобщо не обърна внимание на думите на Холис.
	— Та така, къде и кога ще се срещаш с Аса? — повтори той въпроса си. Холис знаеше, че не можеше да не му отговори.
	— При гроба на Гогол. Следващата неделя в три следобед. Плюс-минус няколко часа.
	— А къде се намира гробът на Гогол?
	— Кажи ми, та да ти кажа.
	Докато двамата отиваха към изхода, Холис забеляза, че войниците, трите секретарки и медицинската сестра се бяха оттеглили във фоайето. Семейство Хорган навярно си бяха тръгнали, без да ги забележат. Пистите, игралните зали, плувният басейн и всички останали места за развлечения в посолството, с изключение на баровете бяха празни и тихи. Някаква всеобща летаргия обземаше това място с настъпването на зимата. В никое друго американско посолство досега Холис не бе забелязал подобна отпуснатост и вялост. Нямаше представа какво обяснение би дал един психоаналитик. Според Холис служителите сякаш бяха попили неразположението на хората извън стените на посолството към тях.
	Холис се загледа в надписа „Изход“ над асансьора и в паметта му изплува друга дума — безизходност.
	Алеви го погледна и сякаш прочете мислите му.
	— Ето това остава, когато отделиш човека от Бога.
	— Но аз я усещам и тук. Струва ми се, че е заразна.
	— Може би — каза Алеви, — но не и за нас. Ние знаем какво правим, нали, Сам?
	— Наистина знаем.
	— Да ги шибам тия скапани комунисти! — каза Алеви.
	— Всички, всеки ден — допълни Холис, съзнавайки в същото време, че това вече не е достатъчно. Той смяташе, че този път му се е удала възможност да извърши нещо полезно, за да избие най-после тежките мисли за Хайфон от съзнанието си и да намери решение за своята страна по въпроса за безследно изчезналите във Виетнам.
	Двата асансьора пристигнаха едновременно. Холис се качи в единия, а Алеви — в другия.


>>	16.

	Лиза Роудс вдигна слушалката на телефона в офиса си, набра кабинета на Холис и преди да чуе сигнала, затвори.
	— Да върви по дяволите!
	След това набра кабинета на Алеви и секретарката му я свърза с него.
	— Ало, Ли…
	— Да не си казал на Сам Холис да не ме закача?
	— Не, не бих…
	— Да не ме лъжеш?
	— Не. Но откровено казано, не смятам, че е много добра идея да се обвър…
	— Не се опитвай да се разпореждаш с живота ми, Сет.
	— Просто се успокой.
	Тя си пое дълбоко дъх.
	— Окей. Съжалявам.
	— Чуй, ако те е излъгал… Както и да е, аз все още те обичам. Защо не поговорим за…
	— Вече говорихме.
	— Наистина трябва да съм ядосан. Какво се случи в онова село?
	— Описала съм в доклада си.
	— Лиза…
	— Трябва да излизам. Дочуване, Сет. — И тя затвори. — Да вървят по дяволите всички мъже! — Погледна часовника си и видя, че е пет следобед. Наля си бърбън. Взе една статия и се опита да работи. След няколко минути в стаята влезе Кей Хофман и зае любимото си място на радиатора.
	— А-а! Пробвала ли си някога да седиш тук?
	Лиза не отговори и продължи да пише. Кей Хофман взе един брой на „Вашингтон пост“ и започна да го прелиства, после погледна Лиза.
	— Добре ли си?
	— Да.
	— Да не си неразположена?
	— Не.
	Лиза изтри един ред от напечатания лист. Замисли се върху работата си в Информационната агенция на Съединените щати. Пишеше статии за пресата, но едновременно с това бе и чужд поданик русофил, отговарящ за културните събития тук. Уреждаше пътуванията до Щатите на съветски културни мисии. Те изпращаха там своя „Болшой театър“, а Щатите изпратиха тук „Ван Хален“.
	Лиза Роудс обичаше да чете руска поезия в оригинал и особено й харесваше Пастернак. Имаше слабост към иконите, обожаваше руския балет, традиционната руска кухня и руския фолклор. Вярваше, че разбира мистицизма в руската душа — оная неразделна връзка между руската раса, руската земя и православната църква. А откакто посети Яблоня, тя смяташе, че усеща още по-силно руския дух в себе си.
	Понякога се възприемаше като тънък въжен мост между две огромни железни конструкции. Но ако американците и руснаците бяха решени да не се разбират, то това си бе техен проблем. Някой ден те можеше и да хвърлят себе си и целия свят в небитието. Тогава и двете култури щяха да се изравнят.
	Написа още няколко реда от статията си. Обикновено подготвяше два материала — един за Америка и един на руски, за съветската информационна агенция ТАСС. Агенцията използваше това, което й бе необходимо, без да посочва източника. Поне в това отношение съветската и американската преса си приличаха. Тя вдигна очи към Кей.
	— Кого трябва да ухажвам — „Ван Хален“ или публиката?
	Кей вдигна глава от вестника.
	— О… все още ли работиш върху това? Трябва да е готово за днес. Просто се превъзнасяй.
	— На теб кой ти дава заповедите?
	— Аз не получавам заповеди, Лиза. Само указания.
	— От кого?
	— От много високо.
	— Някой ден ще започна да пиша каквото си искам. Ще пиша точно това, което съм видяла тук.
	— Да, някой ден. Но сега пиши това, което ти казват.
	— Точно така са казали и на някой апаратчик от ТАСС снощи.
	— Сигурно. Но ние няма да те разстреляме, ако не направиш това, което ти нареждаме. Така че не се опитвай да ми кажеш, че сме същите като тях.
	— Не, исках да кажа, че има още нещо… Цялото това увлечение на руската младеж по културата на Запада. Всички на концерта бяха облечени с дънки. Крещяха на английски: „Super! Beautiful, baby.“ Всичко беше… — Лиза се замисли за момент. — Всичко беше някак неестествено. Това дали не бе революция?
	Кей Хофман задържа погледа си върху нея.
	— Дори и да е било, няма да го опишеш.
	Лиза отново се залови за статията, а Кей за вестника.
	„Но какво все пак беше това? Какво става тук?“ — питаше се Лиза. Подобни въпроси не бяха от сферата на дейността на Информационната агенция на Съединените щати. Да работиш за Информационната агенция на Съединените щати бе като да работиш за Министерството на истината — когато се смени линията на партията, променяш се и ти.
	Точно в този момент съветско-американските отношения бяха на ръба на влошаването. Затова цялата културна дейност трябваше да води към положителни резултати. Всичко трябваше да е добронамерено заради мира.
	Такива бяха заповедите допреди няколко години, когато КГБ арестува Николай Данилов — американски кореспондент, заради изфабрикувано обвинение в шпионаж. Тогава спуснаха нови заповеди — да се прекъсне всякакъв културен обмен между двете страни. Така и стана — изведнъж настъпи обрат в стил „Оруел“, компютрите спряха да бълват възторжени дълги съобщения и започнаха да предават само кратки изречения за отменени събития. Но точно сега отново имаше нужда от превъзнасяне въпреки загадъчната смърт на Фишър.
	— Не ми харесва, че ти подготвяш съобщението за смъртта на Фишър, а отдолу ще сложиш моето име — обърна се Лиза към Кей.
	Кей сви рамене.
	— Съжалявам. Това е заповед. — После попита: — Какво наистина се е случило с Фишър?
	— Точно това, което си написала в статията си.
	— Точно този отговор заслужавам.
	Кей се умълча.
	— Не смятам, че трябва да се притесняваш — обади се тя.
	— Какво искаш да кажеш?
	— Не ми обръщай внимание.
	Лиза допуши цигарата си и запали нова. Беше пратена тук за четири години. Оставаха й по-малко от две. Тя бе назначена отвъд океана почти като военните служители. Всъщност постът й в Шести отдел за чуждестранните съветници донякъде съответстваше на капитански чин в армията. Кей Хофман бе главен съветник, а тя заместник-съветник на Отдела за връзки с обществеността. Там имаше още шестима служители — пет жени и един мъж. Беше едновременно и вълнуващо, и отегчително; и много леко, и много уморително.
	Лиза погледна часовника на стената, който показваше пет и десет. Реши да се прибере в апартамента си и да озаглави снимките на фотографския си очерк за Москва.
	— Достатъчно за днеска.
	Тя стана и пъхна няколко листа в куфарчето си.
	— Добре ли си? — вдигна Кей очи от вестника.
	— Тук никой не се чувства добре. В департамента му казват „командировка за изпитание“. Дали съветското правителство се засяга от това?
	Кей се усмихна почти в гримаса.
	— Хич не им пука. Цялата им шибана страна е на доживотна командировка за изпитание, организирана от самото им правителство. — След малко добави: — Ще ти бъде по-лесно, ако си имаш любовник.
	— Не, не помага.
	— Напротив, помага. Питах ли те какво стана с оня съветник по политическите въпроси — Сет?
	Докато прибираше нещата си в очакване на още една самотна вечер, Лиза се замисли за Сет Алеви. Любовните връзки в едно посолство според нея отчасти са резултат от наложена интимност. Преди бяха обсъждали с него евентуалната си женитба, конфликтите, които биха възникнали във връзка с кариерата им, бъдещето им на съпрузи, пътуващи по служба в различни краища на света. И двамата стигнаха до извода, че нищо няма да излезе, ако единият от тях не напусне работата си. И с това се свърши.
	— Не беше нищо сериозно — отговори тя.
	— Сигурно не е било съвсем несериозно, Лиза. Та ти почти се беше пренесла при него.
	— Животът в посолството е като живота в един малък град. Не си ли съгласна, Кей?
	— Да, така е. Население — 276 души при последното преброяване. Не си мисли, че любопитствам. Просто съм загрижена за теб.
	— Знам. — Лиза се усмихна. — Ще си хвана един любовник руснак. Това ще ми помогне да получа пълна представа за руската психика.
	— Те са ужасни любовници.
	— Откъде знаеш?
	Кей й намигна. Тя остави вестника и се изправи.
	— Дупето ми се сгорещи, аз — също. Отивам при боулинга. Ела с мен. Войниците са луди по тебе.
	— Не, благодаря. Боли ме главата.
	— Окей. Ще се видим утре на закуска. — Кей Хофман тръгна към вратата. — Чух, че ти и онова военно аташе Холис сте се скатали някъде през уикенда.
	— Глупости. Ходихме да уредим нещата във връзка с експортирането на тленните останки на Грегъри Фишър. Всички тук са толкова дребнави.
	Кей Хофман се засмя и излезе.
	Лиза стоеше в средата на стаята, вторачена в телефона.


>>	17.

	Сам Холис вдигна телефона в кабинета си.
	— Холис на телефона.
	Тя повтори, опитвайки се да имитира басовия му глас:
	— Холис на телефона. Няма ли да ми кажеш „Здравей“?
	— Здравей, Лиза. — Холис погледна часовника на стената. Беше пет и трийсет, а той не бе разговарял с нея, откакто бяха заедно на срещата с Алеви и Банкс в неделя следобед. — Как си?
	— Чувствам се като захвърлена носна кърпичка. Можеше да се обадиш или да ми изпратиш цветя, или пък каквото и да е там друго.
	— Тук не разнасят цветя…
	— Какъв си дръвник!
	— Виж, не ставам за това. Аз съм женен човек. Не се захващай с мен.
	— Преди не ми каза точно това.
	— Е, значи не си разбрала. Мога ли да те поканя на едно питие?
	— Не.
	— Ами… съжалявам…
	— Искам да вечеряме заедно. Тази вечер. Извън посолството.
	Холис се усмихна.
	— Ще те чакам във фоайето. След половин час. Става ли?
	— След трийсет и пет минути — и тя затвори.
	Холис звънна на заместника си по вътрешния телефон:
	— Ед, поръчай ми такси при входа след четирийсет и пет минути.
	— Не искате ли кола и шофьор от посолството?
	— Не, не, излизам по лична работа.
	— Лична или нелична, ще ви поръчам служебна кола.
	— По-добре такси.
	Холис затвори телефона и отиде до прозореца. Кабинетът му гледаше на изток, към сърцето на града, и кремълските кули представляваха впечатляваща гледка вечер — целите в светлина като изящни бижута на фона на обикновен декор. „Москва!“ — каза той на глас.
	Според европейските стандарти градът съвсем не бе стар — основан е през X век като търговско селище с ограда от дървени колове върху ниското възвишение, където сега е Кремъл. Бил неизвестно градче до неизвестна река сред неизвестна гора. И освен дървета, сняг и кал нямало нищо друго. Селището е опожарявано до основи, а населението му е избивано от десетки армии, но вместо да изчезне в забвение като хиляди други селища, то се издигало наново и наново, всеки път по-голямо и по-силно. Тъй като нямал друг съперник, градът се превърнал в център на една царска империя, а по-късно — на една комунистическа империя. Третият Рим, както понякога го наричат, но за разлика от Рим край река Тибър, Москва е цялата в сянка и тъмнина — един град на мрачните настроения, чиито отражения се реят из празното пространство на моралната безтегловност.
	„Това се дължи на хората“ — реши Холис. Именно московчани представляваха богатството на града — твърди, дръпнати, цинични копелета. Градът действаше като магнит на всички нестандартни личности в Съветския съюз с подобни разбирания. Холис се възхищаваше на тия копелета.
	Отиде в тоалетната, среса се и стегна вратовръзката си. Буров — сети се Холис. Буров не е местен можайски стражар. Той е московчанин, поне по избор, ако не по рождение. Нещо повече, Буров по някакъв начин е свързан с Школата за магии. Холис не можеше да го докаже, но бе убеден, че е така.
	Той взе палтото си и отиде в кабинета на Алеви, без да го предупреди. Дръпна тежките завеси и включи касетофона. Боб Дилън пееше „Господинът с дайрето“. Холис примъкна един стол близо до Алеви и каза тихичко:
	— Буров.
	Алеви кимна.
	— Това е единственото име и лице, което имаме засега, нали?
	— Трябва да подмамим Буров да се покаже отново, съгласен ли си? Само така ще разберем дали е нещо повече от фантома в можайската морга. Обади се в ресторант „Лефортово“. Направи резервация на мое име за двама.
	Алеви се замисли и след малко каза:
	— Почваш много отдалече.
	— Не съвсем. Слухарите на посолството се редят на опашка за мене. Дори и Буров да е някъде около Можайск, може да пристигне в Москва само за два часа.
	— С кого ще излезеш на вечеря?
	— Не с теб естествено…
	Алеви се усмихна кисело.
	— Добре. Но ако Буров се появи и реши да предприеме нещо повече от разговор с теб, ще ми е доста трудно да те измъкна от „Лефортово“.
	— Както видя, сам се измъкнах от Можайск.
	— Мисля, че предизвикваш съдбата, полковник. Да не говорим за съдбата на нашата приятелка.
	Холис стана.
	— Ще й кажа истината, а тя сама да реши.
	Алеви също се изправи.
	— Сам, спомняш ли си лекцията, която ми чете за подкрепата на руските евреи? Нека и аз да ти дам същия съвет за предполагаемите американски летци. Гледай това да си струва живота ти. Или поне гледай някой да може да поеме топката, след като ти изчезнеш. С други думи, просветли ме за всичко, което знаеш, преди да те убият.
	— Ако направя това, Сет, няма да се притесняваш толкова много за моята безопасност.
	— „За моята безопасност“… Не разсъждаваме ли като някой налудничав шпионин? Ей, разбра ли къде се намира гробът на Гогол?
	— Дори не съм съвсем убеден, че Гогол е мъртъв.
	Холис излезе от кабинета на Алеви и взе асансьора надолу към приземния етаж. Голямото фоайе бе пълно със служители на посолството, които се разотиваха след работа. Някои чакаха близките или приятелите си, други вече си тръгваха към къщи. Имаше и такива, които слизаха с асансьорите към залите за отдих. Имаше и групи от по няколко души, които излизаха, за да прекарат вечерта в разглеждане на Москва или в забавления.
	В някои отношения, мислеше Холис, гледката е типична за което и да е фоайе на административна сграда в края на работното време. Но ако човек се вгледа по-добре, веднага ще разбере, че тук е доста по-различно. Тези мъже и жени, независимо от професията или поста си, имат общи преживявания, общи проблеми, тъги и радости. „Триста американци в един град от осем милиона руснаци.“
	Холис забеляза Лиза, която разговаряше с трима мъже от Търговския отдел. Тя не го видя и той продължи да я наблюдава, докато тя се смееше с тях. Двамата бяха симпатични и както изглежда, печелеха точки. Холис установи, че това го дразни.
	Лиза се озърна наоколо и го забеляза. Извини се на тримата и тръгна към него.
	— Здравей, полковник!
	— Здравей, госпожице Роудс!
	— Познаваш ли Кевин, Фил и Хю от Търговския отдел? Мога да те запозная.
	— Някой друг път. Отвън ни чака такси.
	Той се запъти към вратата и тя го последва. Излязоха на студения въздух и тръгнаха към изхода. Лиза потрепери.
	— Божичко, тоя вятър идва от север. Така ще бъде чак до май.
	— Исках да ти се обадя през последните два дни…
	— Остави, Сам. Стъпка по стъпка. И без друго бях потънала до гуша в работа. Идеята да вечеряме заедно е чудесна. Благодаря ти.
	— Моля. — Той хвана ръката й и я придърпа към себе си. — И все пак, мисля, че ти дължа някакво обяснение. Просто ме изслушай. Преди да тръгнем за Можайск, ти казах, че ще бъде опасно. Сега знаеш какво имах предвид. Вече всеки ден за нас е пълен с опасности, всеки път, когато излизаме през тая врата. Тая вечер няма просто да вечеряме заедно… Искам да знам можеш ли да се обвържеш с мен и с това, което правя?
	— Таксито ни чака.
	Хванати за ръка, те излязоха на улицата. Американските войници ги поздравиха, а съветските полицаи ги изгледаха враждебно. Наблюдателите на посолството от КГБ, които седяха в чайките, оставиха вестниците и взеха биноклите.
	Холис видя две таксита, спрели до бордюра. По принцип московските таксита не чакат никъде никого, но западните посолства правят изключение. Холис си избра бялата лада, качиха се и той каза на шофьора:
	— За Лефортово.
	Шофьорът се ококори насреща му.
	Холис обясни на руски:
	— До ресторанта, не до затвора. Намира се на не знам си коя там червена улица. Това не е ли достатъчно?
	Лиза се засмя. Шофьорът потегли.
	— Знам къде е.
	Холис се обърна назад и видя, че една от чайките направи обратен завой и тръгна след тях. Лиза попита Холис:
	— Лефортово име на ресторант ли е?
	— Да.
	— Никога не съм го чувала. Това да не би да е онова свърталище на КГБ, където ми обеща да ме заведеш?
	— Точно така.
	— Държавното бюро по наименованията не е правило проучване на общественото мнение, но това име е отблъскващо. Като Лубянка или Дахау.
	— Те не преследват туристи.
	— Това ще бъде истинско приключение. Ти си много по-забавен, отколкото изглеждаш.
	— Благодаря.
	Шофьорът се намеси в разговора им, както обичат да правят всички таксиметрови шофьори в Москва:
	— Говорите ли руски?
	— Малко.
	— Защо не си изберете някой друг ресторант?
	— Защо?
	— Този не е хубав.
	— Защо не е?
	— Твърде много ченгета го посещават. Никой друг не ходи там.
	— Искате да кажете, от КГБ?
	Шофьорът не отговори. Запали си цигара и таксито се изпълни с лютив дим.
	— Ако ми дадете два долара, ще изключа брояча.
	— Не мога да ви дам долари.
	— Нямате ли дъвка, червило или цигари?
	Лиза затършува из чантата си.
	— Ето едно червило за жена ви.
	— За гаджето. Жена ми получава заплатата ми. Благодаря.
	Лиза се обърна към Холис на английски:
	— Всички мъже са прасета.
	— Знам.
	— И двамата говорите много добре руски. Шпиони ли сте? — попита шофьорът.
	— Да — отговори Холис.
	Мъжът се изсмя. Той сви по Булеварда на ентусиастите и насочи автомобила на изток към предградието Лефортово.
	— Движението става все по-трудно с всеки изминат ден.
	Холис не забелязваше да има много движение.
	— Знаете ли, че Вашингтон и Москва обсъждат среща на най-високо равнище през януари? — попита той.
	— Да, четох за това.
	— Какво ви е мнението?
	Шофьорът се огледа, сякаш искаше да се убеди, че в таксито няма никой друг, освен тях, после отговори:
	— Това го обсъждат цели четиридесет години. Ако искаха мир, да са го постигнали досега.
	Холис слушаше, докато шофьорът излагаше несвързаните си възгледи по световните проблеми. Той знаеше мнението на съветските дипломати, но едно случайно интервю с някой Иван от улицата му беше от голяма полза.
	Шофьорът зави по улица „Курсант“. Минаха покрай зловещите постройки на затвора „Лефортово“ и таксито спря пред една модерна сграда от стъкло и алуминий. Таксиметраджията заключи:
	— Ето защо трябва да се съюзим, преди ония чернокожи маймуни и жълти магарета да ни завладеят, ние ще се избием, а те ще станат господари на света. Предайте това на вашия президент.
	— Непременно.
	— Наистина ли искате да влезете там?
	— Да.
	Холис му подаде пет рубли и му каза да задържи рестото. Шофьорът не възрази. Холис знаеше, че преди около десетина години таксиметровите шофьори стриктно са спазвали забраната да не приемат бакшиш. Но вече никой не взимаше тая забрана насериозно. От две години насам не бе чувал обръщението „другарю“. Гордостта и пламенността бяха изчезнали и всички гледаха да се издигнат или да се облагодетелстват. Църквите бяха претъпкани, членуването в партията не ставаше по задължение, а броят на самоубийствата се увеличаваше. Средната раждаемост спадаше и употребата на алкохол растеше въпреки пропагандата против алкохолизма. Русия си оставаше нация втора категория, но имаше първокласно оръжие и тайна полиция от световна класа.
	Холис и Лиза се отправиха към входа на ресторанта.
	— Тоя човек говореше също като таксиметровия шофьор, който ме вози за последен път в Ню Йорк — каза Лиза.
	— Бог да благослови пролетариата. Довели са ги до просешка тояга.
	Лиза се обърна и огледа улицата.
	— Никога не съм идвала в тоя район на града. Тук е тъмно и зловещо.
	— В това се крие част от чара му.
	Тя се загледа в затвора на КГБ отвъд улицата. Забеляза спряла кола с неизключен мотор.
	— Онова нашата любима чайка ли е?
	— Възможно е. В една страна, където има всичко на всичко само четири модела коли, повечето от които са черни, е трудно човек да разбере дали го следят.
	Холис я въведе в ресторанта и те оставиха палтата си на гардероба. Влязоха в средна по големина зала с безлично вътрешно оформление, но твърде интересна с клиентелата си. По-голямата част от посетителите бяха мъже и повече от половината носеха униформи. Много от цивилните бяха облечени в кафяви костюми — по-добре ушити от тези на средните московчани. Холис установи, че и тук, както в повечето московски ресторанти, осветлението е оскъдно, въпреки че ефектът от това не бе никак романтичен.
	— Злокобно е. Обожавам такива места — промълви Лиза.
	Холис съобщи името си на жената зад бюрото за резервации. Тя го изгледа от горе до долу, после огледа и Лиза. Намръщи се, после се обърна и ги поведе към една маса в центъра. Върху масата имаше бяла ленена покривка и тежки прибори. Холис подаде стол на Лиза.
	— Всички ни гледат — каза тя.
	— Та ти си толкова красива!
	— Те знаят, че сме американци.
	— По занятие господата, които виждаш, са предимно служители на Лефортово. Те са сбирщина от следователи, мъчители и екзекутори на КГБ. Имат страшен апетит. Храната е добра, а обслужването е най-бързото в цяла Москва, дори и в цяла Русия. А освен това и цените са по-ниски.
	Някакъв тип от съседната маса се бе зазяпал в Лиза. Тя отвърна на погледа му.
	— КГБ не слага подслушватели под тия маси. Тук КГБ седи на масите — продължи Холис.
	Веднага пристигна сервитьорка с бутилка минерална вода и два листа с менюто. Холис поръча бутилка грузинско вино. Сервитьорката си тръгна, без да каже нито дума.
	— Докъде е стигнала тая страна — зачуди се Лиза, — американски военен шпионин да седи в един и същ ресторант с още стотина главорези от КГБ. Къде е сега Джо Сталин да им помогне?
	Холис прегледа менюто. За разлика от останалите ресторанти в Москва тук можеше да се получи всичко, което бе посочено в листа.
	Сервитьорката донесе виното и те поръчаха вечеря.
	— Онова гадно копеле още ме зяпа — каза Лиза.
	Холис напълни чашите с червено вино.
	— Ще го помоля да си излезе.
	— Не — усмихна се Лиза. — Вече сме квит с ресторантите.
	Тя се изплези на оня, дето я зяпаше. Няколко души се изсмяха. Мъжът стана от масата и Холис се запита дали няма да обере с прическата си тавана. Някои от мъжете започнаха да викат и да подсвиркват.
	— Виктор, не се прави на невъзпитан дебелак. Поръчай по едно питие на американците — изкрещя един глас.
	— Не, не, покажи им какъв дебелак си и ги изхвърли навън — провикна се друг.
	Лиза се огледа, но не видя обслужващ персонал.
	— Не искаш ли да си тръгваме? — обърна се тя към Холис.
	— Не.
	Виктор и Холис се преценяваха взаимно. Всички в ресторанта утихнаха, когато висок слаб мъж в цивилни дрехи прекоси залата.
	— Вън! — извика той троснато на Виктор.
	Виктор забърза към изхода. Полковник Буров се приближи към масата.
	— Моля ви, стойте си. Може ли да седна? — И той се настани на масата им. Щракна, с пръсти и незабавно се появи една сервитьорка. — Още вино. — Погледна Холис и Лиза. — Трябва да ви се извиня от името на моя колега.
	— Защо? Той не владее ли човешката реч? — отговори Холис.
	Отначало Буров се зачуди, но след малко разбра израза и се усмихна. Обърна се и преведе думите на Холис на останалите. Всички се засмяха.
	— Често ли идвате тук? — попита Холис.
	— Да. Това е любимото заведение на моята организация. Не го ли знаехте, преди да дойдете?
	Холис не обърна внимание на въпроса.
	— Да предположа ли, че срещата не е случайна?
	— Тя е навярно съдбоносна.
	— Какво имате предвид, полковник Буров?
	— Много неща, полковник Холис. От последната ни среща в Можайск по повод на оная неприятна история доста често си мисля за вас двамата.
	— Както и ние за вас.
	— Поласкан съм. Между другото, казаха ми, че изобщо не сте ходили до онова държавно стопанство.
	— Е, та?
	— Намерихме колата — продължи Буров, — която бяхте наели, там, където сте я оставили — при гарата в Гагарин, и аз наредих на хората от Криминалния отдел на московската полиция да я огледат. Следите по гумите, калта, боровите иглички и така нататък. Стигнах до извода, че сте влизали в забранена зона. По-точно — в една зона на два километра северно от Бородино.
	— Бихте ли ми подали маслото, полковник? — помоли Холис.
	Буров бутна една купичка масло през масата.
	— Е?
	Холис се наведе към Буров.
	— Щом искате да разговаряте с нас, защо не го направите чрез вашето външно министерство и моето посолство? Довиждане!
	Буров започна да почуква с лъжица по масата.
	— Да вървят по дяволите! Това е работа за разузнаването. Аз знам кой сте вие. Знам още, че имате белези по врата и по гърба от рани, които сте получили, когато са ви свалили над Хайфон. Знам и това, че сестра ви се казва Мери, а майка ви се е пропила. Дайте да говорим по същество и да забравим за съществуването на дипломатическия етикет.
	Холис взе лъжицата от ръката на Буров и каза:
	— Добре, край на етикецията. Вие убихте един американски гражданин. Пребихте шофьора ми и навярно щяхте да ни убиете с госпожица Роудс. Въпреки всичко сега си седите тук с нас и ни говорите така, сякаш сте цивилизовано човешко същество. Само че не сте.
	Буров, изглежда, не се обиди. Прекара замислено пръст по устните си, после кимна.
	— Добре. Няма смисъл да отричаме някои от подробностите, които споменахте току-що. Най-вероятно изводът, който правите от тези подробности, е погрешен. Тоя въпрос е далеч извън рамките на вашата компетентност, полковник Холис, без съмнение и на вашата, госпожице Роудс. Признавам, че той е извън рамките и на моята компетентност. Това е въпрос, който засяга хората на най-високо равнище.
	— Тогава защо трябва да се убиват обикновени хора, полковник? — обади се Лиза.
	Буров не й обърна внимание и продължи:
	— Да, ще задоволя любопитството ви. Нещата стоят така: въпросният майор Джак Додсън, когото покойният господин Фишър споменава в телефонното си обаждане до вас, е дезертьор. Като военнопленник в Народна република Виетнам майор Додсън изпраща писмо до съветското правителство в Ханой с молба за разговор. Интервюто е уредено и по време на дискусията със съветското военно аташе майор Додсън казва, че с удоволствие ще се възползва от възможността да се установи в Съветския съюз и да сподели своите знания в областта на военната авиация срещу освобождаването му от военнопленническия лагер. Чувствал се огорчен и предаден от своята държава. Заявил, че Америка не е воювала честно, че въздушната война е поставила живота му в опасност, опропастила е таланта му и е причинила смъртта на негови приятели. Навярно и вие сте се чувствали така, полковник Холис. Както и да е, Додсън попитал дали можем да го измъкнем от виетнамския военнопленнически лагер. И ние го измъкнахме.
	Холис и Лиза мълчаха.
	— А защо Съветският съюз не е провъзгласил неговото дезертьорство с цел пропаганда? — попита най-после Холис.
	— Додсън не желаеше това. Това е част от сделката, която сключихме с него.
	— И той е решил да остави семейството си да го смята за мъртъв? — попита Лиза.
	Буров вдигна рамене.
	— Майор Додсън говореше за някогашни изневери на съпругата си. Доколкото знам, той няма деца.
	— Това ми звучи напълно абсурдно — каза Холис и след малко добави: — А какво е правил Додсън в оная борова гора през нощта, когато е срещнал Грегъри Фишър? Гъби ли е събирал?
	— И — допълни Лиза — защо Грегъри Фишър е напуснал хотел „Русия“, след като полковник Холис му каза да стои там, и се е върнал при Бородино, където е загинал при автомобилна катастрофа? Да чуем отговора ви, полковник Буров.
	Буров отпи малко вино.
	— Злополуката с господин Фишър няма нищо общо със случая с майор Додсън. И все пак, тъй като и аз имах възможността да прослушам записа на разговора между господин Фишър и вас двамата, мисля, че всички признаваме, че той звучеше твърде възбудено. В доклада на милицията пише, че е бил и пиян. Моята версия е, че се е паникьосал и е тръгнал обратно с колата си с намерението да… ами, кой знае какво може да се очаква от един пиян човек? Що се отнася до майор Додсън, той има навика да ходи пеш из гората. Срещнал е господин Фишър съвсем случайно и навярно от чиста носталгия му е разказал нещо за себе си. Но изобщо не е казвал на господин Фишър, че е пленник, защото в действителност той не е.
	Буров извади от джоба си сгънат лист и го подаде на Холис:
	— Това е писмо от януари 1973 година, написано лично от майор Додсън, в което той моли за политическо убежище в Съветския съюз. Вашето правителство вече е запознато със случая и това, което се опитват да направят и двете правителства, е да се избегнат всякакви усложнения, които биха били предизвикани от дезертьорството на майор Додсън. Навремето той дезертира съвсем тихомълком и всички ние искаме нещата да си останат така.
	Холис побутна листчето обратно, без да го погледне.
	— Искам да разговарям с майор Додсън и да чуя всичко това лично от него.
	— Да, добре — кимна Буров. — Ако той няма нищо против, разбира се.
	— Не ме интересува дали има, или няма. Ще го накарате да разговаря с мен. Още утре. Тук, в Москва. Предлагам ви срещата да се състои в хотела на Международния търговски център като един вид неутрална зона.
	Буров запали цигара и издиша дима.
	— Ще уведомя за това когото трябва.
	— Както винаги в тая страна, липсва незабавно решение на нещата. Искам още утре да видя снимка на майор Додсън с утрешната „Правда“ в ръце.
	— Много остроумно.
	Холис отново се наведе напред.
	— Ако не ми представите човека или неговата снимка, ще си направя извода, че сте го убили или пък че не е под ваш контрол. Убеден съм, че той бяга и се крие от вас и може съвсем скоро сам да се покаже на бял свят.
	Буров погледна първо Лиза, след това Холис.
	— Западняците, които идват в Съветския съюз, често страдат от параноя, а главите им са пълни с разни измишльотини, които са чели за нас. Наблюдават нещата през черни очила и възприемат погрешно всичко, което виждат. Въпреки това от хора като вас очаквах по-трезва преценка.
	— Преливате от пусто в празно — каза Холис. — Обадете се утре в кабинета ми във връзка с майор Додсън.
	— Ще се опитам. Но утре имам много ангажименти в програмата си, както се изразявате вие, американците. Зает съм с разследването на убийството на двама патрули в оная забранена зона, за която ви говорих. Двамата младежи са простреляни в гърдите и оставени да умрат в агония. Кой ли би могъл да извърши такова нещо? — Той се вторачи в лицето на Холис, после на Лиза.
	Холис мушна Буров с пръст в гърдите и процеди през зъби:
	— Двамата младежи — той отново мушна Буров, — оставени да умрат в агония ли? Копеле такова. Ти и твоите главорези сте избили хиляди мъже, жени, деца…
	Лиза хвана ръката му.
	— Сам, успокой се, недей.
	Всички в ресторанта мълчаливо ги наблюдаваха, а лицето на Буров сякаш се бе вледенило. Цяла минута никой не помръдна, нито пък проговори, после Буров каза тихо:
	— Какъв си глупак! Как смееш да дойдеш тук… Да ме обвиняваш в убийство…
	— Между другото — прекъсна го Холис, — кой беше оня, дето ми отвори вратата на стаята на господин Фишър в хотел „Русия“?
	— Откъде да знам?
	— Оня тип — обясни Холис — приличаше и говореше като американец. Всъщност той бе руснак, човек на КГБ от главния Първи отдел, най-вероятно от служба А. Завършил е Института за САЩ и Канада в Москва, освен другите училища, в които е учил.
	Буров бе зяпнал Холис, а той продължаваше:
	— Човекът бе безупречен, Буров, така че не го уволнявайте. Но бе прекалено безупречен. По-добър, от колкото възпитаниците на обикновените ви училища. Знаех, че мястото му не е в оная стая. Ето защо реших, че е някой от вашите хора. Отначало помислих, че е истински американец, който работи за вас. После се замислих за Школата за магии на госпожа Иванова, за майор Додсън и другите. И стигнах до изводи, от които ти се завива свят. — Холис наля вино в чашата на Буров. — Май че ожадняхте, полковник.
	Буров преглътна и каза грубо:
	— Моля да ме последвате, за да разговаряме насаме.
	— Смятам първо да се навечеряме — отговори Холис. — Довиждане.
	— Последвайте ме. Кабинетът ми е наблизо.
	— Вървете по дяволите!
	— Страх ли ви е? — каза Буров подигравателно. — Има два начина да се отиде в Лефортово. Единият е доброволен.
	Холис се огледа и видя, че няколко души бяха станали. Някои от седящите се усмихваха ехидно.
	— В посолството знаят къде се намираме в момента — обади се Лиза.
	— Не, госпожице. Те знаят закъде бяхте тръгнали. Как ще знаят дали сте пристигнали? — Буров се изправи. — Хайде с мен. Тръгвайте.
	Холис остави салфетката на масата, стана и хвана Лиза за ръка. Тръгнаха след Буров към вратата. След тях се строиха трима яки мъже. Взеха палтата си от гардероба и излязоха навън в студа.
	— Наляво — каза Буров.
	— Смятам, че тук трябва да си кажем довиждане — обади се Холис, хвана Лиза под ръка и се обърна на другата страна.
	Буров направи знак на тримата мъжаги, единият от които беше Виктор. Той блъсна Холис, който се удари в паркираната наблизо кола.
	— Гадно копеле! — изкрещя Лиза и ритна Виктор в слабините.
	Един от мъжете я зашлеви през лицето, сграбчи я за косата и я бутна на земята.
	Холис се завъртя и фрасна Буров по ченето, после понечи да удари и оня, който все още теглеше Лиза за косата. Мъжът извади пистолет и изрева:
	— Стой!
	Холис замръзна на място.
	Буров се изправи, а Виктор, посъвзел се от ритника, също извади пистолета си. Буров попи кръвта от брадата си с носна кърпичка и каза спокойно:
	— И двамата сте арестувани.
	Холис помогна на Лиза да се изправи.
	— Добре ли си? — Да…
	— Тръгвайте! Знаете къде отиваме — изсъска Буров.
	Лиза и Холис тръгнаха надолу по тъмната тиха улица към затвора „Лефортово“, а зад тях вървяха Буров и тримата от КГБ. Буров се обърна към подчинените си на руски:
	— Виктор получи ритник по ташаците от тая мръсница, така че на него се пада честта да я претърси.
	Всички се изхилиха.
	На около стотина метра от затвора някаква кола тръгна по улицата и светна фаровете си. От противоположната страна се зададе друга кола. Бяха средно големи волги. Колите се приближиха и спряха. Вратите се отвориха и оттам излязоха четирима мъже с черни шушлякови якета и маски на лицата.
	Сет Алеви — без маска, се качи на тротоара, мина покрай Холис и Лиза и се запъти право към Буров.
	— Добър вечер. Предполагам, че вие сте полковник Буров.
	Буров огледа мъжете в черно, които го бяха заобиколили.
	— Бих искал да ви уведомя, че всички носят пистолети със заглушители — каза Алеви.
	Погледът на Буров се спря върху Алеви:
	— Арестуван сте!
	— Ще ми се да убия тримата ви приятели и да ви отвлека тук — точно пред Лефортово — озъби му се Алеви. — Въпреки това, ако проявите малко разум, резултатът ще бъде нула на нула и ние ще се разделим като приятели до следващата ни среща. Не се помайвайте. Да или не?
	Буров неохотно кимна.
	— Кажете им да приберат пистолетите. Веднага!
	Буров издаде заповедта.
	Алеви се загледа в лицето на Буров, сякаш се опитваше да запамети всяка негова черта, и каза:
	— Знаете ли кой съм?
	— О, да. Вие сте мръсният дребен евреин, главният шеф на ЦРУ тук.
	— Е, няма да спорим за определенията. Само искам да ви уведомя, че в кариерата ви се задава сериозна криза. Разбирате ли за какво говоря?
	— Майната ви!
	Холис се доближи до Алеви и се обърна към Буров:
	— Въпреки всичко очаквам утре да ми се обадите във връзка с Додсън.
	Холис и Алеви придружиха Лиза до една от волгите и тримата се качиха на задната седалка. Другите служители от охраната също се качиха в колите и всички потеглиха към центъра на града.
	— Искам една цигара — каза Лиза.
	— Свали прозореца — помоли Алеви.
	Лиза запали цигарата с треперещи ръце.
	— Господи!…
	— Добре ли си? — попита Холис.
	— Да. Искаш ли цигара?
	— Точно сега не.
	— Мисля, че юмрукът в лицето на един полковник от КГБ не бе много добра идея — обърна се Алеви към Холис.
	— В оня момент ми се струваше добра.
	Двамата от охраната на предната седалка се засмяха.
	— Юмрукът беше заради Бренън, нали така, полковник? — каза шофьорът.
	— Отчасти заради Бренън, отчасти заради мен самия.
	— Най-добре е физическото насилие да се избягва — каза сериозно Алеви. — Тук няма място за лични отмъщения.
	Холис мислеше че има, а знаеше, че и Алеви е убеден в същото.
	— Ето така започват тия неща — продължи Алеви. — Сега при първия удобен случай той ще ти счупи ченето.
	— Ако му се удаде подобна възможност, значи съм си заслужил да ми счупи ченето.
	— Те се отнесоха грубо с нас, Сет — прекъсна го Лиза. — Имаме право да се защитаваме.
	— Не, не и тук! — отсече Алеви. — И ти си в техния списък. Не видях точно какво направи…
	— Ритнах оня дебелак Виктор в слабините.
	Мъжете отпред отново се засмяха. Седналият до шофьора каза:
	— Само така, госпожице Роудс.
	Алеви повдигна рамене и се обърна към Холис:
	— Обзалагам се, че поне за момент си помислил, че ще ви оставя да ви приберат.
	— Мисля, че малко се позабави — отговори Холис. — Очаквах да се появиш по-рано.
	— Всичко това планирано ли беше? — попита Лиза.
	Никой не отговори.
	— Вие и двамата сте луди. Сега наистина се чувствам като употребена носна кърпичка. Не съм стръв.
	Отново никой нищо не каза. Лиза се облегна назад и дръпна от цигарата си.
	— Вижте, ще ви помогна. Но в бъдеще искам да ме информирате как стоят нещата, иначе развалям сделката. Става ли?
	Алеви и Холис приеха.
	— Сега вече съм убеден, че Буров е един от основните играчи — изрече Холис.
	Алеви кимна.
	— Не си спомням да съм го виждал, но ще прегледам снимките в архива ни. Разбра ли нещо друго?
	— Разбрах, че когато споменеш Школата за магии на госпожа Иванова, отиваш в затвора.
	— Интересно.
	— Това са безумци, Сет. Никога не съм ги виждал толкова вбесени, че чак да тръгнат да отвличат американци с дипломатически имунитет, да не говорим за убийство.
	Алеви отново кимна.
	— Съвсем са обезумели. — А после добави: — Те нарушиха правилата на играта, така че и ние ще направим същото. В добрата стара Москва ще стане доста напечено. За съжаление нямаме техните средства. Ще трябва да разнищим тая история много бързо, преди да са ни изгонили или пък убили.
	— Ако дадем гласност на случая, ще спечелим малко закрила — каза Холис.
	— Да, но нареждането от Вашингтон е дипломатите да уредят нещата без много шум.
	— Кои неща? — попита Лиза.
	— Репатрирането на майор Джак Додсън — отговори Алеви.
	— Ами ако той не иска да бъде репатриран? Буров каза, че е дезертьор.
	— Ще трябва да говорим с него за това — каза Холис.
	Колата наближи входа на посолството и Холис видя, че близо до чайките бяха паркирани три форда.
	— Ние сме в пълна бойна готовност, така ли? — попита той.
	— О, да — отговори Алеви.
	— В тая история има още нещо, нали? — обади се Лиза. — Не става въпрос само за Додсън. Какво представлява Школата за магии? Място за промиване на мозъци ли? Дали Додсън е при Буров, или пък се крие? Някой ще ми отговори ли на тия въпроси?
	Всички мълчаха.
	— Имам си начин да накарам мъжете да говорят — заяви Лиза.


>>	18.

	Холис, Алеви и Лиза стояха във фоайето на административната сграда.
	— Заповядайте у дома да пийнем по нещо — предложи Лиза. — Имам нужда от нещо по-силничко.
	— Трябва да изпратя едни съобщения тая вечер, преди във Вашингтон да е станало пет часа. Ще се видим утре — каза Алеви и се запъти към асансьора.
	— А ти? И ти ли трябва да изпращаш вечерни съобщения? — обърна се Лиза към Холис.
	— Не, ще дойда да пийнем набързо по едно.
	— Набързо? — усмихна се тя.
	— Както и да е.
	Излязоха на терасата отзад и по алеята стигнаха до жилищните постройки. Тя отвори вратата на апартамента си и го поведе към всекидневната.
	— Какво ще пиеш?
	— Скоч без лед.
	Лиза сипа питиетата. Холис се огледа. Апартаментът бе в съвременен стил. В единия край на всекидневната бе кътчето за трапезарията, а оттам се влизаше в малка кухничка. Спалнята трябва да бе на горния етаж. Мебелите, както и повечето дреболийки наоколо, бяха от Финландия — най-близката западна страна, от която най-лесно можеха да се внесат качествени стоки за бита.
	Това бе жилище, типично за който и да е американски служител от средната класа, но всеки висш съветски бюрократ би завидял на Лиза.
	Тя му подаде питието и вдигна тост:
	— За поредната ни приятна среща — после пусна касета с музика на Рахманинов.
	Холис се вгледа в една икона на стената.
	— Оригинална ли е?
	— Да. На баба ми е. Ще ми е доста трудно да я изнеса от страната, като си тръгна оттук.
	— Ще я сложа в дипломатическата си чанта.
	— Сериозно ли говориш? Благодаря ти, Сам.
	— Възнамеряваш да напускаш ли? — попита той.
	— Не, но някакво вътрешно чувство ми подсказва, че дните ми тук са преброени.
	Холис кимна с глава. Лиза седна на единия край на кушетката, а той на другия.
	— Не става въпрос само за Додсън — каза тя. — Там има стотици като него, нали? Точно това искаше да ми кажеш… когато ние… в спалнята на Павел.
	Холис я погледна.
	— Сигурно съм казал прекалено много неща — отговори той най-после.
	— Няма да издам на никого това, което си казал. Вие със Сет обменяте ли си информация?
	— Ние си продаваме информация. В тая работа човек не получава нищо просто ей така. Моят отдел — военното разузнаване — стои на малко по-ниско стъпало от ЦРУ. Така че трябва да пазя стола, на който седя. Всичко е доста дребнаво. Но състезанието е типична американска черта.
	— Но вие се разбирате добре. Имам предвид, личните ви отношения.
	— Да. Той е мой приятел.
	Тя кимна.
	— Какво ще кажеш, ако сменим темата, а?
	Тя се изправи и отиде до прозореца, който гледаше на север, отвъд тухления зид. Между две сгради на отсрещната страна на улицата тъкмо бяха опънали огромен плакат в чест на предстоящото честване на годишнината от Октомврийската революция, която според Григорианския календар се пада на седми ноември.
	— Погледни плаката: „Миролюбивият съветски народ настоява за прекратяване на американската агресия“. Това за мен ли е предназначено? — учуди се Лиза.
	— Обади се на регионалната комисия и питай.
	— Те са затънали в работа по подготовката за техния Великден — измърмори Лиза. — Тези проклети червени знамена навсякъде на това ужасно място призовават, подмамват, прославят — като драсканици по стените, субсидирани от държавата. Боже мой! Знаеш ли, Сам, когато дойдох тук за пръв път, бях потресена от рисунките със сърп и чук, които виждах на всяка крачка, бях просто ужасена, защото ние сме свикнали да реагираме срещу някои символи, както срещу пречупените кръстове. Веднъж един висш партиен служител ми каза, че от вида на кръстовете в Кремъл го побивали тръпки, а като видел държавния печат на нашето посолство, се вбесявал. — Тя се усмихна тъжно: — Иска ми се да не ни се повишава адреналинът, когато видим червени петолъчки, или еврейски жълти звезди, или каквото и да е там друго. Но ние сме като ония глупаци на другаря Павлов, Сам. Приучиха ни да плещим глупости.
	— Кои са те?
	— Те са това, което ще бъдем ние след двайсет години. Ние се учим да бъдем като тях.
	— Налей ми още.
	— От същото ли?
	— Естествено. Само че този път повече.
	Тя му наля двойно уиски, после седна близо до него.
	— Може ли да ти кажа нещо? Ужасно се изплаших в Лефортово. За втори път ме поставяш в такава ситуация.
	— Утре вечер ще гледаме кино. Ще дават „Рамбо 8“.
	— Ей, спомняш ли си — засмя се тя, — когато оня руски хлапак се прехвърли през стената, влезе в кино салона и изгледа целия филм, преди да се усетят, че е вътре?
	— Да, спомням си. Тогава посланикът отсече няколко глави от охраната.
	— Момчето просто искало да гледа филма. Кой филм даваха всъщност?
	— „Роки 9“.
	— Кога ще се освободят тия хора, Сам? Според мен им трябват двеста милиона като онова момче. Кога ще стане това?
	— Навярно никога, Лиза.
	— Не говори така. Човешкият дух…
	— Да подхванем някоя по-приятна тема, ако обичаш. Хареса ли ти вечерята?
	— Та ние дори не вечеряхме. — Тя скочи: — Умирам от глад. По-миналата вечер готвих разолник. Остана малко от нея.
	— Какво е това?
	— Супа от мариновани зеленчуци.
	— Благодаря, предпочитам да си пия скоча.
	— Опитвам се да се науча да готвя традиционната руска кухня.
	— Обади ми се, когато се научиш.
	Тя отиде до хладилника, извади парче наденица и започна да яде.
	— Обичаш ли чесън? Тъпкана е с чесън.
	Холис стана.
	— Спиш с дрехите си и ядеш чесън преди лягане. Мисля, че е време да си тръгвам.
	— Не. Остани. Говори ми. Не искам да оставам сама тая вечер.
	— Тук, в района на посолството, си в пълна безопасност.
	— Знам. — Тя замислено продължаваше да дъвче наденицата, а след малко добави: — Десетина пъти ти се усмихнах долу в проклетото фоайе, после в асансьора…
	— Това ти ли беше? И това усмивки ли се наричат?
	— Сам, ти не си спомняш, но аз бях на онова малко празненство по случай изпращането на Катрин. Тогава знаеше ли, че тя няма да се върне?
	— Усъмних се, когато я видях да събира всичките си неща.
	— А-ха, добра шпионска работа си свършил. Ще се развеждате ли?
	— Опитвам се да разбера на коя страна ще бъде правосъдието. Може да отскоча до Щатите и да подам молба за развод, или изобщо да направя нещо. Но не мога да реша в коя държава ще живея. Навярно в Сибир, ако не внимавам.
	— Значи сте в процес на развод?
	— Да. Но коя женена двойка не е в процес на развод в наше време?
	— Да ти разкажа ли за Сет?
	— Не, докато не спреш да дъвчеш скапаната наденица.
	Тя остави наденицата на барплота.
	— Искаш ли да ти покажа моите снимки?
	— С удоволствие.
	Лиза отиде до шкафа под етажерките с книги и измъкна оттам два албума. Постави единия на масичката за сервиране, седна до Холис и разгърна другия върху скута си.
	— Тази е първата снимка, която направих, когато пристигнах в Москва. Това са последните дървени къщи, които някога опасваха пътя до Шереметиево. Сега вече ги няма.
	Тя прелистваше страниците и Холис забеляза, че под всички снимки има листчета с напечатан текст. Повечето бяха черно-бели, но имаше и цветни, правени през пролетта и лятото. Това бяха снимки на църкви и храмове, с отбелязани дати на тяхното разрушаване. Имаше и такива, правени по време на самото разрушаване, и други — на новопостроените на същото място сгради. Не беше романтик по отношение на архитектурата, но ефектът на тези фотоси беше потресаващ. Често до заснетите стари дървени къщи се виждаха и хора, някои стояха надвесени на прозорците, други простираха пране в дворовете или пък разговаряха през плетовете. Бяха груби като небоядисаните дървени къщи и също като тях идеално се вписваха в общия пейзаж от тесни улички, заплетени руски брезови дървета и огромни слънчогледи, забулили оградите. На фотосите се виждаха и кучета и котки, въпреки че през двегодишния си престой в Москва Холис не бе видял нито едно куче или котка. За свое най-голямо учудване той не разпозна поне едно от фотографираните места и ако не знаеше, че това е Москва, би помислил, че става въпрос за някой малък провинциален град сред степта. Сякаш сред бетонните грамади на Москва се криеше друг град.
	— Много интересно, Лиза. Невероятни снимки!
	— Благодаря.
	— Къде се намират тия места?
	— Всички са непосредствено преди околовръстното шосе, защото нямам право да излизам извън града. Част от тях са били отделни села, но с времето са влезли в границите на Москва. Други са стари квартали в центъра на града, несъборени все още, защото са скрити сред големите бетонни блокове.
	— Много американски градове преминават през същия етап на грозно строителство — отбеляза Холис.
	— Да — каза Лиза, — но това се дължи на спора между естетиката и печалбата. А тук целта е да се вкарат всички в жилищни блокове, където ще могат лесно да се наблюдават. И това не се отнася само за градовете. Един ден цялата провинция ще изглежда като оня совхоз, който видяхме.
	— Това не е наш проблем — каза Холис.
	— Сигурно си мислиш, че страдам от някаква мания, и навярно си прав. Но не мога да разбера какво право имат тия бюрократи да унищожават домовете на хората или пък културни и религиозни паметници, които по един или друг начин принадлежат на света. Виж тия снимки — „Малий театър“ точно до „Болшой“, Московския художествен театър „Станиславски“, храма „Свети Николай“. Всички били обявени за разрушение, но няколко московски художници и писатели подочули за това и изпратили протестно писмо. Така станало и с квартал „Арбат“. Моряците корабокрушенци все още се държат, но никой не е в състояние да спре тези набези над миналото. Ще съборят дори Кремъл до основи, ако са сигурни, че ще се измъкнат безнаказано.
	— Може би ще могат да го продадат на някой американски бизнесмен, който да го превърне в увеселителен парк.
	Холис отгърна следващата страница от албума и видя снимка на Лиза на верандата на някаква къща във викториански стил. Това би могло да бъде нейната собствена къща в Сий Клиф, ако до нея не стоеше някакво семейство, чиито членове много приличаха на руснаци, а възрастните пиеха московска бира от бутилки. На снимката беше и Сет Алеви, сложил ръка на главата на Лиза, необичайно усмихнат. Надписът под снимката гласеше: „Аз и Сет на лов в Татарово с истински брокери на недвижимо имущество.“
	— Глупости — намръщи се Лиза и прелисти страницата. Продължи да му показва останалите снимки, но Холис вече не внимаваше. Тя като че ли го усети и остави албума на масичката за сервиране.
	— На снимката е едно еврейско семейство. Дисиденти — каза тя, след като помълча.
	Холис стана и си наля още едно питие.
	— Е, смяташ ли, че някой издател в Ню Йорк би се заинтересувал от това? — попита Лиза.
	— Може би. Снимките са много добри. Имаш усет.
	— Благодаря. Може ли да те снимам за моя албум?
	— Не.
	— Сърдиш ли се?
	— Може би.
	— Ами… съжалявам… Не трябваше да ти казвам за това, но той се заинтересува силно от моята работа, от тоя очерк. Каза, че има връзки в няколко издателства… Затова от време на време ходехме заедно да снимаме.
	— Добре, добре.
	Холис вярваше, че Алеви е говорел искрено. Всъщност ЦРУ имаше много връзки с издатели, чиято цел бе да издават антисъветска литература. Той не знаеше как точно ги подмамваха и дали издателите знаеха с кого си имат работа, но бе подочул, че тая програма се осъществява доста успешно. Подозираше, че Лиза няма и представа, че и с това Алеви я бе пъхнал в още една от дребните си странични игрички. Така или иначе, албумът имаше големи достойнства. Холис бе убеден, че един ден щеше да види книгата в някоя книжарница, а на първа страница ще има изказани благодарности към Сет Алеви и неговата компания. Тоя мъж наистина знаеше как да съчетава работата с удоволствието.
	— Нали ми каза, че ще бъде опасно — прекъсна Лиза недоброжелателните му мисли.
	Холис я погледна:
	— Моля?
	— Това, което става. Опасно ли е.
	— Да. Опасно е.
	— Не можеш ли да ми дадеш още някои факти?
	Хрумна му ужасната мисъл, че Лиза докладва всичко на Сет Алеви. Но ако това наистина бе така, то тогава излизаше, че той съвсем не познава хората, както досега смяташе.
	— В основни линии знаеш всичко — каза Холис. — Ще ти обяснявам подробностите тогава, когато обстоятелствата го налагат.
	— Ще играя в тая игра, Сам — усмихна се тя, — но няма да говоря с вашите термини. Ще си говоря на английски.
	Той също се усмихна в отговор на думите й:
	— Когато ти се прииска да се откажеш, просто кажи: „Отказвам се.“ Нищо повече не е необходимо.
	— Наистина ли имаш нужда от мен?
	— Тук не са много енергичните и пламенни американци. Знам, че това е в противоречие с правилата на твоята Информационна агенция, да не говорим пък за правилата на Пентагона. Но наистина имам нужда от теб.
	— Окей. Спечели ме. — Тя се усмихна многозначително. — Е, какво мога да направя сега за теб?
	Холис не обърна внимание на този въпрос.
	— Обзалагам се, че знаеш къде се намира гробът на Гогол.
	— Естествено че знам. — Тя се засмя. — Има ли някой да не го знае?
	— Да, необразованите в културно отношение, с които работя, включително и моя милост. Къде се на мира?
	— Защо се интересуваш? Забава ли ще има там?
	— А, значи вече са те питали за това?
	— Разбира се.
	— Е?
	Тя пъхна пръст под колана му.
	— Всяко нещо по реда си. Чувствам се ужасно, когато си помисля, че съм била с някой мъж само за една нощ.
	Холис остави питието си на края на масата.
	— Така че — каза тя, — нека да го направим още веднъж.
	— Ами… — той погледна часовника си.
	Тя го прегърна и целуна, после плъзна пръсти и отново усети белезите по гърба му.
	— Сега можеше да си в Школата за магии.
	— Предполагам, че си права.
	— Но вместо това си тук. Жена ти е в Лондон. Грегъри Фишър е мъртъв, а майор Додсън е Бог знае къде. Как ще свърши всичко това?
	— Нямам представа.
	— Кога изтича назначението ти тука?
	— Когато реши Пентагонът. А твоето?
	— След двадесет месеца. А при това положение може би и по-рано. Какво ще стане, ако единият от нас трябва да си тръгне преди другия?
	Холис не отговори.
	— Стъпка по стъпка — Лиза кимна към стълбището. — Нека първо да се изкачим по тези стълби.
	Тръгнаха по тях към спалнята й. И там обзавеждането беше финландско — светъл ясен, фински кристал, предмети от Сотка, Фърбиг и Арика — все имена, с които служителите в американското посолство отдавна бяха свикнали и високо ценяха. На тавана беше закрепено едно китайско хвърчило, а опашката му висеше по стената над леглото.
	— Много е красиво.
	— Ти си третият мъж, който влиза в тая спалня.
	— Това наистина е особена привилегия. Виж, съзнаваш ли, че аз съм почти двадесет години по-възрастен от теб?
	— Другите двама също. Е, и какво?
	Холис я погледна. Нещо в Лиза Роудс силно го привличаше. Тя беше малко мъжкарана, но в същото време много женствена, наивна и пряма, а освен това — и проницателна. Понякога се държеше съвсем трезво, а понякога реагираше по детски необмислено.
	— Двадесет и девет определено ми харесва — каза Холис.
	— Никога не съм опитвала тая поза.
	— Говоря за твоята възраст.
	— О-о… — Тя се засмя сконфузено, после изхлузи обувките и разкопча блузата си. — Остани до утре сутринта. Искам, когато се събудя да бъдеш до мен. Както в Яблоня.
	— Би било чудесно.


	Будилникът иззвъня и Холис се протегна да го натисне, но той не бе на мястото си. Лиза го изключи откъм своята страна.
	— А, значи и ти си имаш своя страна.
	— Къде съм?
	— В Париж. Казвам се Колет.
	— Приятно ми е да се запознаем.
	Щорите бяха спуснати, а завесите покриваха плътно прозореца според тукашните заповеди. Холис светна лампата.
	— Преди обичах много слънцето да влиза сутрин през прозореца ми — каза Лиза.
	— Аз също — отговори той, — но тук така или иначе няма слънце, само микровълни, идващи откъм отсрещните сгради.
	Тя се сгуши до него и прокара ръка по слабините му, докато в същото време го целуваше по бузата.
	— Много си нежна.
	— А ти не си — отбеляза тя.
	— Дай ми малко време.
	— Разбирам. — Тя стана от леглото и отиде в банята.
	Холис чу, че пусна водата. Телефонът на нощното шкафче иззвъня. Той го остави да звъни известно време. После, в противоречие с трезвия разум, вдигна слушалката.
	— Ало?
	— Добро утро — беше гласът на Сет Алеви.
	— Добро утро.
	— Исках да говоря с теб.
	— Тогава ми се обади в моя апартамент.
	— Но тебе те няма там.
	Холис провеси крака от леглото.
	— Опитай пак.
	— Искам да се видим в единадесет тази сутрин — троснато отговори Алеви.
	— В 10,30 имам среща с двама полковници от съветските военновъздушни сили.
	— Тя е отложена.
	— Кой я отложи?
	— Помоли и Лиза да дойде на срещата. И нейната програма е освободена за този час. Ще се видим в обезопасената стая на Отдела за разузнаване. — Алеви затвори.
	— Къде си? — провикна се Лиза от банята.
	— Сега съм си на моята страна. — Холис стана.
	„Копеле.“ Помисли, че Алеви би могъл да изчака и да се обади в кабинета му. Замисли се за живота на американците тук, между тухлените стени. Тук човек би могъл да играе боулинг, да плува в закрития басейн, да играе скуош или да гледа някой филм в киното. Но ако нито едно от тия занимания не ти е по вкуса, би могъл да се побъркаш, както твърдеше за себе си жена му, или пък да се отпуснеш в едно или друго що-годе относително приемливо за обществото поведение — сексът извън семейството, алкохолизмът или социалната отчужденост бяха тук твърде често срещано явление. По-приемливите начинания включваха четенето на дълги руски романи, работа по шестнадесет часа в денонощието или пък опознаване на местните хора и страната им, така както правеше Лиза. Последното хоби обаче би могло да те изправи пред разочарования и проблеми, защото страната домакин, за разлика от повечето други страни, не се ласкаеше от подобен интерес и не искаше другите да я опознават. Дори перфектното владеене на езика им вече те правеше потенциален шпионин. Ксенофобията е толкова присъща на руснаците, колкото и борша им, мислеше Холис. И ако нещата тук, между стените, не са достатъчни, за да те сломят, отвъд стените са мъжете и жените на Седми отдел на КГБ — така наречените „слухари на посолството“, които непрекъснато държаха под строго наблюдение сградите и всеки индивид вътре в тях.
	Холис дръпна завесите само няколко сантиметра и надникна навън в току-що пукналото се утро.
	Новото посолство трябваше да бъде построено точно тук, защото това бе единственото място, отпуснато им от съветското правителство. Освен нездравословните изпарения от реката имаше още един проблем. Ниското местоположение даваше чудесна възможност на КГБ да инсталира в целия участък наоколо подслушвателни устройства, чиито микровълни действаха с дълъг обхват и техният ефект върху човешкия живот не беше изяснен, но се подозираше, че един от резултатите е левкемия.
	Дори телефонните разговори вътре в самия район, например между апартаментите на Алеви и Лиза, се подслушваха, а стаите непрекъснато се наблюдаваха, поради което щорите почти винаги бяха спуснати.
	Лиза излезе от банята само с една кърпа около врата си.
	— Кой се обади?
	Холис я погледна в сумрака. С дрехи изглеждаше слаба, почти фина. Но гола — имаше едри гърди и добре закръглени бедра. Космите й отпред бяха леко червеникави.
	— Лицето ми е тук горе.
	— О, да… — каза Холис. — Обади се Сет.
	— А…
	— Иска да разговаря и с двама ни в единадесет. Програмата ти за деня е изчистена.
	— Сега пък какво мислиш, че ще искат?
	— Кой знае?
	— Да не би да си имаме неприятности заради… това? — попита Лиза.
	— Аз — може би да. Аз съм женен. Вие, несемейните, винаги се измъквате.
	Тя се замисли, после каза:
	— Това не бе много добра идея. Постъпих егоистично. Ти можеш да изгубиш повече неща от мен.
	— Дами и господа, току-що приключи задължителната реч след коитус.
	Те стояха на метър разстояние един от друг, и двамата голи. Погледът на Лиза мина по тялото му от горе до долу.
	— Я какво чудо си имаш там! Малкият е много палав.
	Холис се усмихна, въпреки че бе ядосан от обаждането на Сет.
	— Хайде да сбъркаме ония слухари от КГБ с нашите сексуални желания — каза Лиза.
	Тя хвана ръката му и го поведе към банята. Любиха се под душа и въпреки протестите му тя го обръсна с розовото си пластмасово ножче. Даде му четка за зъби, после слезе в кухнята да приготви кафе.
	Докато се триеше с хавлията, Холис разгледа множеството женски дреболии на етажерката в банята. Предположи, че и Катрин е имала почти същите, но никога не ги бе забелязал. Всичко това тук му се струваше съвсем непознато. Несъзнателно взе някакво шишенце с тоалетно мляко и го помириса.


>>	19.

	Тоя път срещата им бе в обезопасената стая на Отдела за разузнаване, защото в своята обезопасена стая посланикът имаше среща с четирима мъже, пристигнали току-що от Вашингтон. Очевидно положението бе доста напечено. Служителите в посолството, дори и тези, които нямаха нищо общо с дипломацията и разузнаването, разбраха, че става нещо необичайно, защото се случиха доста неща: Бренън отлетя за Лондон, целият в бинтове; волги, фордове и чайки фучаха нощем.
	След като си тръгна от Лиза, Холис както обикновено отиде в снекбара. Установи, че закусва в компания от шестима на маса за четирима. Опитаха се да го подмамят да говори, като му пуснаха най-различни слухове, но Холис им отговори кратко и неопределено нещо от рода на: „Аз съм само служител на военновъздушните сили. Не знам нищо повече от това, което знаете вие.“
	Чарлз Банкс се покашля леко. Погледът му срещна очите на Холис, после и на Лиза, и той започна:
	— Полковник Холис, госпожице Роудс, имам неприятното задължение да ви информирам, че съветското правителство е изпратило официално оплакване срещу вас двамата. Подробностите не са важни. И двамата сте обявени за персони нон грата. — Той ги изгледа отново: — Имате пет дни да оправите нещата си тук и да напуснете страната. Ще отлетите в понеделник сутринта.
	Лиза погледна Алеви, после Холис. И двамата мълчаха. След малко тя заговори с развълнуван глас:
	— Това не е честно. Не е честно, Чарлз.
	Банкс не й обърна внимание и продължи:
	— Както може би знаете от работата си тук, съветско — американските отношения са на път да се подобрят. В резултат на това се влошават китайско — американските отношения. Китайците сега искат да започнат преговори с руснаците. Подготвя се ново преразпределяне на световните сили и нашето правителство се тревожи да не остане изолирано.
	— Не съм имала намерение да нарушавам баланса на световните сили — прекъсна го саркастично Лиза. — Не мисля, че това е целял и Сам. Нали, Сам?
	Холис се направи, че не я е чул. Алеви едва сдържа усмивката си. Банкс преглътна и се облегна назад.
	— Балансът на световните сили, госпожице Роудс, не е шега работа.
	— Не съм някоя празноглавка, Чарлз — отвърна троснато Лиза. — Нито пък имам намерение да променям същността си, или пък да правя компромиси с принципите си, за да угодя на моментните нужди на своето правителство. Убийството си е убийство. Освен това там, някъде навън, се намира един американски военнопленник, който е в опасност. Щом не мога да му помогна, а и вие няма да го направите, тогава ще подам оставката си и ще направя този случай публично достояние.
	— Благодаря за разсъжденията ви, госпожице Роудс — отговори Банкс хладно. — Моля да разберете, че оттук не ви изритват Щатите, а съветското външно министерство. Ние не искаме нито сътрудничеството, нито оставката ви, нито каквото и да е друго от вас. Искаме само да си съберете багажа и да си тръгнете, така както ни умоляват. И нищо няма да правите публично достояние.
	Лиза се извърна на другата страна и като че ли не обърна никакво внимание на Банкс.
	— Във вашето досие — обърна се той към Холис, — както и в досието на госпожица Роудс, няма да има нищо, което да уронва престижа ви. Ще направим изявление, в което ще съобщим, че напускането ви не се дължи на непристойно поведение. Това задоволява ли ви, полковник?
	— Генерал.
	— Моля?
	— Искам да получа звание „генерал“, господин Банкс.
	— О… разбирам. Да, ще предам това на… съответните хора. Ако имате необходимите прослужени години, необходимите заслуги и други…
	— Не, нямам, но ще предадете на главнокомандващия да пренебрегне тия подробности.
	Банкс задържа погледа си върху Холис, после продължи:
	— И на двама ви ще дадат тридесетдневен отпуск. Ще получите и нови назначения, които ще бъдат перспективни за бъдещите ви кариери.
	— Искаме да бъдем назначени на едно и също място — обади се Лиза.
	Банкс погледна Алеви, после се обърна към нея.
	— Това е невъзможно.
	— Защо?
	— От гледна точка на сигурността.
	— Какво означава това?
	Банкс погледна часовника си така, че всички да го забележат.
	— Трябва да се кача горе. Господин Алеви през това време ще ви разясни подробностите по отпътуването ви. — После добави с по-мек тон. — Лично аз съжалявам, че си тръгвате. Всички смятаме, че работата ви е изключително ценна за цялата дипломатическа мисия. Вашият руски е просто несравним. Сам, Лиза, желая ви късмет. — И Банкс излезе.
	Алеви отиде до барчето и си наля водка и леденостуден портокалов сок. Имаше и подноси с различни деликатеси.
	— Заповядайте, вземете си. Чарлз нареди да сервират някои вкусни неща, за да се почувствате по-добре.
	Лиза стана и си наля гореща вода за чай от сребърна кана.
	— Сам, искаш ли нещо? — попита тя Холис.
	— Кафе, ако обичаш.
	Тя му поднесе кафето и седна на стола до него. Алеви сложи на масата табла, отрупана с червен и черен хайвер, сметана, препечени филийки и масло.
	— Когато тук ти бият дузпата, поне замазват положението с масло — забеляза Лиза.
	Алеви дъвчеше някаква сладка.
	— Не си справедлива, Лиза. — Той изтри пръстите си с памучна салфетка. — Сега ще ви прочета някои точки от Закона за държавна сигурност, в който се казва, че сте длъжни да не говорите за това, което сте видели, чули или чели, докато сте заемали своите длъжности тук.
	Алеви им прочете инструкциите и накрая ги помоли да разпишат някакви заявления — част от стандартната процедура в подобни случаи.
	Алеви седна срещу тях и остави питието си на масата. Намаза си триъгълна филийка със сметана и хайвер и се обърна към тях:
	— Така е по-добре.
	— Мисля, че с масло е по-хубаво — отговори Холис.
	Алеви отхапа от филийката и го погледна хладно.
	— Исках да кажа, че е по-добре, че ви изритват. Ако не ви гонеха, това би означавало, че КГБ е убедило политбюро да им даде още една възможност да ви пипнат. Очевидно политбюро, в ролята си на пъдар, е отговорило на КГБ, че вече са пропуснали шанса си и че ловният сезон за разни там Лизи и Самовци е приключил.
	Холис допи кафето си.
	— Това ли е всичко, Сет?
	— Не. Съветвам и двама ви да не напускате района на посолството през дните, които ви остават.
	— Възнамерявам да си купя някои изделия на руските художествени занаяти, преди да си тръгна, да направя снимки, и други такива неща — каза Лиза.
	— Това е моят личен съвет — вдигна рамене Алеви. — А следващото е официална заповед — не трябва да напускате вратите на посолството сами и не трябва да излизате след залез-слънце.
	— Мислех, че за нас сезонът е приключил — обади се Холис.
	Алеви стана и си наля още едно питие.
	— Там, където има пъдари, има и бракониери. — После добави: — Ако от това ще се почувствате по-добре, искам да ви осведомя, че и нашето правителство е изритало военното им аташе и съветника им към масмедиите от Вашингтон. В утрешните вестници ще пише.
	— Освободена ли съм от служебните си задължения? — попита Лиза.
	— О, да. И двамата. „Интердийн“ — една западногерманска компания, ще се погрижи за багажа ви. Трябва ви време, за да си подготвите нещата.
	— Кой ще се срещне с Аса в неделя? — попита Холис.
	— Ще се наложи ти да го направиш. Кажи му, че за него ще се погрижи някой друг. Ще уточните подробностите. Не го изпускай.
	— Ще го измъкнем ли?
	— Ако ти даде това, което му поиска.
	— А защо не изритаха и тебе? — попита Лиза Алеви. — Ти си тоя, дето насочи пистолет срещу Буров.
	— Ами — отговори Алеви — самото КГБ иска аз да си остана тук, водено от принципа, че е по-добре да си имаш работа с дявола, когото познаваш. А и ако ме бяха изритали, тогава и ние щяхме да изритаме техния висш резидент във Вашингтон, така както се случи през 1986-а. Това пък ще доведе и до други изритани. Вече никой не иска това да се случва. Резултатът е равен — два на два.
	— Дипломацията притежава някаква невероятна алогичност, която се превръща в своего рода нейна логичност — отбеляза Лиза.
	— Ще сложа мисълта ти в рамка и ще я закача в обезопасената стая на посланика. — Алеви се усмихна на Лиза и се загледа за момент в нея, след това попита, като се опитваше гласът му да звучи по-меко: — Е, лейди Лиза, къде ще прекарате отпуската си?
	— Не знам… това ми дойде съвсем изневиделица. Сигурно в Ню Йорк…
	Алеви погледна Холис:
	— А ти?
	— Не съм много сигурен. Предполагам, в Лондон, за да се заема с оная работа. После, може би, в Япония — да видя как старите се справят с религията на Зен. След това — в Ню Йорк, да видя брат си, който не желае да напуска своята астрономическа зона. — Замисли се и добави: — Може да отида и до Ню Канаан, за да изкажа съболезнования на семейство Фишър.
	— И аз ще отида — кимна Лиза.
	— Да не сте посмели — каза Алеви ядосано. — Добре ще се погрижат за вас, ако се опитате да проявите съпричастие. И двамата можете да си изберете да работите където пожелаете по света, с изключение на страните зад желязната завеса. Това ви предлагат.
	Лиза продължи думите му:
	— Стига да не сме заедно. Това твоя идея ли беше?
	— Няма да удостоя този твой въпрос с отговор.
	— Е, аз ще обсъдя всичко това с моите хора — изправи се Холис. — Моята служба има предимство при уреждане на подобни въпроси.
	— Свърши ли?
	— Не. Сега бих искал да ми разкажете за отклонението си до Бородино.
	— Няма много за разказване — отговори Холис. — Все пак аз наистина застрелях двама от патрула на КГБ.
	— Господи! Сериозно ли говориш? — скочи на крака Алеви.
	— За съжаление да.
	— Боже мой! От това им е прекипяло. Защо, по дяволите, не ми каза? Големи късметлии сте, щом сте още живи.
	— Беше неизбежно.
	— Добре, добре. Какво друго се случи при Бородино?
	— Ще ти дам подробен доклад преди отпътуването си. — След кратка пауза той продължи: — Но както се казва сред дипломатическите кръгове, quid pro quo*.
	[* Услуга за услуга (лат.). — Б.пр.]
	— Не искаш ли сега да го направим? — запита в отговор Алеви. — Е, но както също се казва, аз няма да се съглася при каквото и да е задължително условие. Ще ми кажеш всичко без никакви предварителни условия и без каквито и да е гаранции, че ще получиш нещо в замяна. Ако не го направиш, ви гарантирам и на двамата, че покривът над главите ви ще се срути.
	— Не заплашвай един убиец, Сет — отговори Холис съвсем спокойно.
	Алеви и Холис се гледаха вторачено, после Алеви се усмихна.
	— Съжалявам. Просто предавам заповеди.
	Лиза се доближи до Алеви и каза доста троснато:
	— Когато ни информираш как ще бъде разследвано убийството на Грегъри Фишър и какво правиш за майор Додсън, ние ще ти кажем какво видяхме при Бородино. Това няма да бъде поредният случай, при който просто се отписва от дневния ред смъртта на един американски гражданин заради интереса на някакви дипломатически маневри.
	— Не си играй на журналист, който разследва разни интересни случаи, Лиза — отвърна Алеви. — Ти си кореспондентка на Информационната агенция на Съединените Щати.
	— Чух, че приятелите ти във Вашингтон вече са го направили — каза Холис.
	— Нямам нищо общо с онова — отговори Алеви.
	— С кое? — попита Лиза.
	— Нищо. — Алеви тръгна към тапицираната с кожа, добре уплътнена врата. — Вижте, съгласен съм, че това е гадна работа, която унищожава човешкото у човека, но са необходими събития като тези от последните дни, за да стане всичко реалност. Не съм ли прав? Във военното разузнаване се занимавате с разни статути, цифри, способности и дърдорите за термоядрено разрушение. Празни приказки. Но сетне някой вонящ тъпак те залепва за някоя кола така, както на мен ми натикаха ташаците чак в корема с ритници и… гледай ти! Съветско — американската борба за надмощие взела съвсем нова насока и се задълбочила. — Алеви отвори вратата. — Имам много добри основания да се погрижа за всичко това. Чарли Банкс може да вдига пара и да плещи баналности ако ще и цял ден, а аз цял ден ще се усмихвам и ще кимам с глава. Но си гледам работата, а той да си гледа неговата. Що се отнася до вас двамата, дипломатите ще кажат, че този проблем не е по силите ви и е извън вашата власт.
	— Аз сам ще реша това — каза Холис, докато излизаше заедно с Лиза. — Не ти или дипломатите.
	— Знам, че ще го направиш, Сам. — Алеви продължи с по-мек тон: — О, тържеството е в събота, в шест и тридесет, в залата за приеми. Ще дойде и посланикът. Тържествата в чест на заминаващи си персони нон грата са много по-забавни, отколкото обикновените прощални тържества за някой, чието назначение е изтекло. Подгответе се за малко майтапи. Имайте готовност да изнесете остроумни речи поради какви причини са ви били шута и други такива неща. — Алеви протегна ръка за довиждане.
	— Не позволявай на това място, на тая работа да унищожи човешкото у теб — каза Лиза.
	Алеви се замисли за момент, преди да отговори:
	— Докато все още съм в състояние да изляза в студената нощ, за да помогна на една преследвана от закона жена, със сигурност съм окей.
	— Надявам се.
	— Аз също — Алеви затвори вратата.
	— Какво е станало във Вашингтон? — попита Лиза Холис, докато отиваха към асансьора. Холис помисли малко, после отговори:
	— Приятелите на Сет във Вашингтон организирали нападение на едно момиче — дъщеря на съветски дипломат. Оставили я в района на Американския университет със счупена челюст.
	Лиза застина на място.
	— Но… Сет не е знаел, нали?
	— Мисля, че не. — Ала Холис бе сигурен, че Сет е знаел за това.
	Тя отново тръгна.
	— В службата на Сет има хора, които се разправят с руснаците по неофициален начин — на междуличностна основа — поясни Холис. — Сами са се нарекли банда „Зъб за зъб“. Една счупена ръка в Москва или Будапеща е сигурна гаранция за нещо подобно във Вашингтон или Лондон.
	Лиза поклати глава.
	— Тая философия на разплата на всяка цена в действителност е довела до намаляване броя на счупените крайници. Всъщност нещата през последните няколко години доста поулегнаха. Фактът, че Буров е избрал да действа грубо, е доста красноречив… Той показва колко загрижени са ония от КГБ. Това е сигнал за Сет и за мен, че нещата могат много бързо да излязат извън контрол.
	— Те не са много остроумни, нали?
	— Не, те реагираха прекалено твърдо и привлякоха вниманието на всички.
	Качиха се с асансьора на седмия етаж и тръгнаха към кабинета на Лиза.
	— Не можем ли да свършим нещо полезно до понеделник? — попита Лиза.
	— Не трябва да говорим много извън обезопасените места.
	Тя кимна.
	— Вярно ли е, че ние самите се подслушваме? За да се види кой нарушава правилника за сигурност и разговаря там, където не му е мястото?
	— Навярно е така. Уморих се да шепна на ушите на разни хора, с които не се познавам чак толкова добре.
	— Ти не съжаляваш, че си тръгваш, нали?
	— Не, но не ми харесват обстоятелствата, при които си тръгвам. А ти?
	— Аз съм тъжна. Но се радвам, че това засяга едновременно и двама ни. Можем да се сближим още повече там навън, Сам. — Тя се усмихна. — Генерале.
	Отвърна й също с усмивка.
	— Те ще си сътрудничат. Ако преди това ние не го направим. — Той погледна часовника си. Ще отида да прибера нещата си от кабинета.
	— И аз.
	Постояха така за момент, после Лиза каза:
	— Запиши следното в досието ми: мисля, че се влюбвам в тебе.
	— Малко по-силно, ако обичаш, за да стигне до микрофона.
	Тя се усмихна.
	— Ще се видим ли довечера?
	Той отвори вратата на кабинета й.
	— За вечеря, става ли?
	— Да, при теб. Но аз ще готвя.
	— Имам само бира и горчица. Но ще отида да напазарувам, ако ми дадеш списък с необходимите продукти.
	— Не, аз ще отида до Първи гастроном. — И тя обясни: — Ще приготвя нещо типично руско. Ти купи водката.
	— Не трябва да напускаш района сама — напомни й Холис.
	— Да, но Първи гастроном няма обслужване по домовете.
	— Бъди предпазлива.
	— Отивам само до гастронома.
	— Бъди внимателна.
	— Разбрано, сър. — Лиза се обърна и влезе в кабинета си.


>>	20.

	В шест часа вечерта телефонът в кабинета на Холис иззвъня.
	— Холис на телефона.
	— Алеви се обажда. Свободен ли си да отидем на един коктейл?
	— Не. Имам уговорка за вечеря след половин час.
	— Ще се наложи да я отложиш за след един час.
	— Тогава защо ме питаш? От къде на къде се разпореждаш с моята лична и служебна програма?
	— Само със служебната. Имаме работа.
	Холис огледа кашоните с нещата си наоколо.
	— Вече не съм на работа.
	— О, не вярвай на всичко, което чуваш. Освободен си само от задълженията си на военно аташе. Наистина ли повярва, че си освободен и от задълженията си на таен агент?
	— Не.
	— Ще те чакам у дома след десет минути. Знаеш ли къде живея?
	— Мисля, че ще те намеря. — Холис затвори и позвъни в апартамента на Лиза, но никой не му отговори. Набра номера на помощника си, капитан О’Шей.
	— Ед, на работа ли си довечера?
	— Да, сър, докъм осем часа.
	— Окей, ако госпожица Роудс… познаваш ли я?
	— Да, сър.
	— Ако се обади или мине да ме търси — тя е на пазар из града, — кажи й, че ще бъда… в апартамента си към седем и трийсет.
	— Да, сър. А дотогава може ли да ви намеря някъде?
	— Предполагам.
	— В града ли ще ходите?
	— Не, капитане, ще си бъда тук. Защо?
	— Просто питам, полковник.
	— Кой ти нареди?
	О’Шей замълча за няколко секунди, след това отговори:
	— Никой, сър. Нали съм ваш адютант.
	Холис остави слушалката, а след малко О’Шей се появи в кабинета му с черна дъсчица и написа с тебешир: „Генерал Бруър от Вашингтон ми заповяда да му докладвам за всичко, което правите.“ В отговор Холис написа на своята дъсчица: „Дръж ме в течение.“ О’Шей кимна и каза на глас с тон, сякаш току-що влиза в стаята:
	— Извинете ме, полковник, реших, че е редно да ви информирам, че се обаждаха от информационните служби на почти всички посолства тук, включително от британското, австралийското, канадското, а също и от някои западноевропейски. Искат да разберат поради какви причини сте обявен за персона нон грата. Естествено препратих ги към пресофиса. Но те настояват да разговарят лично с вас извън протокола.
	— Някой спомена ли името на Фишър?
	— Да, сър. Опитват се да намерят връзка между смъртта на Фишър, пътуването до Можайск и изгонването ви.
	— Доста подозрителни хора, а?
	— Да, сър.
	Холис си облече палтото.
	— Ако ме потърси някой си полковник Буров, прехвърли разговора в апартамента на господин Алеви. Ще бъда там.
	— Да, сър. — О’Шей изтри написаното върху двете дъски.
	— Дръж здраво форта, Ед.
	Холис излезе, взе асансьора надолу към фоайето и през задната тераса се озова в двора. Тръгна направо, като гледаше да заобикаля алеите. Беше студено и от сивото небе се сипеше ситен сняг. Част от жилищата наоколо светеха и през прозорците им се виждаха хора. Някои — насядали пред синия екран на телевизорите, други вперили очи в първия сняг през прозорците на спалните си на третия етаж. Жилището на Лиза не светеше.
	„Всичко наоколо толкова много прилича на Америка с червените си тухли“, помисли Холис. Гледката му напомняше залепените една за друга тухлени къщи от предградията на американски град или пък жилищните сгради в някоя въздушна база или колеж. Всичко е толкова обикновено и спокойно, че чак ти става скучно. Връщайки се назад към женитбата и изминатия си жизнен път, той осъзна, че бе поел прекомерно големи рискове в личния си живот. Толкова големи, колкото никой нормален човек не би дръзнал да предприеме. Дано поне Катрин да се е поучила от всичко това.
	Стигна до дома на Алеви и натисна звънеца. Алеви го посрещна и поведе нагоре по стълбите. Изкачиха се във всекидневната. Холис идваше тук за пръв път и беше изненадан от размерите и мебелировката на жилището му. Наоколо бе пълно с разкошни руски антики — такива, каквито Холис бе виждал досега единствено в музеите. По стените висяха маслени картини, подът бе застлан с два самаркандски килима, а върху полираните дървени мебели изобилстваха изящни порцеланови и дървени предмети. На перваза на прозореца лъщеше огромен сребърен самовар.
	— Никак не е зле за един съветник по политическите въпроси — забеляза Холис.
	Алеви натисна някакво копче в стената и стаята се изпълни с тиха музика, която трябваше да заглуши гласовете им за подслушвателните устройства. Оркестър балалайки изпълняваше руски народни мелодии.
	— За всичко това плаща моята компания. Нищо не е от бюджета на дипломатическата мисия — отговори Алеви.
	— Добре, добре. Не съм и помислил, че ние — останалите простосмъртни от посолството, ще трябва да пестим дори от кламерите, за да мериш сили с експонатите на Зимния дворец.
	— Заповядай, седни. — Алеви се доближи до махагонов бюфет с дърворезба. — Скоч, нали?
	— Да, благодаря. — Холис седна във фотьойл, покрит с плюшено зелено кадифе. — Пентагонът не проявява такова разбиране към правата на гражданите както твоята компания.
	Алеви му подаде едно питие.
	— Ами ела да работиш в моята компания. С удоволствие ще те приемем.
	— Не, благодаря. Иска ми се отново да летя. Точно това искам след цялата тая каша.
	— Е — каза Алеви, — и моята компания има самолети. Но според мен това ще бъде чиста загуба за истинския ти талант.
	— А какъв е истинският ми талант?
	— Шпионажът — отговори Алеви. — В тая област ти си по-добър, отколкото сам смяташ. — Той вдигна чашата си. — За твоето благополучно завръщане у дома!
	Те отпиха от питиетата си. Холис остави чашата си върху сребърен поднос в единия край на масата.
	— Според мен аз съм експерт именно в областта на летенето.
	Алеви седна в дървено кресло, полирано в черно.
	— Летенето може да е твоята любов, но шрапнелът в задника ти ме кара да оспорвам качествата ти като пилот.
	— Измъкнал съм се от шестнадесет ракети, но всички ми натякват за седемнадесетата — усмихна се Холис.
	— Животът е едно лайно, Сам. Виж, не съм те викнал тук, за да те вербувам. Но това си е сериозно предложение. Помисли.
	— Разбира се.
	— Не каня много хора тук — каза Алеви.
	Холис огледа стаята. Лиза, естествено, бе сред канените. Можеше да си представи как се прелъстява една русофилка в такава обстановка.
	— Бих могъл да ти разясня някои неща по въпроса, защото си в тоя занаят — продължи Алеви.
	— По отношение на вътрешното обзавеждане ли?
	— Не, по отношение на разузнаването. Всичко, дето виждаш тук, струва цяло състояние. Има дори едно ювелирно яйце на Фаберже, царски сервиз за хранене и разни други подобни ценности. Както и да е, това е един от начините, по които плащаме, за работата ни в Съюза. Чувал си за магазини за комисионна търговия, нали, където съветските могат да носят за продажба семейни реликви и други вещи с неизяснен произход. Чу за тези магазини съвсем наскоро. Няма да изпадам в подробности, но тая истина на съветската система ни дава възможност да осигуряваме пари тук и там. Ясно ли ти е?
	— Не си длъжен да ми даваш обяснения.
	— Не, но въпреки това получи едно. Но то има класифициран печат „свръхсекретно“.
	Холис се замисли за момент, после каза:
	— Лиза не е много благонадеждна по отношение на сигурността.
	— На нея никога не съм казвал това, което ти току-що чу. Обясних й, че нещата тук са били собственост на посолството ни през дореволюционния период. — Той погледна Холис. — Един от хората ми случайно ви е видял да излизате от антикварния магазин на улица „Арбат“. Ето защо си помислих, че някои нейни приказки са разпалили любопитството ти. — Алеви стана и си наля още едно питие. С гръб към Холис той продължи: — На това му се вика конфузна ситуация, нали така? Искам да кажа, тая работа с една и съща жена и така нататък. Сега седиш тук и си мислиш, че с Лиза навярно сме го правили на онова там, и сигурно си прав.
	Холис не отговори.
	— Вече си наясно със себе си, че я харесваш, и поради тази причина си решил, че пък не харесваш мен.
	— Винаги сме се разбирали с теб.
	— Точно така. И аз не мога да реша, че не те харесвам. Защото тя все още не ми е безразлична и ми се ще да я върна отново при мен.
	— Тя си тръгва оттук — каза Холис.
	— Да, вярно. Както и да е, исках двамата с теб да сме наясно.
	— Тогава стига си дрънкал празни приказки.
	— Прав си. Пространството наоколо съвсем не е празно. И с теб трябва да свършим някои неща, преди да си тръгнеш, затова да се заемаме за работа.
	— Каква работа?
	— Трябва да ми докладваш за Бородино. Сега сме само двамата и можем да не се преструваме както пред Банкс и Лиза.
	— Недей да говориш от мое име, Сет.
	— Искаш ли още едно питие?
	— Не.
	— Ела. — Алеви отвори някаква тясна вратичка в коридора.
	Холис очакваше, че зад нея има килер, но вместо това се озова в тъмна стая без прозорци и тапицирани с кожа стени, голяма около три й половина квадратни метра. Стаята се осветяваше от 60-инчов видеоекран. — Това е моята малка обезопасена стая. Тук си имам само няколко електронни дреболийки. Напълно са ми достатъчни да си подготвям упражненията за домашна работа. Сядай.
	Той му посочи стол и Холис седна. Алеви се настани до него на един въртящ се стол и се обърна към екрана. От масичката пред тях взе дистанционно устройство и натисна едно от бутончетата. На екрана се появи снимката на мъж на около трийсет години, облечен в униформа на офицер от въздушните сили.
	— Майор Джак Додсън — каза Алеви. — Безследно изчезнал по време на бойна акция на 11 ноември 1970 година. Видян за последен път от един пилот да катапултира от ударен „Фантом“ над долината на Червената река между Ханой и Хайфон. Свидетелят съобщава, че е бил невредим. И въпреки това Додсън никога не се е появявал в ханойските списъци на военнопленници. Сега вече смятаме, че сме наясно къде е изчезнал.
	— По подобен начин изчезна и моят щурман — Ърни Симс.
	— Да, знам.
	След снимката на Додсън се появи друга. На Холис му бяха нужни няколко секунди, за да разпознае Ърни Симс.
	И двамата замълчаха.
	— Не знам дали той е тук, в Русия, Сам.
	Холис не отговори.
	— Не можем да започнем войната отначало, но понякога ни се удава възможност да променим малко настоящето, за да направим миналото да изглежда по-добро — добави Алеви.
	Холис го погледна в сумрака, но не проговори. Алеви изключи видеоекрана и те останаха в тъмната стая смълчани. Алеви пръв наруши мълчанието:
	— Имам още снимки за показване, но сега е твой ред да разказваш. Бородино. Хайде, Сам, започвай.
	— Обещай, че ще ни назначат на едно място с Лиза, ако пожелаем. Услуга за услуга.
	Алеви изу обувките си и вдигна крака върху някаква поставка. Обели една дъвка и я лапна.
	— Е… мисля, че това е по-лесно, отколкото да я убеди човек, че справедливостта ще възтържествува.
	Холис се вторачи в тъмнината и започна:
	— Отидохме на север от полето при Бородино. То е опасано от хребет, покрит с борове. — Холис разказа подробно на Алеви за цялата им екскурзия и за изводите, до които бе стигнал по отношение на онова място. Алеви го слушаше напрегнато и съсредоточено.
	— Приличаше ти повече на затвор, отколкото на забранена зона, така ли? — попита той.
	— Да. Нещо като местен ГУЛАГ.
	— Патрулни двойки от КГБ ли каза?
	— Да.
	— Какви бяха униформите им? Масленозелени, с вишневи околожки?
	— Да.
	— С фуражки или с каски?
	— С фуражки. Защо питаш?
	— С автомати АК–47 ли бяха?
	— Да. Освен това в открития всъдеход видях прожектор и картечница с оптически мерник, предполагам. Но защо питаш за всички тия неща? Нищо не разбирам.
	Алеви не отговори.
	— Ти си луд — промърмори Холис.
	— О, знам, знам. — Алеви продължи да го разпитва. — Не видя ли дали не бяха от съветските военновъздушни сили, не различи ли техни отличителни знаци или маркировка?
	— Не, никакви.
	— Окей. И като се върна в кабинета си, се зарови из папките с документи, нали така? Какво намери?
	Холис потупа с пръсти облегалката на фотьойла. Не му беше лесно да споделя военни тайни с друг, да ги изрича на глас, но реши, че му е дошло времето.
	— Открих, че въздушното пространство над района е забранено за граждански полети.
	— Това се отнася за деветдесет процента от въздушното пространство на тая страна.
	— Да, прав си. Открих също един стар доклад за базите на съветските военновъздушни сили, направен от моята служба преди около петнадесет години. Папката бе озаглавена „Бородино — север“ поради липса на съответно руско наименование. Тъй като на мястото не е имало въздушна площадка, в доклада се казва, че това е сухоземно училище. Навярно там са се провеждали тренировки за оцеляване, въпреки че по-голямата част от земите наоколо са изключително плодородни. Дори и гората е с много ценен дървен материал. Но в доклада няма нищо повече.
	Алеви кимна.
	— Доскоро районът не представляваше интерес за нас. Но когато се заинтересувах, там се намесиха някои хора. От разказите на местни жители излезе, че преди около петнайсет години това наистина е било база на съветските военновъздушни сили, което напълно съвпада с твоя стар доклад. Но после униформите на военните летци били заменени с униформи на КГБ и с цивилни облекла. По думите на местното население служителите от базата на практика преустановили всякакви контакти със село Бородино, с Можайск и с останалите околни селища. Оттам излитали и се връщали хеликоптери, очевидно за и откъм Москва. Изводът е: базата е свръхсекретна. Личният състав се ползва с преференции в Москва — и така нататък, и така нататък. — Алеви погледна Холис. — Добре. Твой ред е.
	— Намерих някакви стари спътникови фотографии — каза Холис. — Но са правени през 1974-а или 1975-а от височина 2400 метра с камери, които нямат разделителните способности на сегашните сателити.
	— Какво са казали фотоекспертите за тях? — попита Алеви.
	— От въздушното разузнаване са търсели неща, интересуващи ги лично. Направили са извода, че базата, която, както изглежда, е разположена на площ от около триста хектара, няма военностратегическо значение, нито пък е от особена важност в тактическо отношение. Точно тук свършват материалите в папката за „Бородино — север“. С това случаят е бил приключен.
	— А ти как смяташ, какво е това място? — попита Алеви.
	— Школата за магии на госпожа Иванова — отговори Холис.
	— А какво представлява тая школа?
	— Ти ще отговориш на тоя въпрос. И ако имаш още снимки, а аз съм сигурен, че имаш, дай да ги видим.
	Алеви отново натисна дистанционното устройство, екранът светна и на него се появи забавено спътниково изображение на обработваеми земи.
	— Сателитът преминава от североизток на югозапад — каза Алеви. — Снимката е правена в един чудесен летен ден. Онова там е пшеница. Сега ще я увеличим. — Кадърът се увеличи и на екрана в едър план се появи мъж, седнал в червен трактор, пълен със слама. — Ей сега ще се появи и Москва река.
	„Снимката като че ли е направена от около шестстотин метра, помисли Холис, въпреки че сателитът може да се е намирал на сто и шейсет хиляди километра над земята.“
	— Така… — продължи Алеви. — Виждаш ли началото на боровата гора? А ето и онова, което си видял от земята — изсечена от боровете площ на около петдесет метра в дълбочина. Ако се вгледаш по-силно, ще различиш и концентричните кръгове бодлива тел. Ето там… виж наблюдателната кула. — Алеви натисна бутона за стоп и фокусира изображението още по-близо. — Часовоят в кулата си чеше задника и изобщо не подозира, че този момент ще остане за бъдещите поколения, заснет от силното око на сателита.
	— Кога са правени тия снимки? — попита Холис.
	— Миналия юни. Добре. А сега — към центъра на базата. Там се виждат доста борови дървета и няма почти нищо друго. Но да спрем ето тук. — Той отново спря картината. — Сега погледни в горния край на екрана. Това изсечено пространство е площадка за хеликоптери. Виждаш ли как е повалена тревата от перките на ротора? Ето тук са и отпечатъците, където са кацали хеликоптерите. Виждаш ли?
	— Не.
	— Е, и аз не ги виждам. Но така ми обясниха фотоекспертите. Добре. А сега се озоваваме при някаква постройка — дървена колиба, но нищо друго почти не се вижда поради покривалото на вечнозелената гора. Съветските хора обичат да използват боровите си гори като прикритие от нашите сателити. Някой ден цялата им шибана държава ще се скрие под вечнозелени гори. Окей. Това пък е началото на полето при Бородино, онова там е старият път Минск — Москва, а ей там е новата магистрала Минск — Москва. Чудесно постижение на съвременната наука, а? Руснаците сигурно се пукат по шевовете, като си помислят за нашите сателити. — Алеви изключи видеото. — Това е всичко.
	Известно време и двамата стояха мълчаливи в сумрака, после Алеви каза:
	— Направихме спектрален и инфрачервен анализ на боровата гора. Там долу има топлинни източници, превозни средства, хора, множество малки постройки и няколко по-големи — повечето дървени, — разпръснати из тоя квадратен километър и половина. Населението е между четиристотин и осемстотин души, макар мястото да има възможност да побере и повече. Всъщност навремето броят им сигурно е бил доста по-голям.
	— Там има около триста американски военнопленници — каза Холис.
	Алеви го стрелна с поглед.
	— Откъде знаеш това?
	— Французойката ми каза. Знае го от Фишър, а той от своя страна е получил информацията от Додсън.
	Алеви кимна.
	— Свързахме се с нея в Хелзинки, но тя отказа да говори. — После попита: — Има ли още нещо?
	— Това, което ти вече знаеш. Бившето училище на съветските въздушни сили е сега школа за подготовка на кадри за КГБ.
	Алеви се почеса по брадичката.
	— Триста ли каза?
	Холис кимна.
	— Господи Боже мой!
	— Така реагирах и аз, когато научих.
	Алеви погледна Холис.
	— Това ли са в основни линии нещата, които трябва да знам?
	— Да, това са. А аз?
	— Е, за останалото може да се досетиш, Сам. Тези хора там не са дезертьори, естествено: те са военнопленници от Виетнам. Северновиетнамците са ги заменили с руснаците навярно за някоя от ония ракети „земя — въздух“, дето са ви сваляли. Руснаците получиха плодовете от ракетите си — живи американски пилоти. Quid pro quo.
	Холис кимна.
	— Съществуват… — продължи Алеви — всъщност колко? Навярно хиляда пилоти, за които все още нищо не се знае, нали? За Северновиетнамците те са били само едни военнопленници, които трябва да се пребиват от бой до смърт, да се държат гладни, докато умрат, и да се показват пред репортерските камери. За руснаците обаче те са били ценен източник на информация за съветските военновъздушни сили.
	— Да. — Холис се изправи. — И ето че създават училище за подготовка на кадри за тези войски, в което за инструктори използват потенциалните си врагове. Винаги сме имали някакви подозрения за това.
	— А тези пилоти — попита Алеви — дали са им били полезни по отношение на военната подготовка? Какво ти подсказва твоят професионален инстинкт?
	— Ще ти издам една военна тайна, защото си ми симпатичен — отговори Холис. — Преди години израелците ни предадоха пленени от тях египетски и сирийски пилоти, обучавани в Съветския съюз. С помощта на опиати и хипноза успяхме да изтръгнем от тях доста ценна информация за програмата за обучение на пилоти изтребители във въздушните сили на Съюза.
	— Добре, но каква е ползата, след като и летателните машини, и тактиката се променят непрекъснато?
	— Ползата не е кой знае каква, защото врагът може да се използва само за определен период от време. Както ти отбеляза, оборудването и тактиката непрекъснато се обновяват.
	— Ами тогава — попита Алеви — какво правят сега тия американски пилоти от времето на войната във Виетнам там — на онова място, Сам? Преди петнайсет — шестнайсет години те са обучавали пилоти за техните военни самолети. Но сега са безполезни. Защо не се отърват от тях? За какво ги използват сега? Ето това е въпросът. Имаш ли някаква идея?
	— Ще си помисля.
	Телефонът иззвъня.
	— Това може да е за мене — каза Холис.
	Алеви махна с ръка към телефона и Холис вдигна слушалката.
	— Холис на телефона.
	Беше капитан О’Шей.
	— Обажда се Буров.
	— Свържи ме. — Холис се обърна към Алеви: — Фантомът от моргата в Можайск.
	Алеви го посъветва:
	— Не бъди груб с него. — После вдигна другата слушалка, за да чува разговора.
	В слушалката прозвуча гласът на Буров:
	— Полковник Холис ли е?
	— Да, на телефона.
	— Как се чувствате? — тонът на Буров бе дружелюбен.
	— Отлично. А вие?
	— Исках да ви се обадя през работно време, но все още съм много зает с историята около двамата убити, за които ви казах по-рано. Да не би да прекъсвам вечерята ви?
	— Не, тук, в малка Америка, вечеряме в осем. Тъкмо гледах един видеофилм за Съветския съюз, направен от сателитите на разузнавателните служби.
	Буров се изсмя.
	— Какво съвпадение! Аз пък тъкмо прослушвах някакви записи на разговори, проведени във вашето посолство.
	— Живеем в света на електрониката. Кога ще мога да се срещна с майор Додсън в Търговския център?
	— Вече разговарях с него. Той не желае да се среща с когото и да е от вашето посолство.
	— От неговото посолство. А защо не желае?
	— Не вижда никакъв смисъл.
	— Смисълът е да се уверим, че е жив и здрав и че иска да остане в Съветския съюз.
	— Това е сто на сто сигурно — отговори Буров.
	Холис малко се изненада от лекотата, с която Буров използваше американския военен жаргон.
	— Не че проявявам недоверие към един полковник от КГБ, но какво става със снимката във вестник „Правда“? — попита той.
	— Мога да ви я покажа.
	— Без фотомонтажи, нали? Искам снимката и негатива.
	— Това не мога да направя. Мога само да ви я покажа.
	— Тогава си я задръжте за вас.
	— Не зная какво друго мога да кажа, полковник Холис.
	— Можете да кажете „да“.
	— Ще разговарям отново с майор Додсън.
	— Нима? Ами как ще реагирате, ако ви кажа, че майор Додсън е тук, в посолството, и че ни разказа невероятно интересни неща?
	— Не насилвай нещата — прошепна Алеви на Холис.
	В първия момент Буров замълча, след това отговори:
	— Не е възможно, полковник. Само преди двадесет минути разговарях с него.
	— Не ми се вярва.
	— Ами щом е при вас, дайте ми го да го чуя.
	— След няколко дни можете да го видите по телевизията.
	Макар и сдържан, тонът на Буров издаваше вълнението му.
	— Пак ще ви потърся във връзка с майор Додсън.
	— Чудесно! Къде мога да ви намеря, полковник Буров?
	— Можете да се обадите в Лефортово и да оставите съобщение за мен.
	— Нямате ли домашен телефон, на който да ви търся в почивните дни?
	— Съжалявам, но нямам. Просто звъннете в Лефортово. Там работят денонощно без прекъсване.
	— А не мога ли да ви търся в Можайск или Бородино?
	— Не, аз работя тук.
	— В кой отдел?
	— Не е важно за вас.
	— А имате ли собствено име?
	— Да, Пьотр.
	— Съвсем християнско. Обзалагам се, че родителите ви са били християни.
	— Това не е ваша работа — отговори Буров троснато.
	— Добре, добре, Пьотр.
	— Не се заяждайте с мен, Холис. И без друго вече ви дължа нещо.
	— Е, това вече си е оня Буров, когото познавам. Как ви е ченето?
	Алеви се усмихна.
	— Непрекъснато ми напомня за вас — отговори Буров. — Знаете ли, Сам, от това, което съм чувал за вас, разбрах, че животът ви досега върви добре. Гледайте късметът да не ви напусне.
	— Това заплаха ли е?
	— Не, ясновидство. Не мога да си позволя да ви заплашвам по телефона. Вашите хора записват всичко.
	— Тогава да запишем и вашия отговор на моя следващ въпрос: къде е колата на господин Фишър?
	— Задайте тоя въпрос на московската полиция.
	— Оттам отговориха, че не е при тях. От Америка пристигна екип от съдебни експерти, за да направи оглед на колата. Къде е тя, полковник Буров?
	— Ще се опитам да разбера.
	— Моля ви, направете го. И се постарайте този път да се справите по-добре, отколкото с другите неща, за които ви бях помолил. Е, полковник, извинете ме, но ако няма какво друго да кажете, нека да приключим, защото трябва да продължа с оня видеоматериал, подготвен от разузнавателните сателити. Тъкмо бях стигнал до новия завод за ракети на твърдо гориво край Калининград, който се вижда съвсем ясно, но около него се забелязват множество разхвърляни материали. Предайте на когото трябва, че е добре всичко това да се подреди.
	Буров отговори, без да обърне внимание на казаното:
	— Между другото един мой приятел от Лондон ми съобщи, че жена ви прекарва половината част от времето си на Бонд Стрийт. Надявам се, че не разполага с вашите кредитни карти. Или пък всичко е за сметка на мъжа, с когото излиза всекидневно. От това, което чух, излиза, че е доста заможен.
	— Сам, откажи се. Не можеш да спечелиш тая битка — прошепна Алеви. Холис кимна.
	— Окей, Буров. Ще ви държа в течение по отношение на майор Додсън.
	— И аз вас, полковник. Случайно ми се обади един друг мой приятел от Министерството на външните работи и ми съобщи неприятната вест за преждевременното ви отпътуване от страната ни. За мен бе истинско удоволствие да работя с вас. Бихме могли да обядваме заедно, преди да си тръгнете. Да речем, в понеделник. Искате ли отново да се срещнем в ресторант „Лефортово“?
	— Разбира се. Ще се опитам да го вместя в програмата си.
	— Добре. А с кого ще работя след понеделник?
	Алеви посочи с пръст към себе си.
	Холис отговори по телефона:
	— Със Сет Алеви. Познавате го, нали?
	— О, да. Тук всички познават господин Алеви. С нетърпение очаквам отново да се срещна с него. Предайте му моите сърдечни поздрави.
	— Непременно ще му ги предам.
	— Ако не се видим, полковник, или пък ако не се чуем, ви пожелавам пътуването към къщи да мине без проблеми.
	— И аз това искам.
	— Лека нощ.
	— Лека нощ, полковник Буров. — Холис остави телефонната слушалка. — Мръсен кучи син!
	— Боже мой, та той така добре говори английски, нали? — забеляза Алеви.
	— Защото си има работа с много американци.
	Алеви поклати глава.
	— Ама и ти го вдигна под пара за майор Додсън. Сега има да се чуди дали знаем само някои неща за Школата за магии, или пък знаем всичко. От време на време е добре човек да го увърта и да чака да види какво ще излезе накрая. Понякога излиза заек, понякога — мечка стръвница.
	— Нямам проблеми с мечките. Заредил съм се добре с ловни патрони.
	— Това е страна на мечките — засмя се Алеви.
	— Без паника, Сет. Ти можеш да се справиш. Ще ми пишеш как вървят нещата.
	Алеви отново се засмя.
	— Голям идиот си. Вбесяваш, го, после ме оставяш да се оправям сам-самичък.
	— Та нали ти пожела. Иначе щях да го предам на моя заместник.
	— Не, аз ще се заема с Буров. Той е надежден източник. Струва ми се, че след като се изясни цялата тая история, ще мога даже да излизам на разходка с него. Дори бих могъл да работя с него.
	— Нали сте от един дол дренки.
	Алеви не отговори.
	— Трябва да тръгвам.
	Холис отвори вратата на обезопасената стая и излезе. Алеви го последва в коридора. Когато влязоха във всекидневната, Алеви каза:
	— Довечера трябва да чакам и да изпращам няколко съобщения. Ела пак към един след полунощ.
	Холис тръгна към стълбите.
	— Защо?
	— Дотогава може да имам отговори на още въпроси. А пък и сам ще имам още въпроси. Мисли за това за какво се използва Школата за магии.
	Холис слезе по стълбите, взе палтото си и излезе навън. „А за какво, по дяволите, смяташ, че мисля?“ — каза на себе си.


>>	21.

	Сам Холис се огледа за кърпа и тъй като не намери, изтри кухненския плот с носната си кърпичка, а после я изхвърли в кофата за боклук.
	Липсваха му руските камериерки, но броят на чуждия обслужващ персонал в посолството бе сведен до минимум — останали бяха само дванадесет души. За сметка на това беше засилена охраната. Госпожа и господин Келъм — американското семейство, което сега се грижеше за почистването, бяха по-прецизни, отколкото чистачките рускини. Но това се дължеше на факта, че семейство Келъм се ровеха само из мръсотията, докато рускините се ровеха и в разни други неща. За съжаление обаче семейство Келъм идваха в дома му само веднъж на две седмици и това си личеше. Холис напъха чашите от кафе и бира в съдомиялната машина и затвори вратата със замах. Някой звънна на вратата. „По дяволите!“
	Той влезе във всекидневната и бутна с крак списанията и вестниците под кушетката, после сграбчи трите вратовръзки, разпилени наоколо, и ги пъхна на топка зад книгите на етажерката. Отново се позвъни.
	— Един момент!
	Премести един от пепелниците върху някакво петно от уиски на покривката и се затича надолу по стълбите. Отвори вратата.
	— Здравей!
	Тя влезе. Беше облечена в бяло вълнено палто, дълго до глезените, на главата си имаше руска шапка от синя лисица и държеше платнена торба. Целуна го леко по бузата, което му се стори дори по-интимно, отколкото целувката по устните. Потропа с крака върху пътеката в антрето, за да изтръска снега от ботушите си, и му подаде торбата.
	— Вали — каза тя.
	Помогна й да се съблече и закачи палтото и шапката й в килера до входа. Холис забеляза, че под стилното палто, с което бе ходила из града, бе облечена с черен велурен костюм.
	Тя седна на стълбите, събу си ботушите и късите чорапки и заразтрива пръстите си.
	— Къде беше?
	— В кухнята.
	— Не, не. Искам да кажа, по-рано тая вечер.
	— О, да. Изпращах и получавах съобщения в офиса.
	— Боже мой, как ми се иска да си имам една тайна стаичка и да разправям на хората, че съм била там, а пък всъщност да съм била някъде другаде. От време на време това би ми вършило чудесна работа.
	Той я поведе нагоре по стълбите.
	— Капитан О’Шей доста се притесни, като го попитах къде си. Търсих те в бара.
	— Бях в свързочната. Изпращах и приемах съобщения.
	Влязоха във всекидневната.
	— Срещаш ли се и с някоя друга жена? — попита тя. — Никога досега не съм се интересувала от това, защото съм доста наивна. Но сега ми идва наум да те питам.
	За момент Холис изпита носталгия по съпружеския живот, при който никога не те питат къде си бил.
	— Няма друга. Какво носиш в торбата?
	— Най-доброто, което се предлага в Първи гастроном. — Тя се заразхожда из стаята и започна да оглежда мебелите наоколо, които бяха в най-различни стилове — азиатски, южноамерикански, европейски. — Това по вкуса на жена ти ли е?
	— Събирахме разни неща оттук-оттам от цял свят.
	— Така ли? Тя не си ли ги иска?
	— Не знам.
	— Къде ще ги преместиш сега?
	— Най-вероятно на новото ми местоназначение. Да занеса ли тия неща в кухнята?
	— Да… — Тя го последва и извади продуктите от торбата. Холис огледа бурканите и консервите — туршия, хрян, солена риба, консервирани кренвирши, парче пушена херинга, кутия чай и кутия бисквити, поне така пишеше на етикета. Руснаците си падаха по нещата с широко приложение. Холис бе опитвал веднъж тези бисквити и бе установил, че миришат на гранясала свинска мас и стърготини от молив.
	— А къде е говеждото? — попита той.
	— О, в тоя гастроном не продават пресни храни. Само специалитети. Ще приготвя плато сандвичи от туй-онуй. Не съм много гладна.
	— Да, но аз съм. Ще отскоча до нашия магазин тук.
	— Накупих предостатъчно неща. Сипи ми една водка с лимон, докато приготвя мезетата. Къде ти е отварачката за консерви?
	— Ей там. — Холис извади бутилката „Столичная“ от фризера и напълни две чаши. — Нямам лимон. Тук човек никъде не може да намери лимони.
	Лиза бръкна в джоба си и извади един лимон.
	— Виж какво нося от бара. Барманът си пада по мене.
	Холис наряза лимона и пусна по едно кръгче в двете чаши. Чукнаха се. Започнаха да отварят консервите и бурканите, да вадят купи и чинии и да подреждат храните в тях. Холис установи, че не познава кухнята си както трябва.
	— Иди и седни на дивана — каза тя. — Ще ти сервирам. Хайде.
	Холис отиде във всекидневната и извади някакво списание изпод дивана. Тя влезе с поднос и го остави върху малката масичка, после седна до него и се опита да премести пепелника настрани.
	— Залепил се е.
	Започнаха да си хапват от мезетата, да отпиват от водката и да разговарят. Холис я попита за работата й.
	— Аз съм една лъжкиня. Пиша това, което знам, че се иска от мен, в стил, който им се харесва и толкова по обем, колкото им е угодно…
	— Кои са тия „те“?
	— Не знам. Точно това ме плаши. А ти знаеш ли? При военните човек знае.
	Тя кимна.
	— А всъщност съм добра журналистка. Мога да пиша чудесни материали. Но ми харесват блясъкът и чарът на работата в дипломатическите мисии. Какво да направя?
	— Продължавай да работиш за дипломацията. Едновременно пиши и това, което искаш. Под псевдоним, разбира се.
	— Добра идея. Мислиш ли, че ще ни назначат заедно?
	— Това ли искаш?
	— Аз ли съм много нахална, или пък ти се правиш на твърде глупав?
	— Лесно мога да го уредя — усмихна се той.
	— Можеш ли?
	— Мисля, че мога.
	Тя извади цигарите си.
	— Имаш ли нещо против да запаля?
	— Не.
	— Искаш ли една?
	— По-късно.
	Тя дръпна пепелника към себе си.
	— Защо се е залепил?
	Холис си наля още водка.
	— Как ти минаха последните шест месеца, Сам? Тя липсваше ли ти?
	— Не, но ергенството ми не бе кой знае колко емоционално. Във „весела“ Москва няма много възможности за развлечения, а още по-малко тук, в посолството. Вече не мога да играя бридж със семейните, а пък не обичам да се мотая в бара с вас, несемейните. Не съм нито за едните, нито за другите.
	— Доста си изнервен.
	— Тия шест месеца малко ме изтормозиха.
	— Значи всички истории за любовните ти похождения са измислица, така ли?
	— Е, може би само три от тях. — Той се усмихна.
	— Аз първата жена ли съм, която се качва тук горе?
	— Започваш да броиш, значи.
	Тя го погледна уж сърдито и сграбчи вратовръзката му.
	— Много силно стягаш.
	Тя едва се сдържаше да не се засмее.
	— Отговори ми!
	Той се засмя.
	— Да, да. Казах ти. Не съм имал друга. — Стисна китките й и я притисна към дивана. Започнаха да се целуват.
	— Почакай малко — отдръпна се тя. — Донесла съм една видеокасета. — Изправи се, извади касетата от чантата си и я пусна. — „Доктор Живаго“. Цял месец чаках за тая касета, така че трябва да я изгледаме. — Отпусна се на дивана и сложи босите си крака на коленете му. — Обичаш ли да разтриваш стъпала?
	— Не съм се замислял по тоя въпрос.
	— Имаш ли нещо против да разтриеш моите?
	— Добре. — Той триеше стъпалата й, докато гледаха филма и пиеха водка.
	— Гледала съм тоя филм вече четири пъти — каза тя. — И всеки път плача.
	— Защо не го пуснеш отзад напред? Тогава в края на филма царят ще се възкачи на трона.
	— Не се прави на идиот. О, виж го. Колко е внушителен!
	— Прилича на търговец на стари килими.
	— Обожавам цикъла „Поеми за Лара“.
	— Аз пък обожавам Лара. Бих могъл да я схрускам.
	— Не ставай простак. О, Сам, толкова исках да отида в Переделкино, за да поставя цветя на гроба на Пастернак и да послушам как русите четат стиховете му в църковния двор.
	— Както изглежда, няма да успееш да свършиш всичко набелязано, за да удовлетвориш порива на руската си душа.
	— Знам. Толкова е тъжно. Та аз почти си бях у дома…
	— Гледай филма. След малко Лара ще стреля в оня дебелак.
	Те се сгушиха на дивана и продължиха да гледат. Прозорците се тресяха от силен вятър й от време на време прехвърчаха снежинки.
	Любиха се на дивана и заспаха. В един през нощта Холис се събуди и обу панталона си. Тя отвори очи.
	— Къде отиваш?
	— До денонощния за цигари.
	— С кого имаш среща?
	— С жената на посланика. Ще й кажа, че искам да скъсаме.
	— Имаш среща със Сет, нали?
	— Правилно. Ревнуваш ли?
	Тя затвори очи и се обърна на другата страна. Изведнъж здравият разум му изневери и Холис попита:
	— Защо не си ми казала, че живее като цар? Той ли ти даде иконата?
	— Казах ти, че е от баба ми.
	— Точно така. И когато ти обещах, че мога да я изнеса оттук в дипломатическата си чанта, радостта ти ми се стори толкова естествена. Господи! Та твоят приятел Алеви би могъл да изнесе дори кубетата на Кремъл, ако пожелаеш.
	— Не се дръж като животно след полово сношение. — Тя затвори очи и отново се обърна на другата страна.
	Холис излезе, затръшвайки вратата след себе си.


>	Част трета

E>
	„Руснакът е прекрасен човек, докато не пъхне ризата в панталона си. Като ориенталец той е очарователен. Става непоносим само когато държи с него да се отнасят като с най-източния от западните народи, вместо да признае, че е най-западният от източните.“
@	Ръдиард Киплинг
E$


>>	22.

	От касетофона в апартамента на Алеви се разнасяха патриотични песни в изпълнение на хора на съветската армия.
	— Защо не смениш тая идиотщина? — попита Холис.
	— Веднага. — Алеви отвори вратичката на уредбата и изключи касетофона. — Понякога пускам и музика, която те харесват.
	Холис погледна през прозореца към 10-етажния блок отвъд улицата. На последния етаж КГБ бе разположил хората си и електронната апаратура, с която наблюдаваше и подслушваше района на посолството. Той се запита до каква ли степен успяват да го правят.
	— Какво да бъде — Тина Търнър или Принс?
	— Каквото ти предпочиташ, Сет.
	Алеви пусна Принс.
	— Това ще ги накара да грабнат бутилките с водка.
	— След това се обърна към Холис. — И така, да се върнем там, където спряхме предишния път — какво правят тия триста американски пилоти в оня затвор, за да заслужат пребиваването си в него, т.е. да не ги убият.
	— Да поразмишляваме малко на глас — каза Холис.
	— Ако допуснем, че на онова място има затворени американски военнопленници, то тогава защо нашето правителство не предприема нищо по тоя въпрос?
	Алеви сипа малко бренди в кафето си.
	— Нямахме отговор до миналия петък вечер.
	— Но вашите хора са знаели нещо и преди това.
	— А как трябваше да реагираме? Ако президентът бе направил запитване, макар и по дискретен начин, към съветското правителство, оттам щяха да отговорят: „За какво намеквате? Да не се опитвате отново да осуетите мирните начинания?“ И знаеш ли какво? Те са съвсем прави. А ако президентът се ядоса и отправи публично обвинение, той ще трябва да отзове нашия посланик, да изгони техния и да провали срещата на високо равнище и мирните преговори. А ние така и няма да се доберем до някакви доказателства.
	— И целият свят страшно ще ни се ядоса. Онова момче, дето го хванаха в Кремъл, се ползва с широка популярност в пресата, Сам. Казва, че иска да ни бъде приятел.
	— Тогава не трябва да позволява на своите бивши съмишленици от КГБ да измъчват и да убиват американци — прекъсна го Холис.
	— Интересна мисъл — съгласи се Алеви. — Това именно е част от сложността на проблема, с който се сблъскваме. Това момче е наследило 300 американски военнопленници. Но КГБ е този, който движи нещата около оня лагер. Доколко КГБ го е информирал по въпроса за лагера? Доколко са го осведомили какво знаем ние за Школата за магии? По тези въпроси не трябва да казваме много неща на правителството си, нали, Сам? Сигурно КГБ иска да осведоми правителството за този сериозен и комплициран проблем в последния момент. Съветското военно министерство и КГБ и преди са играли подобни игри. Тях хич не ги е грижа за мира между Изтока и Запада.
	— А твоите хора не се ли опитват да саботират мирните инициативи?
	— Не твърде често. — Алеви се засмя малко ехидно. — Ами твоите от Пентагона?
	— Никой не е с чисти ръце — отговори Холис.
	— А ти самият, Сам?
	— Аз съм за мир, постигнат с честни средства — каза Холис. — Ами ти? Не си на страната нито на Съветския съюз, нито на разоръжаването, нали?
	Алеви сви рамене.
	— Само ти предавам указанията отгоре. Правя това, което ми нареждат. Предупредиха ме да не притеснявам съветското правителство с разкрития, които подсказват, че те навярно са задържали в плен американски граждани. — Алеви се изтегна на кушетката. — И аз слушам и изпълнявам. Един ден Буров просто премества лагера или пък застрелва всичките ония пилоти и край на всичко.
	— Ето защо трябва да действаме бързо, Сет.
	Алеви се бе вторачил в тавана.
	— Прав си. Онези мъже там вече отдавна да са мъртви, ако не е Додсън. Той е едно живо доказателство и е на свобода. Но Буров държи Школата за магии и намиращите се там хора под властта си. Ако пък пипне Додсън преди нас… Все още продължавам да се надявам Додсън да се добере до посолството ни.
	— Аз пък все още продължавам да мисля — каза Холис — за онези почти хиляда изчезнали пилоти и за онези триста, за които знаем, че се намират в Школата за магии. Предполагам, че броят им е бил по-голям, но малко по малко… поради естествени причини, самоубийства, екзекуции… Триста човека. Мисля, че сега животът им зависи от нас, Сет. Дипломатите да го духат.
	Алеви се вгледа за момент в Холис.
	— Знаеш ли, Сам, за тези две години, през които работим заедно, така и не можах да разбера кой си.
	— Чудесно.
	— Но сега вече си ми ясен. Този път си решил да нарушиш правилата на играта, да заложиш на карта кариерата си, световния мир и собствения си живот, за да измъкнеш онези пилоти от там. Хладнокръвният Сам Холис, Полковник Акуратност, отново е необузданият пилот, готов да бомбардира всичко, което му се изпречи на пътя. — Алеви се усмихна. — И въпреки това всички продължават да смятат, че играеш точно по правилата, а аз съм оня негодник, който ги нарушава. Те изобщо не подозират какво аз знам за теб. От това би могло да се извлече някаква полза. Добре дошъл в моя свят, Сам Холис.
	Холис не отговори.
	— Помисли за отрицателните последици от целта, която преследваш — продължи Алеви. — Да предположим, че освободим ония мъже там — чрез преговори или по някакъв друг начин. За Бога, можеш ли да си представиш как триста американски военнопленници на средна възраст се приземяват на летище „Дълис“ с един от полетите от Москва? Даваш ли си сметка какъв изблик на ярост ще предизвика това сред широката общественост?
	— Да, ако моята собствена ярост е някакъв критерий за общественото мнение на Америка.
	— Точно така. Да оставим срещата на високо равнище, преговорите за разоръжаване, търговията, пътуванията, „Болшой театър“, заводите. Тогава честта ни ще бъде неопетнена, но няма ли да изложим мира на опасност.
	— За какво намекваш, Сет? Вашингтон не ги иска, така ли?
	— Сам си отговори на тоя въпрос. — Алеви стана и си наля още кафе и бренди. После изключи касетофона. — Какво да ти пусна сега?
	— През тези две години, откакто съм тук, съм слушал всичко, което е написано от 1685 година насам. Така че ми е все едно.
	— Слушат ли ти се гайди? Чуй това. Оркестъра на шотландските хайлендери. Един англичанин от британското посолство ми я даде. Каза, че руснаците ненавиждат гайдите. — Алеви пусна касетата със запис на гайди и тъпани. — Нека да се върнем към въпроса защо именно тези пилоти са все още в плен на руснаците. След като са били изстискани като лимони от съветските въздушни сили, защо се е появил КГБ и е поел в свои ръце нещата около онова място?
	Холис отпи от кафето си.
	— Заради това, че са нещо като резервоар с идеи. Резервоар с идеи за КГБ. Един курс, който е продължение на обучението в Института за Америка и Канада.
	— Точно така — отговори Алеви. — Само дето самата идея е малко по-зловеща.
	— Какво имаш предвид?
	— Според нас тия военнопленници ни носят вреда, Бог да им е на помощ. Така че нашата загриженост не е чисто хуманна. Ако беше така, тогава твоето цинично предположение, че по-скоро ще ги оставим да изгният там, за да спасим международното разведряване, е съвършено правилно. В действителност, Сам, нашата загриженост, т.е. загрижеността на моята компания, е свързана с неотложните проблеми на националната сигурност. — Алеви се приближи до Холис: — С една дума ние смятаме, че тоя шибан затвор — лагер е школа за съветски агенти, които говорят, общуват, мислят, действат и навярно чукат като американци. Разбираш ли?
	Холис кимна.
	— Знам, че е така. Знаех го още от самото начало. Школа за усъвършенстване, следдипломна школа, училище за магии… каквото и да е там.
	— Точно така. Ако нашата теория е правилна, то всеки, завършил тази школа, не може да се различи от родения и израсъл в добрата стара Америка. Когато оттам излезе някой агент, той има акцент от Южен Бостън, точно както майор Додсън, или пък от Южна Каролина, или от Северна Дакота. Тоя човек би могъл да ти каже коя е жената на Ралф Крамдън или да те победи в някоя викторина „Въпроси и отговори“. Разбираш ли?
	— Кой игра шортстоп за „Доджърс“ през 1956-а, Сет?
	Алеви се усмихна заядливо.
	— Фил Ризито. — Махна с ръка. — Както и да е, изключено е да бъда един от тях.
	— А защо не?
	— Моята компания те приема на работа не само защото говориш като тях. Те разпитват майките, бащите, учителите ти от гимназията. Работата е там, че повечето частни компании искат само да им представиш документи за раждане, образование и т.н. — Алеви се намръщи. — Но въпроса ти си го биваше. Сигурно ще ти се наложи пак да го задаваш. — И добави: — Ти вече си се срещал с един от завършилите Школата за магии.
	— Мъжа в стаята на Фишър? Шилър?
	— Да. Как беше той? Безупречен, нали?
	— Да, чак тръпки ме побиват, като се сетя. — Холис се замисли за момент. — Та според вас тия… които са излезли от това училище, са се внедрили в американския живот, в самата Америка?
	— Убедени сме. Може да не работят точно за моята компания, но биха могли да работят за някои от нашите нещатни сътрудници. Биха могли да ми бъдат съседи в Бетезда или пък да изхвърлят боклука в Главната квартира на ЦРУ. Биха могли да ми поставят телефона и да ми отчитат сметките. Биха могли да посещават школи по компютърно обучение или пък други технически школи и съвсем спокойно биха могли да постъпят в армията. — Той погледна Холис. — Е, та кой игра шортстоп за „Доджърс“ през 1956-а?
	— Хауди Дуви.
	— Пук! Мъртъв си — Алеви отново си наля бренди.
	— Искаш ли нещо?
	Холис забеляза, че Алеви изглежда уморен и отпуснат, което се дължеше предимно на кофеина и отчасти на алкохола. Холис отиде до масичката с напитките и си сипа последното кафе.
	— Значи те крякат като патици, изглеждат като патици и дори снасят яйца като патици. Но с тая разлика, че не са патици.
	— Не, не са, Сам. Това са истински червени лисици. Лисици насред кокошарника. Или, ако предпочиташ — сатани в светия храм.
	— Как смяташ, колко души са завършили това училище?
	— Когато е започнало всичко това, там навярно е имало повече американци — да ги наречем инструктори, — отколкото са сега. Школата за магии може би съществува вече 12–15 години. Обучението навярно продължава поне една година. Може би броят на учениците е равен на броя на инструкторите. Малкият червен ученик асимилира американеца като цяло — знания, личност, акцент и така нататък.
	— Нашествието на похитителите на човешки тела.
	— Съвършено точно. Така че от училището годишно са излизали няколко стотици агенти. Да приемем, че някои от русначетата са изчезнали оттам поради лошите си резултати и че някои от американските инструктори също са изчезнали в буквалния смисъл на думата. Освен това ние не смятаме, че институтите на КГБ в Москва или в Ленинград са в състояние да осигурят толкова много студенти, подходящи за тази школа за следдипломна квалификация — така нарекохме това обучение. Но майор Додсън го е нарекъл „Школата за магии на госпожа Иванова“ и това е право от устата на един достоверен източник. Предполагам, че американците, които се намират там, са го нарекли така на шега. Ние все още не знаем как го наричат руснаците. Навярно нещо като Шпионска школа № 5. Както и да е, не сме сигурни, че абсолютно всички завършили са се внедрили в Щатите. Така че, да отговоря на въпроса ти — според мен броят на завършилите тази школа е някъде между 1500 и 2000. А може и да са повече.
	— Искаш да кажеш, че в Америка вече има около 2000 руски агенти, които минават за американци?
	— Минават не е точната дума — каза Алеви. — Те са американци. Първите дипломанти са там от цели 15 години. Достатъчно дълго време, за да осъзнаят американската мечта. Е, с малко помощ от страна на приятелите си. Достатъчно дълго време, за да са се оженили и да имат деца, които сега са членове на юношеската Спортна лига. Достатъчно дълго време, за да са в състояние вече да нанасят реални злини.
	— И досега никого ли не са хванали?
	Алеви поклати отрицателно глава.
	— Поне аз не съм чул за такъв. Доскоро никой и не подозираше за това. А и какви хора да търсим? Такива, които пият чая си от стъклена чаша, или пък пишат буквата N отзад напред?
	— Хора, хванати при опит за шпионаж.
	— Та те вероятно не вършат шпионската си работа по традиционния начин. Навярно са разпределени в различни категории: изчакващи агенти, агенти с определена цел, агенти с влияние и т.н. Прикритията им са безупречни и те никога не привличат вниманието върху себе си. Дори и да пипнем някого да шпионира, доста ще се поозорим, за да докажем, че е роден и израсъл във Волгоград, след като той упорито поддържа своята версия.
	— Но ако сложите електроди на топките му и токът го раздруса, докато проговори на руски, тогава ще чуете самата истина.
	— Да ти кажа ли нещо? Не мисля, че такъв човек би проговорил на руски. Но дори и да се издаде, каква полза от това? Та той не е част от никаква клетка или верига. Той трябва да работи сам за себе си, за да може тази система да действа в тяхна полза.
	— Но той би трябвало да има някакъв контролиращ началник, Сет. Някой от съветското посолство във Вашингтон, или в делегацията на ООН в Ню Йорк, или пък в консулството в Сан Франциско. Каква е ползата от него, ако работи изцяло сам за себе си? Как им предава резултатите от работата си? Не биха се доверили на тайни радиостанции и изоставени обекти, нали?
	— Разбира се. Той трябва да предаде резултатите от своята работа и да се отчете лично устно. Затова отива на почивка в чужбина, както всички останали американци. Може би дори се записва в някоя от груповите екскурзии до Москва. Както предполагаме ние, всичките контакти на агентите се осъществяват в чужбина.
	Холис пристъпи към висок бюфет — очевидно антикварна рядкост. Лавиците му бяха отрупани с малки фигури от порцелан — статуетки от 18 век на дами с дълбоко изрязани деколтета и златни къдрици и на господа в къси голфове и с перуки. Нищо не им пречи да бъдат французи или англичани от същия период, помисли Холис, но в тях имаше нещо, което не беше съвсем в ред, нещо различно от оригиналните статуетки, които бе виждал в антикварните магазини в Лондон. Той отвори бюфета и взе една фигурка, висока около 15 сантиметра — мъж, облечен в жокейски дрехи. Обърна се към Сет и го попита:
	— Какво е това, Сет? Татарско или монголско влияние? Или влиянието на казаците? Защо те са по-различни от нас? Знаем, че могат да приличат на скандинавци или на немци, като Буров например, но има нещо повече от генетичното наследство. Става въпрос за една съвсем различна душевност и психика, за една наследствена памет. Става въпрос за вечното чувство, че са по-низши от онези на Запад и че са се повлияли от Европа и от кирилицата, и от славянския фатализъм, и от едно опозорено християнство, и от кой знае още какво, дявол да го вземе! Но каквото и да е то, човек може да го забележи; те могат да се забележат, така както истинският творец отдалече може веднага да различи копието от оригинала. — Той погледна фигурката в ръката си и я подхвърли на Алеви. — Разбираш ли?
	Алеви я пое внимателно.
	— Разбирам. Но не можем да открием всичките две хиляди по тоя начин. — Той остави статуетката.
	— Естествено. — Холис понечи да затвори бюфета и забеляза кутията от Палех, която Лиза купи от антиквариата на улица „Арбат“. Спомни си техния разговор и осъзна, че още тогава бе разбрал онова, което Алеви току-що му каза за Школата за магии. Една зловеща мисъл мина през ума му — ами ако самата Лиза е продукт на това училище? Разбира се, това не бе възможно, имайки предвид безупречното й минало, което бе двукратно проверено от разузнавателните служби на Държавния департамент. Но след като той самият се усъмни за миг, то какъв ли страх и недоверие биха завладели американското общество, армията, институциите и правителството, ако се разчуе, че сред тях навярно работят около две хиляди агенти на КГБ.
	Алеви заговори отново:
	— Всъщност мисля, че открихме двама от тях. И то тук, при нас. В посолството, Сам. Точно под носа ни. Можеш ли да се досетиш?
	Холис се замисли. Трябваше да изключи мъжете и жените, чиито досиета се проверяваха на най-високо ниво. Тогава оставаха само тези, които придружаваха своите семейни половинки без самите да са назначени на работа в посолството, военнослужещите от охраната, обслужващият персонал. Неочаквано в главата му изникнаха две имена, сякаш винаги бе знаел за тях. Спомни си откъслечни фрази от разговори, дребни подробности, които му се бяха сторили странни преди, но не им бе обърнал достатъчно внимание, защото тогава не знаеше за съществуването на Школата за магии.
	— Нашият дружелюбен общ работник и милата ни икономка, семейство Келъм — каза той.
	— Великите умове разсъждават по подобен начин. Когато са ги назначили, са им направили само проучване от Първа степен, каквото се изисква за работата им. Преди известно време се обадих на Лангли. Сега, както изглежда, техният произход не се потвърждава. — Алеви потри уморените си очи и продължи: — Поискал съм да се проучат наново барманът, готвачите, шофьорите и целият американски обслужващ персонал. Мислехме, че като се отървем от руската прислуга, си решаваме проблема със сигурността в посолството. Но когато те работеха тук, ние ги дебнехме като ястреби и ги държахме на разстояние. А сега всичките тези американци, считани за не много опасни за държавната сигурност, си се разхождат съвсем свободно, защото са американци. Но някои от тях са руски вълци в агнешки кожи.
	Холис си представи как семейство Келъм се мотаят из жилището му, тършуват по бюрото, преглеждат писмата му. Буров е знаел дори и колко уиски пие той, и каква марка слипове предпочита. Представи си двамата Келъм — мила двойка на средна възраст, според официалната версия — от Милуоки, и си спомни кратките разговори с тях.
	Алеви сякаш четеше мислите му.
	— Келъм! Не са ли точно като нас? — попита той.
	— Не, ние двамата с теб не сме абсолютно еднакви. Америка е толкова разнообразна, колкото и самият Съветски съюз. Когато слухтим из Русия, и ти, и аз се представяме за балтийци, но когато се намираме в някоя балтийска република, се правим на украинци или беларуси. Сигурно и те правят така. Ония, които са усвоили, да речем, бостънски акцент и поведение, няма да действат в Бостън, защото там номерът им няма да мине успешно. А сега да отговоря на въпроса ти — да, тия Келъм наистина ме подведоха.
	— И мене. Но вече знаем и можем да предприемем малка чистка. И все пак, доста щети са били нанесени. А сме хванали само двама, остават още около 2000. Трябва да измислим някакъв супердяволски трик, за да открием тия хора, разпръснати от единия, та чак до другия край на Америка. Да не говорим за военните ни бази из цял свят, а и колкото и да ни е неприятно да признаем — за посолствата ни.
	Холис се бе замислил и сякаш не чуваше.
	— Но преди малко ти каза нещо много… Тия съветски агенти са се оженили, създали са си приятелски кръг, имат си вече американски деца, живеят си добре.
	— И може би сега, както ти предполагаш, Сам, чувствата им са доста объркани. И въпреки това нито един от тях не ни е потърсил. А защо? Според нас, отчасти защото нямат никакво основание да го направят. Някои от тях вече са изменили на каузата си по един или друг загадъчен начин. КГБ знае, но хич не го е грижа, стига агентите да продължават да ходят на почивки в чужбина по няколко пъти в годината и да предават резултата от работата си. И навярно наградата за 15 или 20-годишна служба е пенсия — пенсия в Америка, ако това е тяхното желание. Каква по-голяма ирония от това! Естествено има и други неща, които карат някого да води двойствен живот: идеологията, парите и страхът. КГБ е в състояние да унищожи едно цяло семейство тук — в Русия, или там — в Америка, ако някой измами доверието му. И все пак това са изключително добре подбрани агенти. Повечето не се нуждаят от никакви заплахи или стимули. Много от тях няма да бъдат подмамени и прелъстени нито от американския начин на живот, нито от демокрацията, нито от каквото и да е друго.
	— Не вярваш в това, което говориш, нали?
	Алеви потри слепоочията си.
	— Знаеш ли, Сам, ние доста надценяваме положителните страни в нашата система. Знам, че това е ерес, но си е самата истина. Двеста милиона Ивановци и Наташи съвсем не възнамеряват да бягат в Америка само защото знаят, че при нас има свобода и съдомиялни машини. Руската душа притежава някаква необяснима чистота, някакъв безумен патриотизъм, подобен на нашия, и някаква вяра, че един ден нещата и при тях ще се оправят. — Алеви отново си сипа бренди. — Не искам да кажа, че няма да успеем да пипнем в даден момент един-двама от тези агенти, но както вече споменах, това няма да сложи край на цялата тая история.
	В сумрака Холис погледна събеседника си. Алеви, изглежда, разбираше руската душевност много повече, отколкото той досега бе смятал. Голяма част от служителите на ЦРУ обичаха да изследват всички промени в съветското общество, което всъщност бе в процес на разпадане от години. Те изпращаха наблюденията си на съответните административни органи, които се радваха на добрите новини. Но това общество се разпадаше от незапомнени времена и все още си бе на мястото, а руснаците винаги са се борили и са отстоявали своя бит, култура и език и винаги са защитавали родината си.
	Холис си наля уиски и доста се измъчи, докато хване едно полуразтопено ледче в сребърната купа за лед.
	— А къде е слабото място в тяхната операция, Сет?
	— Не съм много наясно. Имам някакви идеи. Но добре знам какъв е нашият проблем. Всъщност съществуват два основни проблема. Първият е да установим що за мрежа е това, което всъщност не е толкова мрежа, колкото нещо като сеещи зараза организми сред американското общество. После трябва да спрем това училище, за да не бълва повече зараза. Не съм направил аз тая аналогия. Така казаха ония от щаба. Те много обичат аналогиите.
	— Забрави третия проблем, Сет. Да измъкнем пилотите оттам.
	Алеви погледна Холис.
	— Да. Но това е част от задачата по закриването на училището. Костеливият орех в цялата тая история са двете хиляди агенти, които вече са се внедрили в Америка. Не ми се иска да го казвам и дори да си го помисля, но може да се наложи още 40–50 години да живеем с тях.
	— Ако Америка доживее дотогава — вметна Холис.
	Алеви не обърна внимание на забележката и заключи:
	— Та това е случаят, за чието разплитане и ти помогна малко, Сам.
	— А за какво ще се използва тази информация?
	— Ами само преди дни, полковник, имахме няколко възможности за действие. Но сега, след като те изритват оттук, след като Додсън все още е свободен, а Фишър — мъртъв, и най-сетне, след като ти си се промъкнал там и си предизвикал Буров, те вече знаят, че ние сме разбрали, и възможностите ни рязко и бързо намаляват. Те ще преустановят дейността в онази школа и ще заличат и най-нищожните доказателства. Ще преместят всичко на друго място и ще ни предложат да разведат някоя американска делегация из заподозряната местност. Докато стигнем дотам, училището ще се е превърнало в почивен дом за московски пенсионери или нещо подобно. Така че, както ти сам каза, трябва да действаме бързо.
	— Защо не започнем с арестуването на семейство Келъм и да ги накараме да говорят?
	— Ще ми се, но все още не сме абсолютно сигурни, че са руски агенти, и не ми се иска да улесним още повече КГБ. И без друго доста им подсказахме. Затова се налага много да внимаваме със семейството. А и те може да са си истински американци с всичките им там граждански права.
	— Искаш ли да ти помогна, или не?
	— Ще ми помогнеш, ако стоиш настрана.
	— Никога не съм стоял настрана. Искам онези пилоти да се измъкнат оттам и ще работя заедно с теб, докато това се осъществи. Ако ли не, ще действам сам, както аз си знам.
	— Да, вярвам ти — кимна Алеви. — Сигурно и аз щях да направя същото, ако ти или някой друг военен излага на опасност живота на триста агенти на ЦРУ. Лоялността е чудесно качество.
	— Няма нужда да ми го казваш.
	— Чуй ме, Сам. Казах ти всичко — държавни тайни, истини за дипломатическата политика и едно разкритие, което е толкова значимо, че би могло да прати по дяволите съветско-американските отношения за години напред. Направих го, за да те убедя, че ние не спим. Работим усилено, за да измъкнем онези пилоти и да ги приберем у дома. Иска ми се да вярвам, че ще проявиш здрав разум. Не вдигай по тревога твоите хора от Пентагона. Окей?
	— Окей.
	Холис дори за миг не си помисли, че Алеви наистина вярва в каквото и да е. Освен това не смяташе, че той възнамерява да следва линията на правителството по пътя към разведряването. За Алеви няма да има нищо по-добро от това, ако той вдигне на крак всички в Пентагона. Холис не смяташе също, че Алеви загуби цял час само за да го накара да си затваря устата. Бе убеден, че през тези няколко дни, които му оставаха в тая страна, ще си има още работа със Сет Алеви и ще научи още неща за Школата за магии.
	— Не казвай на Лиза за това. Твое задължение е да я накараш да забрави за всичко. Ясно?
	— Ясно.
	— И помни, че статутът ти на персона нон грата поставя под въпрос твоя дипломатически имунитет. Предай това и на Лиза. Бъдете изключително внимателни, ако решите да излезете от района на посолството.
	— Добре.
	— А, и още нещо. Искам да ми направиш една услуга.
	— Да?
	— Ела довечера с мен горе на покрива.
	— За какво?
	— Един-два пъти на месец се качвам на покрива, за да псувам Съюза на съветските социалистически републики. Отивам горе и крещя: „Хей, вие от КГБ, лайна такива! Здравейте!“ После се впускам в моите анализи на причините за буксуването на съветското общество.
	— О, Господи, нищо чудно, че толкова те мразят.
	— Да го духат! Точно това ми се прави тая вечер. Ела с мен.
	Холис погледна часовника си.
	— Ами аз… — той се чудеше дали Лиза е останала в апартамента му, или си е отишла.
	— Хайде, тръгвай. Не се стягай. Добре ще ти се отрази.
	— Да, надявам се чистият въздух да ми се, отрази добре.
	— В това е силата на духа. Какво ще ти направят? Ще те изритат ли? Или ще те убият?
	— Не могат да направят и двете едновременно — отбеляза Холис.
	Той взе бутилката с бренди от масичката и Алеви го поведе нагоре към антрето на третия етаж. Изкачиха се по една стълба и отвориха капандурата.
	Излязоха на плоския покрив над жилището на Алеви. Стояха под падащия тихо сняг и гледаха града наоколо, когато камбаните на Ивановата кула удариха два часът.
	— Първият сняг падна по-рано тая година — каза Алеви.
	Червените звезди върху кубетата и кулите на Кремъл светеха ярко, но кръстовете, които кои знае защо не бяха свалени, бяха тъмни и не се виждаха.
	— Навярно по това време в Москва всичко е затворено — каза Алеви, — с изключение на дежурните служби на милицията и КГБ. Дори метрото е затворено. По времето на Сталин в тоя час Лубянка е започвала да бълва своите хищници. — Той взе бутилката с брендито от ръката на Холис, отпи една голяма глътка и започна да крещи: Ей, вие там, чувате ли ме? Събудете се, глупаци! Тук е самият Алеви — суперагентът, суперевреинът. — Той се обърна към Холис и продължи с нормален тон: — Тайните ченгета бродели из града със списъци в ръце и цяла Москва е чакала да се съмне притаила дъх. И всяко утро градът осъмвал в страх, изплашените до смърт човешки същества в него бързали към своите кабинети и фабрики и се правели, че не забелязват, ако някой не се появи на работа. Казват, че стенанията, писъците и изстрелите, идващи от Лубянка, се чували наоколо. Що за варварско минало е това! Като погледна натам, Сам, виждам един враждебен и непонятен за мен град. Надписи с необикновени букви, сгради с фантастични форми, а небето е винаги оцветено в тоя зловещ червеникав отблясък, който смразява кръвта и те кара да мислиш понякога, че си попаднал на Марс.
	Холис се вгледа за момент в Алеви.
	— А защо не потеглиш обратно за земята с първия космически кораб?
	Върху лицето на Алеви се появи неловка усмивка.
	— Ще го направя, разбира се. След една-две години.
	На Холис му се прииска да му каже, че ако той продължава да ги дразни както сега, в никакъв случай няма да изкара още една година. Но реши, че няма да го направи, защото ония ги подслушваха. Пък и самият Алеви го знаеше.
	— И вас! — изкрещя Алеви.
	На последния етаж в блока отсреща се отвори прозорец и някакъв мъж отвърна на английски:
	— Да ти го начукам аз, евреино!
	Алеви се изсмя и отново изкрещя нещо на доста вулгарен руски, което Холис преведе приблизително като: „Ближи задници, чети «Правда» и ще станеш началник“.
	— Да тръгваме, Сет — каза Холис и хвана Алеви за ръката.
	Алеви се дръпна.
	— Няма. — Отново отпи от бутилката и я подаде на Холис — На ти. Напий се и си мисли за някоя хубавица. Чувал ли си оня виц за… как беше… „Горилите от КГБ никога не излизат с курви, те просто живеят с Мери Палм.“ — Алеви се олюля и едва не изпусна чашата от ръката си.
	— Сет… — На Холис му бе ясно, че Алеви е доста пиян и приказките няма да му повлияят. Очевидно това бе поредният му месечен катарзис, а Холис се бе научил да се отнася с уважение към хората тук, когато ги обхване някаква моментна лудост.
	От отсрещния прозорец се чу друг глас, пак на английски:
	— Кой е другият педераст с тебе? Холис ли?
	Холис реши, че това е гласът на Игор. Той отпи от брендито и отвърна на руски:
	— Видях майка ти да проси в парка „Горки“, за да събере пари за наема на квартирата.
	Алеви изръмжа от задоволство:
	— Много добре го измисли.
	В продължение на 15 минути в снежната нощ се сипеха обида след обида от двете страни. Холис, който вече бе замаян от пиенето, помисли, че тая среща между Изтока и Запада трябваше да се състои на по-високо равнище, но Алеви и двамата руснаци изглеждаха доволни от този ритуал.
	— Посланикът не те ли е мъмрил за тия разговори? — попита Холис. Алеви изпи и последната глътка от брендито и пусна бутилката на снега.
	— Да го духа! — Той се заклатушка към отворената капандура на покрива и махна за довиждане на ония от другата страна.
	— Спокойной ночи!
	Двамата руснаци отговориха:
	— Good night*!
	[* Лека нощ! (англ.). — Б.пр.]
	Алеви заслиза неуверено по стълбата.
	Холис погледна назад към блока отсреща и видя, че двамата мъже му махаха. Единият изкрещя на английски:
	— Приятно пътуване към къщи, Сам.
	После се изхилиха. Както и пожеланието на Буров, и това сега не му се стори съвсем искрено.


>>	23.

	Холис стоеше сред кашоните с чаша в ръка, опитвайки се да открие кашона с пиенето. Големите мебели все още си бяха на мястото, а ония от немската фирма, която се грижеше за опаковането на багажа му, с тевтонската си съобразителност бяха оставили някои от най-необходимите неща за последния ден преди отпътуването му. Така че банята беше почти непокътната, имаше и дрехи за три дни плюс разни неща от първа необходимост в кухнята. Но не бяха оставили и една бутилка уиски. Най-после откри един кашон, който му се стори доста обещаващ. Разкъса капака и след като се порови из бутилките вътре, откри една с Чивъс Ригъл. Наля си в чашата и отиде в кухнята за лед. Погледна часовника си, изчака да стане точно дванайсет и отпи.
	Холис чу, че входната врата се отвори, и предположи, че е Лиза, защото тя имаше ключ от жилището му. Пристъпи към стълбите и видя, че към него се приближават семейство Келъм. Дик Келъм му се усмихна.
	— О, здравейте, полковник! Мислехме, че не сте си вкъщи.
	Холис също му отвърна с усмивка:
	— Нямам много работа в службата.
	Той им направи път да влязат във всекидневната. Ан Келъм носеше кофа с четки и препарати за почистване.
	— Можем да дойдем по-късно — обърна се тя към Холис, а в гласа й се четеше извинение.
	— Не, госпожо Келъм, можете да поизчистите набързо.
	Тя се огледа.
	— О, вече са ви опаковали багажа.
	— Почти. Просто минете набързо банята и кухнята, ако обичате.
	Дик Келъм, който също носеше кофа с най-различни четки и парцали, пристъпи към кашоните.
	— Говорите ли немски, полковник?
	— Не, не говоря, Дик.
	— Знаете ли, понякога се чудя какво ли си мислят за нас руснаците, като ни гледат как наемаме немски фирми да се грижат за багажа ни, как изпращаме нашите болни на лечение във Финландия и Англия, как викаме хора от Европа да ни ремонтират повредите в посолството. Сигурно се чувстват засегнати. Не смятате ли?
	Отговори ми ти, Иван, помисли Холис, а после каза:
	— Те не се обиждат лесно.
	Погледна семейство Келъм. Бяха на около 35–40 години. И двамата бяха леко смугли, с черна, започнала да посивява коса и тъмни очи. Движеха се като хора, които цял живот са вършили тежка слугинска работа. По акцента им личеше, че са от работническата класа, въпреки че съвсем не бяха глупави. Той си спомни за един доста интересен разговор с Дик Келъм по въпроса за качествата на бирата в Милуоки. Веднъж Ан Келъм бе споделила, че съпругът й често си попийва от тия марки бира.
	— А дали са опаковали вече прахосмукачката ви? — попита Ан Келъм.
	— Сигурно. Не се притеснявайте. След като си тръгна, ще можете да почистите основно.
	— Имате ли вече заместник, полковник? — полюбопитства господин Келъм.
	— Да. Един полковник. Казва се Фийлдс. Познавам и него, и жена му. Опитват се да уредят пристигането му тук, преди да съм заминал. Ако успеят, ще ви запозная с него. Съпругата му вероятно ще пристигне по-късно.
	— Надявам се, че и той като вас знае руски, за да има кой да разговаря с оня смахнат руснак — градинаря.
	Холис се усмихна на Дик Келъм. „Ах ти, кучи син! Искам със собствените си ръце да изтръгна сърцето от гърдите ти.“
	— И той е добре с руския, но иска да запази този факт в тайна, нали разбирате. Така че не го притеснявайте.
	— Ясно — примигна господин Келъм.
	— Тук ли ще живее? — попита госпожа Келъм.
	— Да.
	— А знаете ли дали и жена му ще работи?
	— Мисля, че да. Тя е учителка и най-вероятно ще се опита да постъпи на работа в англо-американското училище.
	— Да-а — каза госпожа Келъм. — Това доста улеснява нещата.
	— Знам — обади се Холис.
	Господин Келъм вдигна кофата от земята.
	— Ще започна от горе — каза той и се качи в банята на втория етаж. Госпожа Келъм го проследи с поглед и каза съвсем тихичко:
	— Полковник, това не е моя работа и ако искате, можете да не ми отговаряте, но сега при госпожа Холис ли ще отидете? Тя още ли е в Лондон?
	— Не съм решил все още, госпожо Келъм.
	Нещо сякаш притесняваше жената и след малко тя изплю камъчето:
	— Полковник, аз и Дик ви харесваме и ние двамата с него говорихме за това… Той ми каза да си трая, но според мен вие трябва да знаете. Вашата жена… госпожа Холис… — тя погледна Холис, после отмести поглед настрани. — Ами тя се срещаше с един господин тук, един служител от търговската секция. Няма да ви кажа името му, но той идваше тук всеки път, когато излизахте в града или отивахте в Ленинград по работа. — После бързо добави: — Може да са били просто приятели, разбирате ли, и те сигурно наистина са били такива. Но според мен не е много редно една жена да посреща мъже у дома си, когато съпругът не е вкъщи, та дори те да са най-обикновени приятели. — Госпожа Келъм се повъртя смутено за момент, после взе кофата си и отиде в кухнята.
	Холис отпи от уискито. Шпионите лъжат, помисли той. Вероятно КГБ просто си прави още един майтап с него преди заминаването му. От друга страна пък, това може и да бе вярно. Всъщност въпросният господин може би беше Кен Мърсър — един от мъжете, с които Лиза разговаря оня ден във фоайето. Холис каза на глас:
	— На кой ли му пука?
	Чу, че входната врата отново се отвори, и този път наистина бе Лиза, която се заизкачва по стълбите.
	— Сам ли си? — провикна се тя. — Хванах ли те? Чукаш ли някоя, Холис?
	Холис я посрещна на стълбите и я поздрави:
	— Здравей, Лиза.
	— А, поне си по слипове.
	— Господин и госпожа Келъм са тук.
	Тя сложи ръка на устата си и се изчерви. После прошепна:
	— Идиот такъв, защо не ми каза?
	— Току-що го направих.
	— Дали са ме чули?
	— Сто процента.
	Тя сгуши глава на гърдите му и тихичко се засмя.
	— След час ще се разчуе из цялото посолство. О, Господи, срам ме е.
	— Те са доста дискретни. — Той я целуна. — Защо не отидем у вас?
	Тя се огледа.
	— И при мен е голяма бъркотия. Хайде да излезем в града. Днес не вали и не е много студено.
	Холис се поколеба:
	— Добре, но…
	— О, не им позволявай да диктуват живота ти. Нали така гласеше нашето мото?
	— Да, точно така. — И той се провикна към кухнята. — Госпожо Келъм, излизам.
	Тя се показа на прага на кухнята.
	— О, госпожице Роудс, не знаех, че сте тук.
	Лиза и Холис се погледнаха многозначително.
	— Здравейте, Ан. Няма какво толкова да се чисти тук, нали?
	— Да, така е. А вашия багаж опаковаха ли го вече?
	— Да, всичко е готово.
	— Тъжно ли ви е, че си тръгвате?
	— Да, много.
	— Не мога да разбера защо не ви дадоха още един шанс?
	— Ами тук всички дребни нарушения на закона се смятат за изключително тежки престъпления.
	— Тук всичко е престъпление. Няма свобода за нищо. А човекът, който ще ви замести, къде ще живее — във вашето жилище ли?
	— Не мисля, че ще дойде някой да ме замести. Няма смисъл да се изпраща друг, щом като започват да ни връщат един по един…
	— Да тръгваме — прекъсна я Холис. — Довиждане, госпожо Келъм. Ще се видим, преди да си тръгна.
	— Надявам се, полковник.
	— Ще се постарая.
	Той хвана Лиза за ръката и я поведе надолу към антрето, откъдето си взе мушаменото наметало и филцовата шапка.
	— В тия дрехи приличаш на шпионин.
	— Не, онова синьо манто и кепето са шпионската ми униформа.
	Излязоха навън под едва светещото слънце. Беше влажно и студено, температурата беше под нулата и тук-там из двора все още имаше местенца, покрити със снега, който падна преди няколко дни. Излязоха през задната врата точно до военните жилища и Холис я попита:
	— Къде искаш да отидем?
	— Където и да е. Просто ми се ще да се поразходим като туристи. Да повървим по улица „Горки“, хванати за ръка, да влезем в някое малко кафе, да пийнем капучино и да хапнем тортичка.
	— Няма подобни кафета нито на „Горки“, нито на която и да е друга улица в Москва.
	— Ще си въобразяваме, че има.
	— Добре.
	Тръгнаха из улиците на стария квартал „Пресня“, минаха покрай някакъв паметник на войник край барикада, после покрай друг с надпис „Паветата — оръжие на пролетариата“. Наблизо видяха обелиск, издигнат в памет на героите във въстанието през 1905 година.
	— Колко романтично! — каза Холис. — Мога ли да те целуна на площада до обелиска?
	— О, стига си се подигравал. Романтиката е в сърцето, а не в камъка или в мрамора, не е дори на Виа Венето.
	— Добре казано.
	— Както и да е, но аз изпитвам някаква странна привързаност към този град и неговите жители.
	— Някои от неговите странни хора сега ни следят. Естествено знаеш какво значи слухари на посолството, нали?
	— Да, знам. Следят ли ни наистина? — и тя се огледа.
	— Да.
	— Сигурен ли си? Мисля че никога не са ме следили.
	— Не може да бъде. От време на време решават да проследят някого. Но що се отнася до военните аташета, сякаш са се залепили за тях. Ей сега ще им се измъкнем. Много е лесно в метрото. Само ме следвай. Ето ти пет копейки.
	Тръгнаха по улица „Крепостен вал“, влязоха в метростанцията на улица „1905 година“ и взеха първото влакче, което пристигна. Седнаха в полупразния вагон и Холис каза:
	— Ще трябва да се прехвърлим няколко пъти, за да им се измъкнем.
	— Добре. Но какво като ни следят? Та ние нищо не правим?
	— Въпрос на принцип. А пък те може все още да ни пазят стая в Лефортово.
	— О!
	Пътуваха по посока към центъра и на няколко пъти слизаха и се качваха в последния момент на най-оживените станции, после взеха линията „Проспект Мир“, водеща към северния край на града.
	— Загубихме ги на спирка „Площад на революцията“ — каза Холис.
	Тя седеше до него в почти празния вагон.
	— Откъде знаеш?
	— Видях ги да се оглеждат в недоумение на перона, докато нашето влакче потегляше.
	— Ама ти си знаел как изглеждат?
	— Надявам се, да.
	— Това се казва професионализъм. Толкова романтично. Да бягаш от агентите на КГБ. — Тя погледна часовника си. — Почти един часът е. Умирам от глад. Чий ред е да черпи?
	— Доколкото си спомням, ти забрави да платиш в Лефортово. Така че е твой ред.
	— Добре. — Тя хвана ръката му. — Знаеш ли, Сам, моята шефка — Кей Хофман, казва, че не трябва да се забърквам с женени мъже.
	— Така ли? Тя да не би да води рубрика за даване на съвети?
	— Не се шегувай! Тя е жена с опит…
	— Чувал съм.
	— И ми е нещо като наставничка. Каза, че женените мъже или се връщат при жените си, или са с теб само временно и после се захващат с друга.
	— Това е станция „Космос“. Следващата е в гората. Да слезем тук.
	Излязоха от метрото и Холис я поведе по проспект „Мир“ към хотел „Космос“.
	— На обяд ли ще ме водиш? — попита Лиза.
	— Не.
	Влязоха в хотела и Холис отиде до бюрото на Интурист. Малко трудно, но успя да наеме кола и шофьор, като плати предварително с долари.
	— Къде отиваме? — попита Лиза.
	— Изненада.
	Мъж на около 30 години, облечен развлечено, им се представи като Саша и ги поведе навън към една черна волга. Холис написа нещо на руски на лист хартия и го подаде на мъжа. Саша го погледна и поклати глава. „Нельзя“, каза той, използвайки една от най-използваните думи в руския език, което значи не е позволено. „Нет.“
	Холис му подаде 10-доларова банкнота и каза на руски:
	— Хайде, вземете. Никой няма да разбере.
	Саша погледна Холис, взе десетачката и запали волгата.
	— Добре.
	Лиза се пъхна до Холис и го хвана под ръка.
	— Нарушение на пътния лист я злоупотреба с валута. Този път надмина себе си.
	Холис забеляза, че волгата, както всички други руски таксита, в които се бе качвал досега, бе мръсна. Поеха на север по проспект „Мир“, излязоха на околовръстното шосе и потеглиха на югозапад по най-външния кръг около Москва. В покрайнините все още имаше сняг и огромните пространства иглолистни гори бяха посипани с бял прашец.
	Саша излезе на магистралата Минск — Москва. Лиза се обърна към Холис:
	— Да не би да ходим в Бородино…?
	Холис се усмихна.
	— Моля те.
	Слязоха от магистралата, тръгнаха по един павиран път с две платна и се озоваха в едно доста голямо село с дървени къщи отпреди революцията.
	— Къде сме?
	Холис кимна към жп гарата и Лиза прочете: „Переделкино“. Целуна Холис по бузата.
	— О, ти си невероятен.
	— Трябва да попитам къде е гробището — каза Саша на руски.
	Колата спря и той се обърна към едно момче на колело, което минаваше покрай тях. Момчето им посочи.
	— Ей по оня път. Лесно ще разпознаете гроба му. Там винаги има младежи.
	Саша подкара колата по тясна уличка през селото и скоро отново излязоха сред полето. Отстрани на пътя имаше малка борова горичка, а пред нея — няколко брези, обградени с ниска тухлена стена. Саша спря. Холис и Лиза слязоха и влязоха през един малък проход в стената.
	Вътре имаше около десетина момичета и момчета. Бяха заобиколили покритата със сняг надгробна плоча, в която бе издълбан образът на поета с надпис „Борис Пастернак, 1890–1960“. На снега лежаха свежи цветя, а младежите си подаваха книжка на Борис Пастернак и четяха стиховете му. Не обърнаха много внимание на Лиза и Холис, но едно от момичетата им посочи книгата въпросително и Холис отговори на руски:
	— Да, искам и аз да прочета нещо.
	Той си избра едно от стихотворенията за Лара, което накара Лиза да се усмихне, после подаде книгата и тя прочете част от „Гетсиманската градина“:
C>
	„И вгледан в тая пропаст черна, страшна, без край и без начало — и без брод, с молба да го отмине тая чаша вопиеше към Бога в кървав пот.“
C$
	По пътя обратно към града Лиза каза:
	— Можеш ли да си представиш такова нещо в Америка? Хората да пътуват до гроба на някой поет?
	— Не, мисля, че е невъзможно. Но руснаците го правят — отчасти от любов към поезията, отчасти като израз на политически протест. Ако правителството превърне това място в национален паметник, тук няма да идват толкова много обожатели на поезията. Същото ще стане и ако религиозните обреди са разрешени.
	— Но в това има нещо цинично. Струва ми се, че грешиш.
	— Сигурно виждам руската душа повече откъм тъмната страна, защото си имам повече работа с по-тъмните елементи.
	— Вероятно е така.
	Накараха Саша да ги поразкара из Москва по местата, които те свързваха със свои спомени.
	— Иска ми се навсякъде да съм ходила с теб, за да можем, след като си тръгнем, да си спомняме заедно за тях — каза Лиза.
	— Ами гробът на Гогол?
	— По-късно.
	Когато се смрачи, се качиха на Ленинските възвишения и разгледаха града отвисоко, застанали на площадката пред Московския университет. Лиза се сгуши в Холис.
	— Благодаря ти за този прекрасен ден. Каквото и да се случи, прекарахме чудесно.
	Холис се вгледа в града, простиращ се чак отвъд Москва река.
	— Мисля, че можем да кажем на приятелите си, че се влюбихме един в друг в Москва.
	— Да, така е. А за пръв път правихме любов в една селска колиба.
	— Според мен не трябва да изпадаме в подробности.
	— О, Сам, толкова съм щастлива и в същото време ми е толкова тъжно. Гледам оптимистично на живота, а в същото време ме е страх…
	— Знам.
	Саша стоеше на 3–4 метра по-надолу до парапета и пушеше цигара след цигара. Очите му срещнаха очите на Холис и той се усмихна. Провикна се на руски:
	— Много влюбени идват тук. А също и там, виждате ли оня хълм? Казва се Прощалният хълм. Старите московчани са ходели там, за да се сбогуват със семействата и приятелите си, когато са поемали дългия път към Запада. — Саша се доближи до своите клиенти. — Ей там е Мосфилм. Виждате ли ония сгради? Съветските филми са хубави, но американските филми също ми харесват. Гледах „Крамер срещу Крамер“ и заведох дъщеря си да гледа „Дамата и скитникът“. — Той отново се обърна към града. — Ето там е хотел „Украйна“. Сталин е знаел как да строи за поколения напред. Всичко, което се строи днес, е евтино и бързо се разпада. Сталин щеше да застреля половината от днешните строителни експерти. Виждате ли, това там е старата Киевска гара, а онази кръгла сграда е новият цирк. Най-хубавият в целия свят. А точно тук, където сме застанали, всеки декември се събират студентите, за да почетат паметта на Джон Ленън.
	— Не се ли събират в памет на Владимир Ленин? — попита Холис закачливо. Саша избухна в смях.
	— Не. Партията се грижи за тоя велик мъж всяка година на 21 януари. Учудва ли ви това, че младежите идват тук и пеят песните на Джон Ленън? Той е бил поет, също като Пастернак. Руснаците обичат поетите. А вие харесвате ли Джон Ленън?
	— Да — отговори Лиза. — Той е велик музикант и поет.
	— Ние имаме нужда от повече поети и от по-малко генерали — каза Саша.
	Лиза посочи няколко сгради със златни кубета на около половин километър.
	— Саша, това ли е Новодевическият манастир?
	— Да. Петър Велики затворил там жена си и разпътната си сестра до края на живота им. — Саша се усмихна към Холис. — Сега не е така лесно човек да се отърве от жените, които го тормозят.
	— Амин, братко — отговори Холис на английски.
	Лиза го мушна в ребрата.
	Саша продължи:
	— Трябва да отидете там някоя неделя. Вярващите имат служба в църквата. Веднъж ходих и аз. Беше много… интересно. После отидете в гробището. Нали харесвате нашите писатели? Там е погребан Чехов.
	— А Гогол? — попита Холис.
	— О, да. И той е там.
	Холис погледна Лиза, която му се усмихна. Саша продължи:
	— Освен това там е гробът на Хрушчов, а и на други видни партийни ръководители. Защо мислите, че са искали да ги погребат в свещена земя, а не в Кремъл? Кой знае? Сигурно не са искали да рискуват. — Саша пак се засмя.
	Отново се качиха във волгата.
	— Остават ви още два часа, за които сте платили — каза Саша.
	— Достатъчно ни беше — отговори Холис.
	— Добре. И на мене. А сега ви каня на вечеря у дома. Жена ми много иска да се запознае с американци. Казах й, че някой ден ще заведа гости вкъщи. Вие сте първите, които срещам да говорят нашия език. А пък и много ми харесвате.
	Лиза погледна Холис и кимна в знак на съгласие, но Холис отказа:
	— Благодарим ви, но не можем да приемем поканата.
	— Знам кои сте. Снощи ви видях по телевизията. Но сега вече имаме гласност. Няма проблеми.
	Холис се чудеше откъде руската телевизия се е сдобила със снимките им.
	— Страхувам се, че това минава границите на гласността и може да има проблеми. За вас, не за нас — каза той.
	Саша се ухили.
	— Навярно ще ме изритат и мен.
	— Знаете ли къде е американското посолство?
	— Та кой не знае.
	— Карайте натам.
	Волгата се спусна надолу по Ленинските възвишения, пресече Москва река и се насочи към посолството по крайбрежната улица.
	Лиза положи глава на рамото на Холис.
	— Зает ли си довечера?
	— Имам среща докъм 9 часа.
	— С кого?
	— С едни шпиони.
	— Искаш ли след това да дойдеш вкъщи?
	— С удоволствие.
	— Ще останеш ли през нощта?
	— Ще остана до края на седмицата, ако искаш.
	Тя се усмихна.
	— Добре. Пренеси си багажа. Събери очите на дипломатите и на старомодните им съпруги.
	— А ти ще простираш бельото ми на твоя простор.
	— Нямам простор, но ще сложа името ти на моя звънец.
	Волгата се носеше по мъгливия крайбрежен път, който следваше извивките на реката. Светлините на червената тухлена сграда на посолството се появиха сред мъглата над реката.
	— Мислех, че вече си приключил със служебните си задължения — каза Лиза.
	— Аз само давам инструкции или пък мене ме инструктират.
	— А пък Кей дори не ме пуска да припаря до кабинета си. Сигурна съм, че случаят е изключителен. Дали няма да ни сполетят по-големи неприятности от тези, за които знаем?
	— Поне засега не. Но и това ще стане, ако не си затваряме устата.
	— Ти все още работиш по случая, нали? Все още работиш със Сет.
	Холис не отговори веднага, но след малко каза:
	— От тая война не уволняват много лесно.
	Той се надвеси над предната седалка и каза на Саша:
	— Не намалявайте, докато не стигнем до входната врата, после спрете рязко, колкото се може по-близо до вратата.
	Саша го погледна.
	— Не мога да прегазя милиционерите на тротоара.
	— Не, но се приближете максимално. Ще се измъкнем от колата светкавично, ето защо сега ще си вземем довиждане.
	— Довиждане — каза Саша в отговор.
	— Някой ден ще дойдем на вечеря у вас.
	— Някой ден.
	Холис нахлузи шапката си и се сниши на седалката. Лиза също се облегна назад до него.
	— Това необходимо ли е?
	— Не, просто обичам да се забавлявам.
	Саша поддържаше скоростта, после изведнъж удари спирачки и спря рязко до бордюра. Холис отвори вратата откъм тротоара и двамата с Лиза профучаха покрай милиционерските постове, които светкавично излетяха от будката.
	— Стой! Паспорт!
	Холис извика на американския пост:
	— Отваряй, момче!
	Електронната врата започна да се отваря, а Холис чу, че зад гърба му някой тича. Бутна Лиза през процепа, след това влезе и той, като отвърна на поздрава на дежурните. Холис хвърли един поглед през рамо към двамата милиционери пред вратата, които го гледаха в недоумение и ужас. Зад гърба им видя, че във волгата при Саша се бяха качили двама от наблюдателите на посолството и той не му изглеждаше никак спокоен.
	— За днес ми стига! — каза Лиза. — Свалям рицарското наметало и шпагата и няма да се правя повече на таен агент. Сега първо ще си пийна едно, после, докато ти си на твоята среща, ще ти пренеса нещата у дома. Може да помоля някой от обслужващия персонал да ми помогне. Например семейство Келъм.
	— Не, не. Предпочитам двамата с теб да свършим това сами по-късно. Окей?
	— Окей.
	Влязоха в административната сграда и Холис каза:
	— Ще се кача за малко в кабинета си, а после отивам на срещата.
	— Сет ще бъде ли там?
	— Сигурно. Защо?
	Тя се поколеба за миг, после каза:
	— Ревнуваш, че сме били гаджета, нали?… Аз пък ревнувам, че двамата сте приятели…
	Според Холис двете неща бяха съвсем различни, но не отговори.
	— Пази се от него, Сам — продължи Лиза.
	Холис погледна часовника си:
	— Е, ще се видим по-късно.
	— Благодаря ти за днес.
	Холис тръгна към асансьора, а Лиза — към задния изход за двора. Докато се качваше с асансьора за срещата с Алеви, Холис си мислеше, че две от най-големите загадки в живота са жените и разузнаването, а той бе затънал до гуша и в двете.


>>	24.

	Холис закопча синята военна куртка и затегна вратовръзката си.
	— Как изглеждам?
	— Много си секси — каза Лиза. — Сигурно тая вечер ще те загубя в полза на някоя млада секретарка.
	— За каква секретарка говориш?
	Тя се усмихна.
	— Ще ме научиш ли как да поддържам униформата ти?
	— Не е важно. Мога и сам да го правя.
	— А жена ти правеше ли го?
	— Мисля, че тя изобщо не знаеше, че съм военен. Имаш ли уиски?
	— Има останала една бутилка в кухнята. Помогни ми да затворя тоя цип.
	Холис закопча ципа на черната й копринена рокля, после я прегърна откъм гърба и обхвана с ръце гърдите й.
	— Това се казват балкони от световна класа.
	— Циник. Започваш да ставаш много циничен. Забравяш, че си офицер и джентълмен.
	Той я целуна по врата и двамата слязоха на долния етаж. Лиза донесе уискито и бутилка сода. Холис сложи лед в две чаши.
	— Тия кашони започват да ми лазят по нервите — каза тя.
	— Къде е иконата?
	— Ей там, върху етажерката с книги. Ще я изпратя до моя началник от Информационната агенция във Вашингтон. Писах му и го помолих да ми я пази. Ще я сложиш ли в дипломатическата чанта?
	— Нали ти казах, че ще го направя.
	— Благодаря ти. А ще ми я вземеш ли от Вашингтон, когато ходиш там?
	— Разбира се. — Той взе иконата от етажерката и я заразглежда. Беше квадратна, с размери приблизително 60 на 60 сантиметра. Изобразяваше светец, но Холис не можеше да познае кой е. — Кой е това?
	Тя се доближи до него.
	— Това е архангел Габриел. Виждаш ли тромпета му?
	— А, да.
	— Рисувано е върху лиственица. Повечето икони са върху бор, който се изкорубва и се пука.
	— Ясно.
	— Много хора не харесват рисунките по иконите. Фигурите са без перспектива, няма дълбочина и движение. Просто са плоски, а лицата са застинали и безжизнени.
	— Като тези на осемте милиона московчани.
	— Но в цветовете има много топлина и това блажено лице излъчва някакво спокойствие, не мислиш ли?
	— О, да. Колко?
	— Колко струва ли? Ами на Запад е трудно да се прецени, но в Колумбийския университет открих един специалист по история на изкуството, който каза, че тази икона е от района на Казан и е изработена през 16 век, което аз всъщност знаех. Сигурно струва 25 хиляди.
	— Исусе Христе! Ами ако я загубя?
	— Не мога да си представя, че един разузнавач може да губи нещо. Доверявам ти се.
	— Добре. — Той остави иконата на етажерката.
	— В Русия иконата е от особено значение. По време на татарските нашествия, когато са изгаряли църквите и са избивали духовниците, иконата е била много малка, за да може да се скрие лесно, и всяко семейство е имало по една икона у дома си. Стотици години тези дълбоко религиозни хора са гледали на иконите като на символ за оцеляване на християнството и на руската култура.
	Холис кимна.
	— Правиш ли някаква аналогия?
	— Разбира се. Всички правят аналогия. Ако православната църква и руската култура са могли да преживеят триста години под нашествието на ония диви конеездачи, то те ще могат да оцелеят и при тези глупаци от Кремъл. Това е част от символичното значение на възраждането на иконографията. Самите образи може да не са много вдъхновяващи, но хората, които пазят иконите, надигат глас на протест. Според мен те, както и онези в Кремъл, добре знаят кои са пазителите на културното наследство и кои са татарите.
	— Интересно. Понякога си мисля, че тая страна е много повече от това, което виждат очите. Забравяме, че и тук си имат история.
	— А те не го забравят дори за миг. — Лиза отпи от уискито си. — Малко ми е притеснено за това парти.
	— Защо?
	— Ами… то е нещо като… мисля, че съм малко срамежлива по принцип. Не обичам да съм център на внимание, особено на парти в чест на моето изритване.
	— Не съм забелязал, че си срамежлива — отбеляза Холис. — Е, все пак, ще бъде весело. Веднъж съм бил на такова парти в София. Един от заместниците на посланика беше прелъстил жената на някакъв български висш служител, или нещо подобно. Накратко — хванаха го и го изритаха. Въпреки всичко партито продължи през целия уикенд, а горкият човечец… Но какво има?
	— Всички мъже са свине. Това съвсем не е смешна история.
	— О, тогава ми се стори смешна. Сигурно и на теб би се видяла смешна, ако беше там.
	— Знаеш ли, работата на разузнавача е… както и да е, не ти подхожда. Не можеш ли да се измъкнеш? Искаш ли да се измъкнеш?
	— Искам отново да летя.
	— Така ли? Или просто така си говориш открай време?
	Холис седна върху един кашон, без да отговори.
	— Съжалявам, Сам. Много бързам. Не те притежавам. — Тя допи уискито си. — Все още. Искаш ли още едно?
	— Не.
	— Аз пък искам. Нервно ми е.
	— Виждам.
	Тя си наля отново, после взе цигарите си от една празна етажерка. На вратата се позвъни.
	— Аз ще отворя. — Лиза слезе по стълбите и се върна с Чарлз Банкс.
	— Здравей, Сам. Според Лиза няма да ви обезпокоя.
	— Сигурно е така. Съблечи си палтото, Чарлз.
	— Не, минавам само за няколко минути.
	— Ще пийнеш ли? Има само уиски.
	— Едно малко. Със сода или с вода, все едно.
	Лиза отиде в кухнята. Банкс се огледа, после каза:
	— В кариерата ми и през живота си много пъти съм виждал тая картина. Баща ми работеше към външното министерство.
	Лиза се върна с чаша леденостудена вода и я допълни с уиски. Подаде я на Банкс. Той вдигна чашата си.
	— Нека бъда първият, преди още да е започнало соарето по случай изпращането ви, който ще ви пожелае и на двамата суперкъсмет в кариерата и много лично щастие.
	Чукнаха се и отпиха. Банкс остана прав и се обърна към Лиза:
	— Тъкмо казвах на Сам, че съм отроче на дипломати.
	— Не бях чувала за това, Чарлз. Честно казано, тук почти никой не знае нищо за вас.
	— Е, някои хора знаят. Прекарал съм живота си из разни дипломатически мисии. Всъщност моят баща, Прескът Банкс, е бил на работа тук през 1933 г. — в първата дипломатическа мисия след революцията. Бях на осем години и си спомням някои неща от Москва. Тогава тя беше доста мрачно място. — Той се усмихна. — Знам, знам. Както и да е, видях Сталин, когато бях някъде на 10 години, струва ми се.
	— Колко вълнуващо — каза Лиза. — Спомняте ли си го?
	— Спомням си, че миришеше на тютюн. Баща ми на шега ми каза, че ще видя царя на всички Русии. После, когато ме представяха пред него в апартамента му в Кремъл, аз му казах, че съвсем не прилича на цар на всички Русии. Сталин се засмя, но майка ми едва не припадна.
	Холис се усмихна.
	— Значи не си бил толкова учтив както сега, а?
	Банкс се засмя леко.
	— Не, това бе първият ми дипломатически гаф. — Той разклати леда в чашата си. — Е, а сега няколко служебни въпроса… — Той се огледа. — Няма да е зле да пуснеш музика, Лиза.
	Лиза кимна и се приближи до някакъв магнетофон върху шкафа.
	— Вече опаковаха стереокасетофона ми. Тук има няколко ролки. Чарлз, слушали ли сте Жана Бичевская, руската Джоан Бей?
	— Страхувам се, че не познавам добре съвременната руска музика. Сигурен съм, че ще е подходяща за нашата цел.
	— Добре. — Лиза нагласи ролката и натисна копчето. В стаята се разнесе нежен китарен звън, а след това и красив, ясен руски глас. — Песните й ме натъжават. Опитах се да й уредя едно турне в Америка, но тия копелета не я пуснаха да излезе от страната. Не можах дори да разговарям с нея. Не зная нито къде живее, нито нещо друго за нея. Знам само, че обожавам гласа й. Предполагам, че е политически неблагонадеждна.
	— Наистина има чудесен глас. Поне й позволяват да пее — каза Банкс.
	Тримата се доближиха до магнетофона и Лиза го усили малко.
	— Мисля, че така е добре. Давай, Чарлз. Какво има? — попита Холис. Банкс преглътна.
	— Да. Първо, оня ден и двамата сте изчезнали за малко и тук, както и във Вашингтон, се притеснихме, че сте се забъркали в някоя неприятност. Посланикът ви умолява да не напускате района на посолството до понеделник сутрин, когато ще бъдете откарани до летището под охрана. Надявам се, че това няма да ви затрудни много.
	— Не, ни най-малко — отговори Холис, — защото не приемам заповеди от посланика. Аз и Лиза имаме намерение да ходим на църква в града в неделя.
	Банкс едва не извика:
	— Защо искаш да ги предизвикваш и да излагаш себе си и Лиза на опасност?
	— Но, Чарлз — каза Холис почти заядливо, — наистина ли вярваш, че съветското правителство или пък неговите органи за държавна сигурност биха дръзнали да извършат покушение над живота ни, когато нашите дипломати обсъждат нови перспективи за съветско-американските отношения?
	Банкс отговори доста сухо:
	— Може би съветското правителство не би го направило, но от КГБ мога да очаквам всичко, както и ти самият. Подобен проблем си имаме и тук с господин Алеви, защото неговата организация като че ли преследва някакви свои цели във външната политика. В действителност, ако между КГБ и ЦРУ изобщо може да има нещо общо, то това е желанието им да осуетят всяка положителна промяна, водеща до сближаването между двете правителства.
	— Това звучи доста пресилено — обади се Холис.
	— Така смята цялата наша дипломация.
	— Чарлз, много се дразня, когато дипломатическите кръгове тук или където и да е другаде се опитват да заемат високи морални позиции. Моята работа, както и на Алеви, може да не се харесва на теб и на началниците ти, но за съжаление тя е изключително необходима. А вече стана ясно, че външното министерство ще отпусне някои помощни служби към разузнавателната секция на мисията. Никой от моя кабинет или пък от кабинета на Алеви никога не те е молил за нещо повече от подслон, храна, съдействие и разбиране. Никога не сме компрометирали с нищо личния състав на посолството. Този, който ще ме замести, ще има тежка работа и заслужава не само уважението, но и съчувствието ти.
	Банкс остави питието си на една етажерка.
	— Лично аз съм напълно съгласен с теб. Светът много се промени от времето, когато единствените разузнавачи в посолствата бяха няколко души от външното министерство, неофициално известни като хора от разузнавателните служби на Държавния департамент. Все едно, опасенията на посланика по настоящия случай… опасенията дори на Белия дом, да ви призная цялата истина са, че някои от вас — ти, Сет Алеви, военноморското аташе, военновъздушното аташе или някои от хората, които работят за вас — ще използват тая история около Фишър и Додсън като средство да осуетят дипломатическите инициативи. Ето това е.
	Холис наля още уиски в чашата на Банкс и му я подаде.
	— Съжалявам, но последната дума по този въпрос ще бъде моя, Чарлз. Вие се страхувате от нас като от прокажени, но искам да ти напомня, че много от победите на военните сили и на разузнаването, завоювани с кръв, са били изгубени именно от Държавния департамент и от външното министерство. Аз съм се сражавал на война, и баща ми се е бил на война, и твоят баща… е, чувал съм името Прескът Банкс. Искам да ти напомня за „блестящото представление“ на Държавния департамент в Ялта и Потсдам, когато твоите предци дадоха на Сталин всичко, с изключение на западната ливада на Белия дом. Точно затова сега сме на тоя проклет хал.
	Червендалестото лице на Банкс стана още по-червено. Пое си дълбоко дъх, после отпи глътка от уискито.
	— Да, тогава не сме се представили в най-добрата си светлина. На стари години баща ми съжаляваше за тогавашното решение.
	Лиза наля още уиски на всички и каза:
	— Знам че миналото е пролог към бъдещето, но вие, старчета, говорите за неща, които са се случили, преди аз да съм се родила.
	— Е, добре — каза Банкс, — ето ви тогава малко по-пресни новини. Както знаете, родителите на Грегъри Фишър са изискали аутопсия на трупа. Получихме резултатите.
	— И? — попита Лиза.
	— В медицинската експертиза се казва, че смъртта не е настъпила в резултат на нараняванията по тялото.
	— А каква е причината за смъртта? — попита бързо Лиза.
	— Сърдечен удар.
	Холис се намеси:
	— Сърдечният удар е причина за всички видове смърт. Но какво е накарало сърцето да спре?
	— Отчасти травмите. Но преди всичко — алкохолът. В кръвта и в мозъчната тъкан на господин Фишър е имало смъртоносно количество алкохол.
	— КГБ са го натъпкали с алкохол преди това — каза Холис — посредством тръбичка, вкарана в стомаха. Чудесен начин да се справиш с някого, защото почти всеки си пийва от време на време.
	Тая тема не бе много по вкуса на Банкс.
	— Така ли? Възможно ли е това да се направи? — Той гледаше Холис така, сякаш откриваше някакъв нов човешки вид. — Но това е ужасно.
	— Значи нямаме никакво доказателство — каза Лиза, — което да може да се използва пред съда или за протест в дипломатическа нота, ако някой все пак реши да предприеме подобни действия?
	— Точно така, нямаме — отговори Банкс.
	— Вярвате ли, че Грег Фишър е бил убит? — попита Лиза. Банкс се замисли за момент.
	— Косвените доказателства до известна степен насочват натам. Аз не съм идиот, Лиза, нито пък посланикът.
	— Това звучи доста обещаващо. — После тя добави: — Ценя високо вашата позиция.
	Банкс се усмихна насила.
	— Наистина ли? Искам да ви кажа, че лично аз се възхищавам от чувството ви за честност и моралната ви смелост. И посланикът също. И въпреки това аз съм тук за да ви заявя, че ако някой от вас изпусне дори и една дума за този инцидент в Щатите, и двамата ще бъдете уволнени, а вероятно ще бъдете изправени и пред съд… Ясно ли е?
	Холис се доближи до Банкс.
	— Мисля че нито ти, нито който и да е друг извън Пентагона имате право да се разпореждате с моята военна кариера.
	— Точно обратното, полковник. А що се отнася до госпожица Роудс, ако се опитате да проявите инициатива, като направите разкритие в частната си кариера, то след това ще ви бъде по-трудно, отколкото си мислите, да си намерите работа в някоя правителствена агенция.
	Тя остави чашата си.
	— Според мен, Чарлз, вие сте прекарали твърде дълго в Съветския съюз. В моята страна не заплашваме по тоя начин.
	Банкс сякаш се смути.
	— Съжалявам… Просто предавам информация.
	Последва неловко мълчание, после Банкс подаде ръка за довиждане.
	— Ще се видим на вашето прощално парти.
	Лиза пое ръката му.
	— Да, естествено, ако дойдете. Ние със сигурност сме там. — Тя се усмихна. — Харесвате ми, Чарлз. — Тя го целуна по бузата.
	Банкс се усмихна сконфузено, после подаде ръка и на Холис и каза:
	— Най-несвободните хора в едно свободно общество са хората като нас, които са се заклели да защитават конституцията.
	— Това е част от иронията на съдбата — съгласи се Холис.
	След като Банкс си тръгна, Лиза направи следния коментар:
	— Направи ни на пух и прах, а после ни остави сами да си лижем раните.
	— Не му е лесно и на него.
	— Та на кого ли му е лесно?


>>	25.

	Сам Холис набързо опъна униформата си, после влезе в голямата зала за приеми на посолството.
	Според протокола не бе необходимо той или Лиза да стоят до вратата и да посрещат другите, нито да има централна маса, което за него бе добре дошло. Но протоколът изискваше той, като женен мъж, чиято съпруга временно отсъства, да се появи без жена. Лиза бе пристигнала преди него и той я видя сред залата да разговаря с нейни колеги.
	Залата за приеми беше с високи прозорци. Стените й бяха покрити с мрамор от Карара, а от високия таван висяха три големи полилея от неръждаема стомана. Подът бе покрит с паркет.
	Почти всички от приблизително тристате мъже и жени, живеещи в посолството, бяха поканени и Холис не се съмняваше, че повечето от тях са тук. Ако това бе в Лондон или Париж, би го поласкало, но в Москва човек лесно би събрал петстотин западняци на някое парти, стига да има музика и храна.
	Холис предположи, че отсъстват тези, чийто ред е да се възползват от финската дача през уикенда. Не присъстваше и военният контингент, наброяващ около тридесетина души. Някои бяха дежурни, но останалите според Холис се намираха в един блок за чуждестранни граждани наблизо до посолството, където те по неведоми пътища се бяха сдобили с апартамент, който наричаха „Студио 54“. Холис предполагаше, че там си правят дискотека, пият и „водят мацки“, а това последното си е чисто нарушение на правилата. Но от времето на големия скандал по повод сексуалното поведение и шпионската дейност на някои от тях интендантството на военноморските сили реши, че въпреки че техните момчета са от желязо, либидото им съвсем не е. Сбирките на „Студио 54“ в действителност се насърчаваха с цел войничетата да са на едно място с рускините. Никой от тях не подозираше, но Холис знаеше, че четирима от военната охрана всъщност бяха офицери от военноморското контраразузнаване. Осени го мисълта, че светът е пълен с професионални тайни агенти, и беше тъжно, че американците не си вярваха вече дори един на друг.
	Холис забеляза, че покрай стените бяха наредени кръгли маси, но повечето от хората стояха на групички с чаши в ръце. В дъното на залата имаше голяма шведска маса, където някои си похапваха.
	Холис погледна часовника си. Партито бе започнало преди час и той бързо пресметна, че вече всички са го изпреварили с около три питиета. Огледа се за бара и видя Джеймз Мартиндейл, съветник по протокола, да идва към него.
	— Здравейте, Сам.
	— Здравейте, Джим.
	Холис харесваше тоя мъж въпреки безсмислената му работа и скованото му държане. Мартиндейл тържествено заяви:
	— Организирали сме чудесно парти във ваша чест, полковник.
	— Да, виждам. Много съм поласкан. Отначало си мислех, че по-скоро хората ще предпочетат да наблюдават смяната на караула пред мавзолея на Ленин, отколкото да дойдат тук.
	Мартиндейл сякаш не долови шегата и продължи:
	— Сигурно сте наясно, че поради обстоятелствата, при които напускате страната, не сме поканили никой от вашите познати от съветските военновъздушни сили, нито пък някой друг съветски държавен служител.
	Холис си помисли, че това бе повече от очевидно.
	— Нямахте желание да ги храните, нали?
	— Освен това не изпратих покани и на никое от другите посолства, за да не ги поставям в конфузно положение.
	— Много сте съобразителен.
	— Въпреки всичко обаче неофициално поканих приятелите ви, заемащи вашата длъжност в посолствата на Британия, Канада, Австралия и Нова Зеландия.
	— Ние, англосаксонците, трябва да се поддържаме и да се съюзяваме срещу славянските орди.
	— Да, прав сте. Ще се отбият и някои други военни аташета на страни от НАТО, за да ви пожелаят на добър път.
	— Искате да кажете, че ще дойдат моите приятели разузнавачи от всички останали страни, които са в лоното на християнството? Надявам се, че сте поканили и ирландците.
	— Да, поканих ги. Най-добре всичко да бъде съвсем неофициално, за да не си мислят нашите домакини, че ги обиждаме.
	— Но ние наистина ги обиждаме. Да не мислите, че ако ме бяха изритали от Англия или Ботсуана, щях да дам каквото и да е парти?
	— Ами от гледна точка на протокола…
	— Къде е барът?
	— В оня ъгъл, ей там. Поканил съм и журналисти — около трийсетина, и техните половинки. Повечето от тях ще се отбият, но няма да задават въпроси.
	— Добре обмислено.
	— Обясних всичко това на госпожица Роудс и тя го прие с разбиране.
	— Какво се очаква от мене — да скърбя и да се покая ли?
	— Не, просто това ми е работата.
	— А сега мога ли да отида вече при бара?
	— Бих искал да се възползвам от възможността да изразя своите най-добри пожелания към вас и възхищението си от работата, която свършихте тук.
	— Благодаря. Аз…
	— Това бе най-доброто, което можеше да се направи при създалите се обстоятелства. — И той махна с ръка към залата.
	— Вижте, не са ме хванали да шибам някой милиционер. Просто ме хванаха да шпионирам. Не е голяма…
	— Посланикът и съпругата му също ще се появят, но няма да се задържат дълго, защото имат и друг ангажимент.
	— Пиян ли сте?
	Мартиндейл се ухили и лицето му се разкриви.
	— Пийнах няколко.
	Холис се засмя. Мартиндейл го хвана под ръка.
	— Елате с мен.
	Холис бе отведен в предната част на залата за приеми, където имаше подиум и катедра с микрофон на нея. До едно пиано се беше изправил квартет музиканти любители. Холис се сети, че навремето това пиано бе в официалното жилище на посланика и някакви вандали го бяха раздрънкали няколко часа преди представлението на Владимир Фелтсман — известен пианист, еврейски дисидент. КГБ бе силно заподозрян и Алеви изпрати копие от сметката за поправка на пианото до Лубянка. Някакъв мръсник оттам им изпрати следния отговор: „Чекът е в пощенската кутия.“
	Холис се качи на подиума. Лиза го последва, придружена от секретарката на Мартиндейл. Двамата си размениха леки усмивки.
	Мартиндейл кимна към оркестъра и те изсвириха няколко акорда, които привлякоха вниманието на всички присъстващи. Мартиндейл почука с пръст по микрофона и заговори:
	— Дами и господа, благодаря ви, че дойдохте на това мило тържество. Да ви представя виновниците за нашето събиране — полковник Сам Холис и госпожица Лиза Роудс.
	Последваха ръкопляскания и Холис видя доста глуповати усмивки. Очевидно всички бяха във весело настроение.
	— Длъжен съм да ви припомня — каза Мартиндейл, — че тази зала не е обезопасена и че всичко, което казвате, се подслушва от сградата отвъд улицата. Така че ви съветвам да внимавате какво говорите, да не подмятате обидни забележки по адрес на нашите домакини и да не забравяте, че експулсирането на полковник Холис и госпожица Роудс е голям позор за всички нас.
	Някои в залата се подсмихнаха.
	Мартиндейл се протегна назад, измъкна иззад катедрата две парчета син сатен, разгъна ги и ги вдигна във въздуха. Всички се изсмяха. Холис видя, че това бяха две от ония ленти, с които се препасват посланиците при определени случаи. Тези естествено бяха фалшиви. На тях с лъскави червени букви бе написано: „Персона нон грата“.
	Лиза затисна устата си с ръка и се изсмя.
	Мартиндейл се обърна към тях и съвсем тържествено, както изискваше церемонията, препаса лентите през гърдите им. После обясни по микрофона:
	— За сведение на дипломатите, които не знаят латински, „персона нон грата“ означава „човек, който не прекланя глава“.
	Лиза пошушна на Холис:
	— Страшно съм изненадана.
	— Благодари се, че Мартиндейл не ти закачи някоя алена буква „П“*.
	[* Прави се аналогия с романа „Алената буква“ от американския писател Натаниел Хоторн 1804–1864, в която буквата „П“ е символ на прелюбодеяние. — Б.пр.]
	— На мене ли трябва да я закачи? Ами на тебе?
	Мартиндейл обяви:
	— Преди да започнем с музиката и танците и най-вече преди да се появи посланикът със своята съпруга, ще дам думата за благодарствени речи и поднасяне на награди. Бих искал да ви представя другаря Владимир Слизистмиш, който ще поднесе първата награда.
	Хората, които разбираха руски, се изсмяха, като чуха думата, която означаваше „слизест, лигав“.
	В залата влезе един от младите консулски съветници — Гари Уорник, облечен в кафяв костюм, който му бе с няколко номера по-голям. Косата му бе зализана назад, на ризата му бе нарисувана червена вратовръзка и беше бос. В залата избухна силен смях.
	Уорник се качи на подиума, целуна почти във въздуха Холис по двете бузи, после удостои Лиза с дълга целувка по устата. Холис помисли, че вечерта ще бъде дълга и отегчителна.
	Уорник се обърна към публиката:
	— Другарю Американска свиня, благодаря, че мене тук поканил. Сега аз поднесе награда на полковник Холис.
	Мартиндейл отведе Холис до подиума, а Уорник започна с гръмкия си глас:
	— Полковник, по заповед на централния комитет аз вас награждава за системно неизпълнение ваша норма с орден „Лимон“. — Уорник окачи около врата на Холис червена панделка, на която висеше една круша, и поясни: — Съжалявам, няма лимони.
	— Разбирам.
	Всички започнаха да ръкопляскат. Уорник направи знак на Лиза да се качи на подиума.
	— А вас, сексапилна дамо, по заповед на централния комитет аз награждава с медал „Социалистическа погача“, защото вие цяла година спали в килер. — Уорник бръкна в сакото си и извади още една червена панделка, на която бе закачен червен пластмасов будилник. — Това вас събуди, когато вие трябва напуска наша страна.
	— За мен беше чест да изпълня дълга си — отговори Лиза.
	Уорник се възползва от възможността да я целуне още веднъж страстно по врата.
	Гостите, които и по време на шоуто продължаваха да си пийват, започнаха да подвикват и да свиркат.
	Уорник изрева:
	— Тишина, другари! Тук ние върши сериозна работа. — Той извади два листа от джоба си и се обърна към Холис и Лиза. — Ето това — две путевки карти за почивка — за 5-годишен престой в ГУЛАГ в Сибир, който вие избере по ваше желание. Отделни стаи.
	Из залата се разнесе хихикане.
	Уорник направи няколко сухи забележки и продължи:
	— А сега аз има удоволствие да покани на подиум велик американски дипломат, велик държавник, голям приятел на съветските народи, миролюбец, конте със скъпи обувки — другаря Чарлз Банкс.
	Всички изръкопляскаха, когато Банкс се качи на подиума.
	— Благодаря ви много, другарю, и на вас, дами и господа. Както знаете, всяка година по това време награждаваме един от най-заслужилите наши служители с наградата „Барлоу“. Тази толкова ценна награда е наречена така в чест на Джоуел Барлоу — американския посланик в царския двор на Наполеон, който през 1812 година придружил френската армия чак до Русия, за да не прекъсва дипломатическия контакт с императора. След опожаряването на Москва господин Барлоу бил хванат в едно от убежищата на Наполеон и за нещастие умрял от измръзване. Така той влиза в историята на дипломацията като първия американски дипломат, умрял от замръзване в Русия.
	Банкс го бе измислил добре и всички се засмяха. Той вдигна ръка.
	— Ето защо всяка есен, за да почетем това тъжно събитие и в памет на господин Барлоу, ние поднасяме почитанията си на един или няколко наши съотечественици, които са успели да изкарат изминалата зима, без да хленчат и да се оплакват и без да ползват 30-дневен отпуск на Бахамските острови. Тази година имам честта да поднеса наградата „Джоуел Барлоу“ на двама души, които демонстрираха невероятна способност да работят заедно. Дами и господа, носителите на тазгодишната награда „Джоуел Барлоу“ — полковник Сам и мис Лиза.
	Гостите изръкопляскаха и се изсмяха, когато Чарлз измъкна иззад катедрата цяла кофа, пълна с лед, и я подаде на Холис и Лиза с думите:
	— Честито!
	— Благодаря, Чарлз — отговори Лиза. — Заслугата може да се постави под съмнение, но кофата си я бива.
	Холис пое кофата, от която капеше вода. Банкс каза по микрофона:
	— А сега нещо по-сериозно. Да ви представя адютанта на полковник Холис — капитан Ед О’Шей.
	Капитан О’Шей с малък пакет в ръка зае мястото на Банкс на подиума и каза:
	— Да се работи с такъв талантлив офицер наистина е изключителен шанс. — Той изрече още няколко хвалебствия и заключи: — От името на военните аташета тук и техните подчинени бих искал да подаря нещо за спомен на полковник Холис.
	О’Шей отвори кутийката, която държеше, и извади малка гипсова статуетка с бюста на Наполеон.
	— Полковник, това е дар за вас от френското посолство. Нека, когато се местите от едно местоназначение на друго, където и да ви отведе вашият дълг към родината, това да ви напомня за времето, което прекарахте в Москва, и за вашия последен уикенд в околностите на съветската столица.
	Холис подаде кофата с леда и О’Шей пусна гипсовата отливка в нея. Гостите заръкопляскаха и в залата се разнесе сподавен смях. Холис бе убеден, че наоколо се коментират поне десетина различни версии за нарушението на пътния му лист през оная събота и неделя, и в повечето от тях по един или друг начин присъстваше Бородино — оттам и този бюст на Наполеон.
	Холис се обърна към О’Шей:
	— Много съм благодарен за този спомен и ви уверявам, че той ще бъде на бюрото ми, когато пиша доклада си за вашето служебно поведение.
	Военните в залата се разсмяха. О’Шей се усмихна леко и представи Кей Хофман, която се покачи на подиума с красиво изрисувана балалайка в ръка. Кей Хофман се усмихна на Лиза и заговори по микрофона:
	— През всичките тия години, през които работя за Информационната агенция на Съединените щати, почти не съм срещала човек, който така добре да познава страната домакин, нейния език, култура и народ. — Кей Хофман произнесе кратко похвално слово за своята сътрудничка и завърши с думите: — От името на всички служители от Информационната агенция на Съединените щати тук, а също и в нашето консулство в Ленинград, поднасям този прощален подарък на Лиза. Това не е някаква шега, а особено ценно произведение на руското изкуство. Много трудно бе да го открия, но търсенето си струваше труда, защото сега то преминава в ръцете на една дама, която напълно го заслужава с безкрайната си любов към руското народно творчество. Лиза… — Кей Хофман вдигна балалайката, — позволи ми да ти поднеса този изящен електрически самовар.
	В първия момент шегата изненада всички и залата затихна за секунда, но само след миг избухнаха аплодисменти.
	Кей Хофман продължи:
	— Трябва да развиеш тия три жички и да ги пъхнеш в контакта. Чаят излиза от тая голяма дупка тук. Не ми е много ясно само къде се сипва водата.
	Лиза пое балалайката. Кей я прегърна и я целуна, шепнейки на ухото й: „Не изпускай тоя жребец, мила.“
	Лиза запремигва и изтри една сълза от окото си. После се обърна към залата:
	— Не мога да свиря на него, искам да кажа, на самовара, но обичам неговия звук и ви обещавам, че ще се науча да свиря в знак на уважение и почит към моите колеги.
	На подиума отново се покачи Джеймз Мартиндейл, този път с един триножник, на който бе закрепено едно увеличено копие на вестникарска статия на руски, и каза:
	— Онези от вас, които искат да чуят истината относно злополучния инцидент, който ни е събрал тук, нека прочетат съветската свободна преса. За ваше улеснение съм увеличил статията от вестник „Правда“. Както знаете, името на „Правда“ означава „истина“, а това на „Известия“ означава „новини“. Чувал съм да казват, че в „Истина“ няма новини, а в „Новини“ няма истина. Както и да е, ще ви прочета английския превод на това язвително изявление в руската преса. — Мартиндейл зачете: „Съветското външно министерство съобщи за експулсирането на С. Холис и Л. Роудс — мъж и жена, служители в американското посолство. Причината за това е дейността им, несъвместима със статута на дипломати. Това е поредният случай на американски агенти, развиващи антисъветска дейност, прикрити зад дипломатическия си имунитет. От известно време органите на Държавна сигурност следяха въпросните С. Холис и Л. Роудс и най-накрая сложиха край на злоупотребата им със съветското гостоприемство.“ — Мартиндейл вдигна очи от листа и поклати заканително пръст към Холис и Лиза: — Лошо, лошо.
	В тоя момент Уорник се провикна:
	— Нека това да служи за урок на всички. Три пъти „ура“ за органите на Държавна сигурност.
	Мартиндейл отново застана зад микрофона.
	— А сега, дами и господа, искам да ви представя първия ни почетен гост, носителя на ордена „Лимон“ да не споменаваме истинските медали, отрупали целите му гърди, нашето досегашно военно аташе — полковник Сам Холис.
	Хората, които до този момент все още седяха около масите, станаха и всички започнаха да ръкопляскат силно. Оркестърът изсвири няколко тържествени акорда, а Холис остави кофата на земята и се покачи на подиума. Неочаквано Лиза пристъпи до него и стисна набързо ръката му.
	Холис застана зад микрофона.
	— Благодаря на всички ви за това толкова мило тържество. Благодаря и на теб, Джим Мартиндейл — началник на протокола и на алкохола, за почетната лента и за представянето ми. Искам да изразя и своята благодарност към Гари Уорник за това, че се направи на клоун пред толкова хора, а също и моите най-искрени почитания към Чарлз Банкс, че дойде тук абсолютно трезв. Естествено сърдечни благодарности и на капитан О’Шей и колегите от моя отдел за тяхното лично пристрастие, което се надявам, че ще засвидетелстват и към следващия си началник. — Холис изказа няколко съвсем сериозни прощални слова и завърши малко шеговито: — Когато се прибера у дома и се понеса по магистралата в шевролета си сред величествения пейзаж на Вирджиния, заслушан в мача между отборите на военновъздушните и сухопътните сили, похапвайки сладичко банан, с мислите си ще бъда тук — при вас, и ще ви наблюдавам как пиете сутрешната си водка, загледани в снега, падащ по перваза на прозорците.
	Чуха се тихи хихикания и смях. „Естествено вече всички са пияни“, помисли Холис. Вдигна ръка и слезе от подиума под аплодисментите на присъстващите. Мартиндейл представи Лиза, която също бе посрещната с овации, докато оркестърът свиреше „Песента на Лара“. Тя взе микрофона:
	— Искрено ви благодаря. Никога досега не съм била изритвана от никоя държава и никога не съм си представяла, че това е толкова забавно. — Лиза благодари на хората от нейния отдел, допринесли за нормалното изпълнение на служебните й задължения, и каза: — Искам да благодаря и на Чарлз Банкс, който така усърдно се опитваше да ме избави от неприятностите. За сведение на тези, които нямат честта да го познават, Чарлз е човек, разкъсван между задълженията си на заместник-посланик и желанието да си остане обикновено човешко същество. Това е мъж, чиито познания за Русия са му дали основание да заяви, че Бородино е най-доброто италианско червено вино, което се произвежда в Съветския съюз.
	— Винаги си го поръчвам с бабушка — провикна се Банкс.
	Лиза завърши:
	— Иска ми се да остана при вас и да продължа работата си тук. Знам, че след време пътищата ни отново ще се пресекат някъде, но за всички ни това ще си остане най-запомнящото се назначение в кариерата ни. Благодаря.
	Докато всички ръкопляскаха, Холис най-неочаквано отново взе микрофона и каза:
	— Щях да пропусна да благодаря на един човек, който се сприятели с мен и с Лиза Роудс, за неговите умни съвети и за това, че ме ориентира в обстановката тук. Става въпрос за един изключително способен съветник по политическите въпроси — Сет Алеви.
	Алеви стоеше малко настрани от тълпата, пъхнал палци в джобовете на жилетката под сакото. Той кимна небрежно в отговор на редките ръкопляскания. За Холис стана ясно, че малко от тук присъстващите познават Сет Алеви и че тези, които го познават, не са сред неговите почитатели.
	Лиза се усмихна сърдечно на Холис и му намигна. Двамата слязоха от подиума и Мартиндейл обяви:
	— Маестро, танци, ако обичате. Моля, забавлявайте се.
	Оркестърът засвири „В тишината на нощта“ и Лиза поведе Холис към дансинга.
	— Много мило от твоя страна, че благодари на Сет — каза тя.
	Холис смотолеви някакъв отговор.
	— Будилникът ми ще смачка твоята круша.
	Холис отхапа от крушата и я подаде и на нея. Тя също отхапа и се засмя.
	— За пръв път танцуваме заедно. Обожавам тая песен — каза Лиза с пълна уста.
	Холис се усмихна. Тя го притисна към себе си и те се понесоха по паркета.
	— Възбуждал ли си се, когато в пубертета си танцувал с момиче?
	— Естествено.
	— Господи! Не мога да си представя, че си получавал ерекция още преди аз да се родя.
	— Не можех да те чакам да пораснеш.
	Оркестърът продължи със „Защото не ми принадлежиш“.
	— Не се майтапя — каза Лиза, — но да те изритат от Съветския съюз, е до известна степен въпрос на престиж. Не се бях замисляла досега с какво презрение и отвращение се отнасяме към тая страна. Искам да кажа, че пародията на Гари Уорник си беше чиста подигравка. Не се учудвам, че посланикът ще закъснее.
	— Това е просто изблик на безсилие и нервно напрежение.
	— Не, това е нещо повече и ти го знаеш. Това е ужасяващо, Сам.
	— Кое?
	— Нашата омраза към тях.
	Холис не отговори. Лиза огледа дансинга.
	— Дано всичките тия репортери да не публикуват нещо за…
	— Ще отидат по дяволите, ако го направят, защото никога повече няма да бъдат допуснати тук или в което и да е друго американско посолство. Всичко това е абсолютно забранено за печата и те са били предупредени още когато са ги поканили.
	— Да, да, те са послушни партньори. Тук, в Москва, осъзнаваме, че всички сме от един отбор. С тях е приятно да се работи. — След кратка пауза тя продължи: — Тъжно ми е. Не искам да си тръгвам.
	— Можеше и да е по-лошо. Сега можеше да сме мъртви.
	Тя не отговори.
	— Никога вече не поглеждай назад към това място, Лиза. Никога не се връщай тук, дори и ако ти разрешат. Обещай ми, моля те.
	— Не, няма да ти обещая такова нещо.
	Холис реши да се махне от нея.
	— Страшно ми се пие нещо.
	— Не се напивай много, за да ми доставиш удоволствие довечера.
	— Не ти обещавам. Ако искаш, иди да танцуваш с Алеви. Всъщност нямаш нужда от моето разрешение.
	— Да, така е. Но ти благодаря все пак.
	Холис си проправи път през дансинга и се добра до бара, където се заприказва с четири аташета към НАТО.
	Неочаквано музиката спря и Джеймз Мартиндейл обяви пристигането на посланика и съпругата му. Холис забеляза, че всички малко утихнаха. Извини се на събеседниците си и тръгна към посланика, а по пътя си се натъкна на Лиза, която също отиваше нататък.
	— Удобно ли е да се явим заедно при посланика? — попита тя.
	— За мен е удобно. Чуй ме, искам да прекарам част от отпуската си с теб.
	— Ще си помисля.
	— Какво ще му мислиш?
	Посланикът и съпругата му се приближиха и поздравиха Холис и Лиза. Размениха си обичайните любезности, усмихвайки се един на друг. Нито посланикът, нито жена му направиха някакъв коментар по повод на почетните ленти и на крушата и будилника, което според Холис беше признак, ако не на простотия, то на супертактичност.
	— Пропуснахте доста забавни речи — каза Лиза.
	— О! — възкликна жената на посланика, — съжалявам, но бяхме възпрепятствани.
	Побъбриха още малко, накрая посланикът каза:
	— Безкрайно ценя приноса и на двама ви за успешната работа на нашата мисия. Чарлз ми предаде, че е разговарял с вас по някои въпроси от национално значение и че вие и двамата осъзнавате ситуацията. Радвам се, че е така. Полковник Холис, госпожице Роудс — Сам и Лиза, приятно пътуване и благополучно завръщане у дома. — Всички си стиснаха ръцете.
	— Моля да ни извините — каза жената на посланика, — но ни предстои и друга среща, на която сме поканени още преди да се организира настоящото празненство.
	Лиза ги изпрати с поглед:
	— Могат да назначат програмирани дроиди на тоя пост и никой няма да забележи. Ще са необходими само 10 минути, за да се програмират дроидите.
	— Какво ще кажеш да прекараш част от отпуската си с мене? — попита Холис.
	— Ами… трябва да помисля за… родителите си например… Ти си доста по-възрастен от мен, а си и женен.
	— Току-що ли го откри?
	Тя се усмихна тъжно.
	— Остави ме да измисля как точно да стане.
	— Добре, помисли.
	— Май това е първото ни разминаване, а?
	— Твърде възможно е да е така. — Холис се обърна и тръгна към колегите си, които стояха накуп и разговаряха.
	На пътя му се препречи Майк Салерно, репортер за информационната агенция „Пасифик“. Салерно дръпна Холис настрани.
	— Странна реч произнесохте, полковник. Тая вечер всички са в особено настроение. Вие тук имате нужда от подобно парти веднъж месечно. Нещо като катарзис. Когато някой от нас си заминава, и ние се събираме и правим горе-долу същото.
	— Нищо чудно, че КГБ непрекъснато ви тормози.
	— Да… Сигурен съм, че сега ни подслушват, не мислите ли?
	— Няма ни най-малко да се учудя.
	Холис бе срещал Салерно вече няколко пъти и според него той бе малко нахален, но прям и изобщо не хвърчеше из облаците.
	— Нали знаете — продължи Салерно, — че от Вашингтон са изхвърлили руското военно аташе и някакъв тъпак от ТАСС заради Лиза. Навярно тая вечер и „червените“ имат подобно парти във Вашингтон. Сигурно и там разиграват пародии за чичо Сам. — Той се ухили, после допи уискито си и попита: — А всъщност коя точно е причината, заради която си заминавате?
	— Почти тази, която е съобщена в официалната версия, Майк. Просто пътувахме по маршрут, за който нямахме пропуски.
	— Да. Но когато ти е за пръв път, обикновено ти дават още една възможност. Особено сега, когато дори въздухът наоколо мирише на разведряване.
	— В действителност и на двама ни това е за втори път. — За да избегне по-нататъшни разговори, Холис добави: — Както вече сте си направили извода, отидохме да разгледаме прочутото бойно поле при Бородино, където победата на руснаците може да се оспорва. В Москва човек го обзема клаустрофобия.
	— Е, на мене ли го казвате? Цял месец ми трябва, за да получа разрешение да посетя някой забравен от Бога тракторен завод в Урал.
	— Кажете им, че не искате да гледате тракторни заводи в Урал — и те ще ви натоварят на първия влак за вкъщи.
	— Добре го казахте — засмя се Салерно. Той взе две чаши с шампанско от таблата на минаващ покрай тях сервитьор и подаде едната на Холис: — Да пием за вашето благополучно пътуване.
	Салерно изпи шампанското на екс, после се замисли за момент и попита:
	— Будалкате ли ме, Холис?
	— Да.
	— Отишли сте в оная посока, за да се погрижите за трупа на Грег Фишър?
	— Точно така.
	— И при Бородино сте се натъкнали на няколко патрули на КГБ, които са ви забелязали?
	— Правилно.
	— Дяволски шибана страна, а?
	— Когато си сред вълци, прави това, което ти кажат. Извинете ме.
	— Сам, почакайте малко. Вижте, знам, че около тая история с Грег Фишър има и още нещо. Една от версиите е, че е бил убит от крадци и съветското правителство не иска това да се разчуе. Просто иска първата в света работническа държава да изглежда почти като рай. Прав ли съм?
	— Видях вещите на момчето. Всичко си беше там — от парите до писалките. Няма измама.
	— Няма ли? Да ви кажа ли нещо, което сам открих?
	— Ако искате.
	— Обадих се на родителите на Грег Фишър в Ню Канаан и научих, че е направена аутопсия на трупа. Казаха ми също и някои други неща. Така че дълго мислих за това момче, което си развява задника нощем по магистралата Минск — Москва, замаяно от алкохол според резултатите от аутопсията, и хич не ми се вярва да е било така. Мислех си за всички инструкции, които момчето е трябвало да подпише в Брест, когато е прекосило границата, като тази за коланите, за шофирането в пияно състояние, което може да те тикне в затвора, за шофирането нощем, което пък ще ти навлече неприятности с КГБ. Освен това господин и госпожа Фишър ми казаха, че Грег е бил много внимателен. Е, родителите по принцип говорят така за децата си. Но сега започвам да се питам.
	— Не трябва да говорим по служебни въпроси тук — каза Холис.
	— Просто ме изслушайте, Сам. Оня ден излязох с колата си от града, без да имам разрешително. Отидох в Можайск и там… един с камион ме откара до мястото на злополуката, западно от Можайск. Колата естествено вече бе махната, но видях къде е излетяла от пътя и се е забила в едно дърво. Дори намерих парченца от предното стъкло, което се е счупило, когато главата на момчето се е ударила в него. Дотук добре. Но шофьорът на камиона ми каза нещо за колата на тоя хлапак, което предизвикало голямо раздвижване на духовете в Можайск. Как е могло момчето да стигне до Можайск, щом е загинало западно от града?
	— Не знам.
	— Така… И аз не знам. Но мисля, че тук нещо смърди, Сам, и се питам дали не бихте ми дали някоя информация извън официалната версия.
	— Нямам такава информация — отговори Холис. — Но ако това, което казвате, е вярно, твърде възможно е Грег Фишър наистина да е минал през Можайск, после да се е върнал заради нещо, а след това да се е отправил отново към Москва и да е изскочил от пътя, преди да стигне до Можайск.
	— А защо му е трябвало да препуска напред-назад по пътя Минск — Москва в оня късен час? Да не би да е изпълнявал някаква секретна операция, възложена му от тайните фантоми тук, в посолството?
	— Сред служителите в американското посолство няма тайни агенти — каза Холис, — но ако имаше, в никакъв случай нямаше да действат чрез хора, които кръстосват руските пътища с понтиаци.
	— Така е. — После Салерно добави: — Вижте, и аз имам резервация като вас за полета на Пан Ам до Франкфурт утре. Да седнем заедно и ще ви разкажа още неща, до които се докопах около тоя случай.
	— Може — каза Холис и се обърна, за да се отдалечи.
	В това време до тях застана Лиза. Салерно я поздрави дружелюбно и каза:
	— Ще ми липсвате, Лиза. В Информационната агенция единствено вие се целехте право в целта.
	След като размениха няколко реплики, Салерно се отдръпна.
	— За какво ти говореше? — попита Лиза.
	— А ти как мислиш? Опитва се да надуши нещо.
	— В края на краищата може да се наложи да разкажем всичко, което знаем, на пресата.
	— Ние с теб сме служители и представители на правителството на Съединените щати. Не сме информатори на пресата — доста троснато отговори Холис.
	Тя сложи ръка на рамото му.
	— Прав си.
	— По-предпазлив съм от тебе просто защото съм по-стар — омекна той.
	— Е, стига. Нищо — усмихна му се тя опрощаващо.
	„Да ме убият, ако мога да ги разбера тия жени“, помисли Холис. Струваше му се, че тя упорито го преследва, а в момента, в който преставаше да й се измъква, тя се отдръпваше. Когато беше по-млад, му се бе случвало почти същото и с други жени. Знаеше, че има мъже и жени, които се забавляват само от преследването.
	— Извинявай — каза й той и се запъти към бара.
	Там стоеше Алеви и на Холис му се стори, че той го чакаше.
	— Не се оказа добра идеята ти да привличаш вниманието върху тукашния началник на ЦРУ — каза Алеви.
	Холис си поръча уиски със сода.
	— Мислех, че си съветник по политическите въпроси. А сега ми съобщаваш, че си и началник на ЦРУ.
	Алеви се усмихна.
	— Е, благодаря ти, че се сети все пак. Какво искаше Салерно?
	— Подразбрал е някои неща, Сет. Всеки от журналистите в тая зала, който притежава поне малко кураж, може да установи някои несъответствия в нашата версия около случая Фишър. Като прибавим и факта, че с Лиза ни гонят оттук, става ясно, че има нещо гнило.
	— Вярвам ти. Май че се сдърпахте с Лиза, а?
	— Не.
	— Добре. Искам да стоиш плътно до нея поне до Франкфурт.
	— Не се притеснявай.
	— Окей. Между другото, ако нямаш никакви планове за довечера, ще ми направиш ли една услуга?
	— Не!
	— Мини към полунощ. У дома.
	— Кога спиш бе, човек?
	— На брифингите с посланика. Знаеш ли нещо за хеликоптерите М1–28?
	— Само техническите параметри. Това е най-новият модел съветски транспортен хеликоптер. Защо?
	— Трябва да пиша един доклад. Ще ми донесеш ли всичко, което имаш за него?
	— Ще поръчам на О’Шей да мине да ти го остави.
	— Мини ти. В 12, у дома. — Алеви се обърна и се отдалечи.
	После Холис разговаря с няколко военновъздушни аташета от посолствата на страни, членки на НАТО. Трябваше да си обменят сведения, да си изкажат благодарности и да си обещаят, че ще продължат професионалните си контакти. Най-хубавото нещо на военните разузнавачи според Холис бе, че бяха на първо място военни, а чак след това разузнавачи. Той се сбогува и се качи в кабинета си. Възнамеряваше там да изчака до полунощ, за да отиде на срещата с Алеви.
	Телефонът внезапно иззвъня.
	— Холис на телефона.
	— Какво правиш в кабинета си в 11 вечерта?
	— Сбогувам се със секретарката си.
	— Как смееш, Холис? Ще дойдеш ли у дома довечера? У дома.
	Този израз го изненада.
	— Имам среща със съветника по политическите въпроси.
	— Къде?
	— При него.
	— Ще те чакам да се появиш в леглото ми, преди да се съмне.
	— Ще си помисля.
	— Какво има да мислиш?
	— Имам работа — каза той. — Трябва да тръгвам.
	— Аз пък имам твое бельо. А освен това и четката ти за зъби е тук.
	— Тия телефони не са много сигурни.
	— Исках да опитаме оная поза, дето трябва…
	— Добре, добре. Ще се видим по-късно.
	Той остави слушалката и се усмихна. После отиде до прозореца и се загледа в тъмния град. След малко среща с Алеви. Утре — в Новодевическия манастир. В понеделник сутрин — на Шереметиево. Оттам с Пан Ам до Франкфурт. А после Лондон, Вашингтон или Ню Йорк, според настроението му. Това бе планът. Това бе неговият план. Там, навън, съществуваха и други планове, различни от неговия. Но той харесваше най-много своя.


>>	26.

	Синият форд чакаше в подземния гараж. Зад волана бе Бети Ешмън, съпругата на военноморското аташе.
	— Готови ли сте, Сам?
	— Да, готови сме.
	Сам Холис седеше на пода пред задната седалка с гръб към вратата. Лиза беше срещу него. На задната седалка седяха две момичета от Консулския отдел със свити под тях крака — Одри Спенсър и Пати Уайт. Отпред до шофьора седеше търговската съветничка.
	Моторът изрева и Холис усети, че фордът потегли. Той обясняваше на Бети Ешмън:
	— Запомни, че нямат право да те спират, когато излизаш от посолството. Ако ти се изпречи някой милиционер, натисни клаксона и продължавай. Той ще се отмести. Ясно ли е?
	— Да, ясно. Веднъж го правих и заради съпруга си.
	— Даже няма нужда от клаксон. Няма начин да не се отмести. Или настрани, или ще се пльосне на земята — каза Джейн Елис.
	Двете жени отзад се засмяха малко нервно. Поне на Холис така му се стори.
	— Две точки на ударен милиционер, Бети — каза Лиза.
	Фордът се изкачи по рампата и се понесе покрай административната сграда. Утрото бе сиво и навън бе дори по-мрачно, отколкото в подземния гараж. Бети Ешмън караше бавно към изхода.
	Холис отново прехвърли простичкия план през ума си. Тая неделя само в две протестантски църкви в цяла Москва се провеждаха неделни служби — в малка баптистка църквичка в едно от крайните предградия и в параклиса в британското посолство, където през седмица в неделя пристигаше със самолет от Хелзинки един англикански свещеник. В църквата към американското посолство имаше служби също през седмица, но само в събота и на празници. За щастие днес бе редът на британската църква, където четирите жени обикновено ходеха заедно. Следователно нямаше нищо, което да предизвика любопитството на съветските милиционери, запознати добре с привичките на служителите в посолството.
	— Сега минаваме покрай нашия патрул — каза Бети Ешмън.
	Когато наближиха до тротоара, един от милиционерите изскочи от будката, застана пред колата и вдигна ръка. Бети Ешмън натисна клаксона и педала за газта. Милиционерът подскочи назад и изкрещя:
	— Пизда!
	Пати Уайт се засмя.
	— Досега не бях виждала съветски гражданин да се движи толкова бързо.
	— Имаме ли си опашка? — попита Холис.
	Двете жени отпред погледнаха в страничните огледала и казаха, че не виждат никакви коли зад тях.
	Бети Ешмън зави по крайбрежното шосе, стъпи здраво на газта и скоро излезе на почти пустия път, обгръщащ северния бряг на Москва река. Това не бе най-прекият път до британското посолство, което се намираше на крайбрежната улица „Морис Торез“, точно срещу Кремъл, но Холис знаеше, че по нея няма много движение и опашките лесно се забелязват. Освен това той минаваше точно покрай Новодевическия манастир. Холис се облегна на вратата и погледна към Лиза. Тя протегна крака и сложи босите си стъпала в скута му.
	— Притеснявам ли те така?
	Двете момичета отзад се усмихнаха леко.
	— Какво правите там отзад? Сам, дръж се прилично — каза Джейн Елис.
	Всички жени се изсмяха. Холис си помисли, че не трябваше да се отказва от първоначалната си идея да пътува в багажника.
	Пътят зави на юг, където реката правеше най-голямата си извивка под Ленинските възвишения.
	— Всички ще си имате неприятности, когато се върнете. Съжалявам — каза Холис.
	— Да го духат! — отговори Джейн Елис и веднага след това възкликна: — О, забравих, че сме тръгнали на църква.
	Всички се засмяха.
	— Манастирът е точно пред нас — съобщи Бети Ешмън.
	— Спри край оня парк пред манастира, за да се изтърсим — заяви Лиза.
	— Благодаря ви, че ни докарахте, момичета — каза Холис.
	— За нас беше голяма чест да возим носителите на наградата Джоуел Барлоу — отговори Джейн Елис.
	Бети Ешмън отби колата в парка и спря на една от алеите. Холис и Лиза отвориха вратите и слязоха със светкавична бързина. Автомобилът потегли и Холис го проследи с поглед, докато изчезна по виещия се покрай реката път.
	— Май сме сами — каза той и се огледа.
	Лиза оправи гънките на шлифера си.
	— Дяволски начин да отидеш на църква, а?
	— Да се махнем от пътя.
	Тръгнаха през парка към високата назъбена ограда от тухли и варовик на манастира.
	— Все още ли ми се сърдиш? — попита Лиза.
	— Не.
	— Добре. А съжаляваш ли?
	— За какво?
	— За това, че се скарахме. За това, че спа на дивана. За…
	— Да, да. Съжалявам. — Той погледна часовника си. — В колко часа започва службата?
	— В десет. Съветското правителство е определило два часа за църковни служби в цяла Русия в десет сутринта и в шест вечерта.
	— Така е по-лесно. — Холис се загледа в изящно украсените бойни кули по стените на манастира. — Невероятно място. Стените са по-красиви дори от кремълските. Откъде се влиза?
	— Ела.
	Тръгнаха към северната стена, където се намираше Преображенската църква. Поток от хора, предимно възрастни, идваше откъм близката метростанция и се вливаше в църквата през масивната врата. Холис вдигна очи към кулите и златните кубета над стената, които се извисяваха на фона на сивото московско небе, и усети, че по бузите му се наслоява лека мъгла. Лиза го хвана за ръката и те се сляха с хората, които влизаха през сводестия портал.
	— За какво разговаряхте със Сет чак до 4 сутринта? — попита Лиза.
	— За секс, спорт и религия.
	— Та той не разбира копче от тия неща. Нито пък ти.
	— Точно до тоя извод стигнахме към 4 часа и аз си тръгнах.
	— Знаеш ли, всеки човешки живот се нуждае от някакво духовно измерение, иначе не е пълноценен. Не ти ли се струва, че нещо липсва в живота ти?
	— Да. Липсват сексът, спортът и религията.
	— Мислех, че и аз съм от отбора. Вие двамата не играете честно. Не може да ме използвате и в същото време да ме държите в неведение.
	— Кажи го на Сет.
	— Мисля че не ти е много приятно да разговарям с него.
	— Можеш да разговаряш с когото си искаш.
	— Помни какво ми казваш.
	Минаха през входната врата и се озоваха в двора на манастира. Хората наоколо оглеждаха с любопитство скъпите ботуши и хубавото палто на Лиза от непромокаем плат. Холис бе облечен в широко синьо палто, с шапка с тясна периферия, а новите му обувки скърцаха.
	Холис и Лиза вървяха ръка за ръка по една мокра павирана алея, покрита с изпочупени клонки и окапали листа. Лиза обясни:
	— Това е дворецът „Лопукин“. Тук Борис Годунов се е възкачил на трона. Освен това, както ни обясни Саша, в него Петър Велики затворил сестра си. Той обесил политическите й привърженици точно под прозореца на килията й.
	Холис огледа дългия прозорец, богато украсен с гипсови орнаменти.
	— Ако тогава прозорците са били толкова мръсни, колкото и сега, тя едва ли е забелязала.
	Лиза продължи, без да обръща внимание на неговата забележка:
	— Манастирът е бил не само женски метох, но и място за усамотяване на високопоставените дами. Бил е и крепост, както сам виждаш, твърдина срещу набезите от юг към Москва. Странна комбинация, но това е нещо обичайно за древна Русия. Манастирът съществувал чак до революцията, когато комунистите се отървали от монахините никой не знае какво точно се е случило с тях и мястото станало клон на Държавния исторически музей. Но всъщност никой никога не го е било грижа за Новодевическия.
	Холис сам виждаше, че градините се задушаваха от плевели, а дърветата се нуждаеха от подкастряне — клони стигаха чак до земята и препречваха алеите.
	— Но тук все още е доста красиво и спокойно. Хората идват, за да се отдадат на размислите си. Това е нещо като неофициален център на религиозното пробуждане тук, в Москва — каза Лиза.
	— И сигурно точно поради тая причина гъмжи от агенти на КГБ.
	— Да, сигурно. Но засега те се задоволяват само с имена и снимки. Все още не е имало инциденти. — Тя стисна ръката му. — Благодаря ти, че дойде с мен. Всъщност можеш да се възползваш от възможността да посетиш гроба на Гогол.
	— Сигурно ще го направя.
	— Така си и мислех. Затова си облечен в тия глупави дрехи, нали?
	— Да, работата го изисква.
	— Може ли да дойда с теб?
	— Страхувам се, че не.
	Пътеката ги отведе до един каменен площад, където се издигаше красива камбанария. В дъното на площада имаше бяла църква с много кубета.
	— Това е църквата на Светата дева на Смоленск — обясни Лиза. — Ако някога се омъжа, искам да се венчая в източноправославна църква.
	Холис се чудеше дали тя бе казвала това и на Сам Алеви.
	— Ти имаш ли църковен брак?
	— Не, ние се оженихме в един свръхзвуков изтребител. Церемонията се водеше по радиото от един свещеник от военновъздушните сили. Когато той ни обяви за законни съпрузи, ние катапултирахме. След това всичко ни тръгна надолу като при спускане.
	— Както виждам, с теб днес не може да се говори.
	Холис оглеждаше хората наоколо. Бяха предимно възрастни жени и мъже, но имаше и по-млади — момчета и момичета от горните класове и студенти. Тук-там видя и цели семейства.
	Когато минаваха покрай църквата, видя, че много от хората се спираха, кланяха се и се кръстеха. Някои от старите жени бяха коленичили върху мокрия камък и хората трябваше да ги заобикалят. Холис си спомни първото си влизане в Кремъл. Тогава една старица неочаквано се прекръсти пред една от църквите, поклони се, а после повтори това няколко пъти. Един милиционер се приближи до нея и й каза да се маха. Тя не му обърна внимание и коленичи на земята. Туристи и московчани я наобиколиха и я наблюдаваха с любопитство, а милиционерът доста се притесни. Най-накрая старицата се изправи на крака, прекръсти се отново и продължи нататък из Кремъл, забравила къде се намира и в кое време живее, забравила за войниците и червените петолъчки, които заместваха някогашните кръстове. Това бе невероятно събитие за нея. Тя току-що бе видяла църква! Навярно това бе църквата на нейния светец покровител, ако руснаците все още имаха светци. И старицата бе направила това, което изискваше нейната вяра.
	Лиза гледаше как хората изпълняваха ритуала пред църквата, стояла затворена за богомолци цели 70 години. Сега тя бе най-интересната забележителност в целия музеен комплекс.
	— Цели 70 години са ги преследвали, убивали са свещениците им, събаряли са църквите им, горили са библиите им, а те все още вярват в Бога. Тия хора са надеждата на Русия. Убедена съм, че скоро ще извоюват някакви промени.
	Холис погледна хората, запазили вярата си в Бога тук, сред атеизма на Москва, и си помисли, че това няма да е много скоро — бяха твърде малко и твърде слаби.
	— Може би… някой ден.
	Прекосиха площада и Лиза го поведе към една друга църква — по-малка от първата, измазана с гипсова мазилка и само с едно кубе.
	— Ето тук ще бъде литургията. Това е църквата „Успение Богородично“.
	— Има нужда от реставрация — каза Холис.
	— Да, така е. Казаха ми, че за Олимпийските игри през 1980 година църквите в Москва и това място тук били поизлъскани набързо.
	Холис кимна. Огледа старите дървета наоколо и древните сгради на крепостта манастир. Комплексът сега бе на по-малко от два километра от Червения площад, но влезеше ли зад стените му, човек сякаш попадаше в 16 век, когато светът сигурно е бил по-прост, но в никакъв случай не по-малко ужасяващ.
	Лиза спря на около десетина метра от църквата. Пред вратите стояха шестима мъже и проверяваха документите за самоличност на някои от хората. После записваха нещо в бележниците си. Холис забеляза и един мъж, който се правеше на турист и снимаше всички, отправили се към църквата. Един от шестимата се спречка с млада жена, която очевидно отказа да покаже документите си.
	— Предполагам, че тия мъже не са разпоредители, а?
	— Не, те са тъпанари.
	Холис продължаваше да гледа нататък. Жената най-накрая успя да се отскубне от хората на КГБ, без да покаже паспорта си, но след това не направи опит да влезе в църквата, а бързо се отдалечи.
	Старите бабички минаваха тромаво край проверяващите от КГБ, които не им обръщаха внимание, както и те на тях. Холис отдавна се бе убедил, че тия облечени в черно жени са невидими. Освен това те бяха и съвсем свободни, като животните в оня кошмарен свят на Джордж Оруел. Свободни, защото никой не го бе чак толкова грижа за тях, че да ги тикне в затвора.
	— Обикновено не спират хора, които приличат на западни граждани — каза Лиза.
	— Е, аз приличам на западен гражданин, нали? Ще се усмихвам.
	— Да, но обувките ти скърцат.
	Когато доближиха входа на църквата, тя го хвана под ръка. Един от КГБ — оня, дето се заяде с жената, ги спря и се обърна към Холис:
	— Карточка!
	Холис му отвърна на английски:
	— Не разбирам нищо от шибания ти език, Мак.
	Мъжът го изгледа от горе до долу, махна ръка в знак, че го пропуска, и се обърна към следващия. Тогава забеляза Лиза. Усмихна се и повдигна леко шапка, после поздрави на руски:
	— Добро утро!
	Тя му отговори също на руски:
	— Добро утро! Ще влезете ли с нас, за да отпразнуваме посланието на Христос към света?
	— Не, няма. — След това добави: — Но не забравяйте да предадете най-искрени почитания на Исус от сина на Елена Крукова.
	— Непременно. Може би някой ден вие сам ще му ги предадете.
	— Може би.
	Лиза поведе Холис нагоре по стълбите.
	— Както разбирам, често идваш тук — каза той.
	— Обикалям една след друга шестте оцелели православни църкви в Москва. Оня, дето ни спря, сигурно редовно работи през уикендите. От две години идвам тука и го виждам почти всяка неделя. Тия реплики са ни станали вече нещо като ритуал. Мисля, че му харесва.
	— Сигурно затова иска да бъде дежурен в неделя.
	Влязоха в преддверието на църквата „Успение Богородично“. Отдясно на вратата имаше дълга маса, отрупана с хляб, сладкиши и яйца. Всичко бе украсено с цветя, а в самата храна бяха закрепени кафяви, много тънки свещи, които горяха.
	Холис се промуши през тълпата, за да разгледа масата.
	— Какво е това?
	Лиза се доближи до него и му обясни:
	— Хората носят тук храна, за да бъде благословена от свещениците.
	Докато Холис разглеждаше, върху масата оставиха още храна и цветя и запалиха нови свещи. Отстрани забеляза някаква възрастна жена да продава кафяви свещи по три копейки. Лиза пристъпи към нея, остави една рубла на масата и поиска две, като отказа да вземе рестото. После хвана Холис за ръка и го поведе към олтара.
	Църквата се осветяваше от слаба светлина, идваща откъм покритите със стъклописи прозорци, но олтарът беше ярко озарен от блясъка на стотици големи бели свещи. В църквата нямаше пейки и беше претъпкана от край до край с хора — навярно наброяваха хиляда, застанали плътно един до друг. Силна миризма на тамян стигна до обонянието на Холис, която се смесваше с миризмата на некъпани тела. Дори и в тъмното се виждаше, че каквото и да са правили от външната страна на църквата през 1980 година, вътре не бе пипнато нищо. Всичко се нуждаеше от ремонт — от влагата на много места мазилката се бе олющила, а парното или бе развалено, или изобщо нямаше такова. „И въпреки това мястото излъчва великолепие“ — помисли Холис. Златото върху олтара блестеше, иконостасът — входът към олтара, сякаш те хипнотизираше с множеството си икони, а архитектурата му се струваше по-внушителна, отколкото в безупречно поддържаните катедрали на Западна Европа. Лиза отново го поведе за ръка напред, докато стигнаха средата, където хората се бяха подредили така плътно един до друг, че по-нататък не можеше да се мине. Свещеници с дълги бради и сърмени одежди клатеха кандила с тамян и си подаваха Библията, инкрустирана със скъпоценни камъни. Молитвата започна. Беше еднообразна и потискаща и може би продължи около четвърт час.
	Веднага след последните слова на свещеника някъде иззад иконостаса, където не се виждаше никакъв хор, се разнесе пеене без акомпанимент и не съвсем в хармония. На Холис му се стори, че то е по-скоро примитивно, отколкото църковно, но беше впечатляващо. Загледа се в хората наоколо и го осени мисълта, че през двете години, прекарани в Москва, не бе виждал такива руски лица. Това бяха спокойни лица, с ясни очи и пригладени вежди. „Сякаш — помисли Холис, — на другите душата е умряла, а тези тук са последните живи същества в Москва.“ Той прошепна на Лиза:
	— Аз… Изпитвам страхопочитание… Благодаря ти.
	— Значи все още има надежда да спася душата на един таен агент.
	Холис слушаше древния черковнославянски език, идващ откъм олтара. И въпреки че трудно го схващаше, усети особената красота на ритъма и интонацията на словото. За пръв път от много години той се почувства опиянен от църковната служба. Неговата протестантска религия се изразяваше главно в простотата и индивидуалната съвест. Тази православна служба тук беше смесица от помпозността на Византийската империя и мистицизма на Изтока. Всичко това бе така далече от белите дървени църкви, които помнеше от детството си, както и „съветските сватбени палати“ бяха далече от църквата „Успение Богородично“. Но и тук, в тези величествени руини, свещениците, дошли сякаш от средновековието, предаваха същото послание, за каквото говореха и облечените в сиво пастори от дървения амвон на младежките му спомени: „Бог те обича.“
	Холис забеляза, че богомолците се кръстеха и се кланяха ниско от кръста надолу без някакъв знак откъм олтара. От време на време някои успяваха да се сместят на колене и да целунат каменния под. Забеляза също, че тъмните икони по стените сега бяха осветени от тънки свещи, прикрепени към позлатените им рамки. Хората се трупаха около ония икони, които според него изобразяваха техния светец покровител, целуваха ги, после се отдръпваха, за да отстъпят място на следващите. Холис установи, че богомолците тук можеха да правят каквото си искат, за разлика от протестантските църкви.
	Изведнъж песнопението стихна и кандилниците спряха да се полюшват. Един свещеник в блестящи одежди се доближи до края на високия олтар и разпери ръце. Холис се вгледа в мъжа с дългата брада и по очите му позна, че е млад — на не повече от 30 години. Свещеникът започна да говори без микрофон. Хората утихнаха и в църквата не се чуваше нищо друго, освен гласа на младия свещеник и пращенето на горящите свещи. Той произнесе кратка проповед за съвестта и за добрите дела. Холис реши, че словото не бе оригинално и вдъхновяващо, но той съзнаваше, че богомолците нямат възможност да слушат често дори и такива думи.
	Сякаш прочела мислите му, Лиза прошепна:
	— КГБ записва всяка дума. В проповедта има скрити послания и идеи, понятни само за духовните служители и вярващите, които КГБ няма да разбере никога. Въпреки всичко това е някакво начало все пак, някаква искра.
	Холис кимна. Стана му странно, че тя използва думата „искра“ — дума, употребявана от Ленин често, нарекъл така и своя пръв нелегален вестник. Идеята е била, че Русия е нещо като кибритена кутия и е нужна само една искра, за да се възпламени цялата нация.
	Холис слушаше свещеника: „Не е необходимо и други да знаят, че вярваш в Бога. Но ако живееш своя живот според учението Господне, никоя сила на тоя свят, независимо от какво те лишава тя, не може да те лиши от Божието царство.“ Свещеникът приключи и веднага влезе в олтара, очевидно за да остави по-образованите богомолци да направят своите собствени изводи или да довършат сами проповедта.
	На някои места към края на службата доста хора или падаха на колене, или, ако не можеха да си намерят място, просто се покланяха доземи. Лиза коленичи, но Холис остана прав. Сега можеше да огледа цялата църква. В предния ляв край, на около 5–6 метра, той видя един прегърбен старец с разрошена коса и посивяла брада, облечен с оръфано тъмно палто, стигащо почти до глезените му. На пръв поглед във вида на стареца нямаше нищо особено и Холис помисли, че вниманието му е било привлечено от младото момиче до него. Според Холис тя бе на около 17–18 години, бе облечена с доста изтъркано червено палто от изкуствена материя. Но маниерите и осанката й и преди всичко необикновената й красота я отличаваха. Нещо повече, професионалното око на Холис реши, че палтото е само прикритие. Вероятно не трябваше да я виждат в тая църква. Това откритие накара Холис да се вгледа по-добре в стареца, който държеше нежно ръката на момичето — жест, съвсем неестествен за един руснак, при това в църква.
	Докато Холис се взираше в стареца, хората започнаха да се изправят, но секунда преди напълно да изгуби от погледа си странната двойка, установи, че прегърбеният дядо в действителност е по-млад, отколкото изглеждаше.
	Всъщност това бе генерал Валентин Суриков.
	Изведнъж нещата започнаха да му се изясняват.


>>	27.

	Сам Холис и Лиза Роудс се смесиха с тълпата богомолци и излязоха през отворената врата на църквата. Хората носеха светената храна в чантите си, а много от тях стискаха в ръка по няколко от тънките кафяви свещи. Холис огледа разклоняващите се на всички страни пътеки. И осъзна, че тези хора не само не се познаваха, но и не разговаряха и изобщо не се опитваха да установят контакти помежду си. Те бяха дошли от цяла Москва с метрото или с автобуси до отдалечената църква, а сега се разпръскваха като агнета, надушили приближаването на вълци.
	— Навъртат ли се насам агентите на КГБ?
	— Кой? А, те ли? Понякога. Но сега не ги виждам.
	Холис също не ги виждаше. Но тяхното отсъствие го безпокоеше много повече от присъствието им. Той спря до алеята и се загледа в хората, слизащи по стълбата.
	— Търсиш ли някого?
	— Просто гледам. — Холис забеляза, че не само хората се разпръскваха, но и свещениците не излизаха, за да поговорят с паството си. И докато се мъчеше да открие Суриков, попита Лиза: — Няма ли чай и приятелски разговор след службата?
	Лиза явно разбираше за какво става въпрос.
	— Православните християни идват в божия храм, за да се поклонят на Бога. Свещениците не посещават домовете, за да те попитат как си.
	— Това е доста удобно за Кремъл.
	— Вярно. Всъщност руската църква винаги е проповядвала подчинение на държавната власт. Когато на власт са били царете, тя е работила в полза на църквата и на трона. Но когато дошъл Ленин и се превърнал в нов цар, тя се обърнала срещу него.
	— Искаш да кажеш, че има нещо, за което не мога да виня червените?
	— Комунистите не направиха нищо, за да оправят нещата.
	Холис видя как и последните богомолци напуснаха храма, но не откри сред тях нито Суриков, нито придружаващото го момиче. Те с Лиза се отдалечиха от църквата и седнаха на каменна пейка до възпълна бабичка, която сякаш спеше, както си седеше.
	— Хареса ли ти службата? — попита Лиза.
	— Да, много. Ние, западняците, често си мислим, че много неща се подразбират от само себе си.
	— Знам. Благодаря ти, че дойде, дори ако си го направил само защото така и така е трябвало да отидеш до това гробище.
	— Дойдох, за да бъда с теб.
	Тя кимна и погледна към небето.
	— Не е като есента в Щатите, но не прилича и на зима. По-различно е. Сякаш е някакво предзнаменование — всичко е сиво и безмълвно, а светът е забулен в облаци мъгла. Не мога да видя нито слънцето, нито небето, нито дори края на близкия блок. Искам да си отида вкъщи.
	— Утре по това време ще сме във въздуха и ще летим на запад. — Холис взе ръката й в своите.
	— Трябва ли да отидеш до гробищата? — попита тя, след като се премести по-близо до него.
	— Да.
	— Нали не е опасно?
	— Не. Трябва просто да се срещна с един стар приятел руснак и да му кажа сбогом.
	— Шпионин? Или дисидент?
	— Нещо такова.
	Старата жена стана и тръгна безцелно надолу по алеята.
	— При гроба на Гогол — каза Лиза. — Това негова идея ли беше?
	— Да — Холис погледна часовника си. Службата бе продължила близо два часа и наближаваше пладне. Сега вече разбираше защо Суриков бе избрал това време и място за срещата. — Няма да се бавя повече от тридесет минути. Къде да те намеря?
	— Ето там, при камбанарията. Виждаш ли я? И да не се загубиш.
	— Как да стигна до гробището? — Холис се изправи.
	— Просто върви по алеята. Ще видиш още една порта на църква в стената като тази, през която влязохме. Мини през нея и ще се озовеш в гробището.
	— Благодаря. Ти някъде тук ли ще се разхождаш?
	— Да, обичам да бродя из това място.
	— Не влизай в гробището.
	— Добре.
	— Опитай се да се придържаш към места, където има хора.
	— Ако те дойдат за тебе, няма никакво значение дали наоколо има хора. Знаеш го.
	— Да, така е. — И добави. — Не ми се вярва да знаят, че сме тук. Но бъди внимателна.
	— Ти внимавай. Може да са проследили този твой приятел. — Тя му подаде една от тънките кафяви свещи. — Вземи. Да ти осветява пътя.
	— До скоро.
	Той я целуна по бузата, обърна се и тръгна по пътеката със свещта в ръка. След няколко минути стигна до голяма църква от тухли и бели камъни, обрасла в тръни и храсти, която изглеждаше изоставена и явно не се използваше нито като църква, нито като музей. Зад нея се извисяваше южната стена на манастира — и там той забеляза порталната църква, вградена в стената.
	Холис се огледа. Покрай него минаха няколко души, които вероятно бяха тръгнали за гробището. Той пъхна ръце в джобовете на палтото и се облегна на дебело дърво. Дясната му ръка пусна свещта и напипа автоматичния 9-милиметров полски Рандъм, още едно копие на Колт-Браунинг. Лявата му ръка се плъзна под палтото към дръжката на ножа в калъфа на колана. Известно време Холис стоя и наблюдава, после тръгна след три двойки младежи, които отиваха към порталната църква. Мина през вратата и се намери в нещо като тунел, от който се озова право в тихото гробище.
	Манастирът бе построен също като Кремъл на едно от малкото възвишения по брега на река Москва и Холис виждаше града, разпрострял се в подножието на склона на юг и на запад от манастирските стени. Олимпийският комплекс и стадион „Ленин“ бяха на около петстотин метра по на юг, сгушени в една от извивките на реката, на мястото на пресушените блата. Зад стадиона се виждаше реката, а на южния й бряг се извисяваха Ленинските хълмове и силуетът на Московския университет. Можеше да различи дори туристическата площадка, където той, Лиза и Саша бяха преживели няколко приятни, макар и кратки мига.
	Холис тръгна по една павирана алея надолу по склона, на който се простираше гробището. Имаше много дървета, а повечето гробове бяха обрасли с трева. Надгробните камъни бяха по-високи от човешки ръст и варовиковите им и гранитни форми, обработени в старинен руски стил, образуваха същински лабиринт. Гробището беше с ширината на манастирските земи, но не стигаше до края им и Холис реши, че общата му площ е около шест акра. Щеше да му отнеме известно време, докато открие гроба на Гогол.
	В гробището нямаше много хора, за да попречат на разговора им, но бяха достатъчно, за да не бият със Суриков на очи. Генералът бе подбрал чудесно място за неделната им среща. Посетителите бяха предимно студенти, които явно търсеха гробовете на известни личности. Те стояха на групи пред паметниците, сочеха ги и говореха за мъжете и жените, погребани под тях. Холис видя гробовете на Чехов, Станиславски и художника Исак Левитан. Шестима млади мъже и жени, вероятно чехи, облечени с канадки, провиснали кадифени джинси и високи ботуши, седяха на пътеката и говореха пред гроба на режисьора Сергей Айзенщайн. Холис ги заобиколи.
	Пред гроба на Никита Хрушчов стоеше стара жена в мръсно червено палто. Жената се прекръсти, поклони се на плочата и отмина. Холис сви по напречна алея и се намери в малък облак ниска мъгла. От мъглата излезе висока привлекателна жена, елегантно облечена в дълго черно кожено палто, и се приближи него.
	— Извинете, знаете ли къде е гробът на Гогол? — попита Холис на руски. Тя го огледа и отговори с изключително произношение:
	— Проверете ето там. Близо до високия бор. Мисля, че минах покрай него.
	— Благодаря — Холис я отмина.
	— Но никога не можете да бъдете сигурен — каза тя като че ли на себе си. — Тук изчезват дори и мъртвите.
	Холис продължи да върви. Само преди седмица помисли той, щеше да спре и да разговаря с нея. Но квотата му за приключения в Русия бързо се изчерпваше, а още не бе успял да се срещне със Суриков.
	Холис го видя застанал на пътеката под ниските клони на висок бор. Пушеше цигара и лющеше разпадащата се повърхност на един покрит с лишеи варовиков надгробен камък. Холис спря до него и се загледа в паметника.
	— Четете ли го на Запад? — попита Суриков.
	— Не особено. Предполагам, че литераторите го четат.
	— Мога ли да си взема книги на руски за четене?
	— Да.
	— Мъртвите души — каза Суриков. — Мъртвите души. — Той се взира в гроба още известно време, после се обърна и огледа Холис от главата до петите през кълбата цигарен дим, а на устните му плъзна усмивка.
	— Вече толкова лошо ли се обличаме?
	— Опасявам се, че да.
	— На вас това изглежда още по-ужасно.
	— Благодаря — каза Холис и добави: — А вие сте толкова грозно облечен днес?
	— Неделя е — отвърна Суриков и прокара ръка по небръснатата си брада. Обърна се и се отдалечи.
	Холис изчака цяла минута, преди да го последва.
	Суриков бе застанал близо до основата на стара бойна кула, на мястото, където тя се сливаше с пастирските стени. Покрай стената имаше стари гробове с надписи на кирилица, които Холис не можеше да прочете.
	Суриков извади от джоба на провисналото си палто пакет, увит в „Правда“.
	— Искате ли пресен шаран? — попита той.
	— Може би — отвърна Холис, доловил миризмата на рибата.
	— И така, приятелю — каза Суриков, — научих от „Правда“, че напускате Русия. Бях доста шокиран от новината. Не знаех дали ще дойдете днес. Много се безпокоях.
	За Холис не беше трудно да се досети за какво всъщност се тревожеше Суриков.
	— Дипломатическият ми имунитет в момента е в известна степен поставен под съмнение. Така че няма нужда да ме питате сигурен ли съм дали не са ме проследили, защото днес съм не по-малко притеснен от вас.
	— Така ли? Мен ще ме убият. А вие само ще отидете в затвора.
	— Ще ви завидя за куршума в главата, ако ме изпратят на изток за пет или десет години.
	— Добре, а как ще се отрази това на сделката ни? — сви рамене Суриков.
	— Ние нямаме никаква сделка.
	— Ще имаме. Кога заминавате?
	— Това го имаше във вашата „Правда“, нали? — отговори саркастично Холис.
	— Там не се казва кога заминавате.
	— Наистина ли? Заминавам в сряда.
	— А кой ще ви замести като аташе? — попита Суриков. Лицето му издаваше известна изненада.
	— Не съм напълно сигурен.
	— Със заместника ви ли ще преговарям, или с някой друг?
	— Ще обсъдим това, преди да се разделим.
	По пътеката се зададе млада двойка и отмина към запуснатите гробове. Когато стигнаха до подножието на стената, мъжът коленичи и прокара ръка по надписите. Жената държеше в ръцете си тетрадка.
	— Гробът е на монахиня — каза мъжът. — Гулия. Името вече не се среща много често.
	Жената отбеляза нещо в тетрадката си. Суриков размаха пакета с рибата под носа на Холис.
	— Хванах ги тази сутрин в Сетун. Жена ми ги изчисти, така че мързеливият ерген да бъде готов да плати добри пари.
	Младата двойка продължи надолу по редицата гробове.
	— Струва ми се, че ме лъжете — каза Суриков. — Знам, че заминавате утре, и че името на заместника ви е полковник Фийлдс.
	Холис кимна. Информацията можеше да идва от подслушвателната апаратура в посолството, вероятно засякла как го казва на семейство Келъм, или пък те бяха информирали КГБ. Но какъвто и да бе пътят, беше малко зловещо да чуе това от генерал Суриков.
	— Това ви го е съобщило КГБ — каза Холис.
	— Да. Те ми казаха името на новото аташе и че заминавате в понеделник, а не в сряда.
	— Защо са го направили?
	— Обичат да впечатляват хората с информацията, с която разполагат. Не съм офицер от военното разузнаване, ако това си мислите.
	Холис никога не бе смятал Суриков за такъв. Той нямаше нито поведението, нито речника на човек от ГРУ.
	— Всъщност в КГБ искаха да знаят дали аз или някой от подчинените ми, или от аташетата ни отвъд океана познава полковник Фийлдс. Изглежда, че КГБ има проблеми със съставянето на досието му, и затова дойдоха при мен. — Суриков се усмихна. — Може би ще можете да ми помогнете да ги впечатля.
	— Какъв е точно постът ви във военновъздушните сили на Червената армия, генерале?
	— Аз съм това, което вие наричате Г–1. Шеф на персонала във военновъздушните сили.
	— В какъв мащаб?
	— На цялата Червена армия, полковник. Аз държа файловете и досиетата на половин милион души. Това не е много забавна работа, но на бюрото ми понякога се появяват изключително интересни неща. Вярвате ли ми?
	— Как КГБ узна името на полковник Фийлдс?
	— Мисля, че са проникнали в посолството ви. — Суриков погледна Холис в очите, търсейки някаква реакция по лицето му.
	— А как дойде до вас запитването от КГБ? — попита Холис. — Със записка? По телефона?
	— Лично. Призоваха ме в Лефортово. КГБ може да призовава дори и генерали. Те обожават да ни молят да наминем в Лубянка или в Лефортово. Човек никога не знае дали ще си тръгне жив от там. Това се случи преди няколко дни.
	— Изплашихте ли се, генерале?
	— Много.
	— С кого говорихте в Лефортово?
	— С един полковник на име Павличенко.
	— Висок, рус, с нацупена уста и сини очи?
	— Да. — Суриков повдигна вежди. — Познавате ли го?
	— Да, но под друго име. — Холис осъзна, че Суриков е започнал да отговаря на въпросите му. Често ставаше така, когато дойдеше време за крайния етап на преговорите. Холис нямаше никаква представа дали Валентин Суриков, християнин, заслужаваше повече доверие от генерал Суриков от военновъздушните сили на Червената армия. — След като бях в Лефортово — каза Суриков, — съм по-убеден от всякога в желанието си да се махна оттук.
	— Знам как се чувствате.
	— Можете ли да ме измъкнете?
	Холис не бе упълномощен да каже да, но бе назряло времето за форсиране на нещата.
	— Мога, но ако разполагате с цената на билета.
	— Половината сега, половината на Запад.
	— Разбирам.
	— Опасно ли е? Имам предвид, да ни измъкнете от тук?
	— Разбира се.
	— Не се притеснявам за себе си.
	Холис вече знаеше това.
	— Внучка ли ви е?
	Лицето на Суриков се изкриви, той отвори уста, но не пророни нито звук.
	— Опасно е — продължи небрежно Холис, — но от вас не се иска нищо особено, освен хладнокръвие. Тя хладнокръвна ли е?
	— Тя е вярваща — отвърна Суриков и всмукна от цигарата си. — Той погледна към Холис, но отклони очи. — Видяхте ли ни?
	— Да.
	— Тогава знаете защо искам да избягам.
	— Предполагам.
	Суриков загледа глупаво увития във вестника шаран, който държеше в ръцете си, и заговори, но не на Холис.
	— Проклинам деня, в който намерих Бога. Оттогава нататък животът ми се превърна в ад.
	Холис не знаеше какво да отговори на това, но го разбираше.
	— Да, внучка ми е — продължи Суриков. — Наташа. Единствена дъщеря на единствената ми дъщеря. Тя е светлината на моя живот, Холис.
	— Хубаво момиче. Говори ли английски?
	— Да.
	— Ще се оправи. Ще се омъжи за някой богат американец или англичанин и ще живее щастливо до края на дните си. Вярвате ли в това?
	— Бих искал. За нещастие тя желае да стане монахиня.
	— Така ли? Ами тогава ще направи каквото иска, генерале. Точно за това става въпрос там.
	— Ами аз?
	— Ще ви намерим някакво занимание.
	— Да. — Суриков махна напосоки към редицата гробове.
	Небето беше притъмняло още повече и от облаците се отрониха няколко капки дъжд, които опръскаха надгробните плочи и мокрите листа. Излезе вятър и брезите и самодивските дървета се залюляха.
	Холис мина покрай Суриков и се спря да разгледа следващия надгробен паметник.
	— Бородино, генерале.
	Суриков заговори:
	— Някога, на няколко километра на север от Бородино, се намираше училище на военновъздушните сили на Червената армия. Преподаваше се теоретичен курс по американска бойна тактика, стратегия и въоръжения. — Суриков замълча, за да придаде по-голяма тежест на казаното, и продължи: — Преподавателите бяха американци. — Той хвърли поглед към Холис. — Това е една невероятна история и трябва да слушате много внимателно.
	Холис въздъхна дълбоко. Една от молитвите, които си бе позволил да отправи в църквата, бе Суриков да потвърди онова, което той и Алеви само предполагаха.
	— Това ли е първата половина от тайната? — попита Холис рязко. — Всичко това ми е известно.
	— Какво…? — Суриков извърна глава към Холис.
	— Не можете да стигнете до Лондон срещу тази цена. Съжалявам. — Холис си тръгна. Вървеше като човек, който се отказва от несполучлива сделка, или като неверен любовник, с надеждата, че нещата със сделката или с любовника ще се оправят с всяка следваща крачка.
	— Не можете… — Суриков го настигна. — Но как…
	— Бях около Бородино. Затова ме изритват оттук. Знам, че там има американци. Съжалявам. Смятах, че знаете повече…
	— Но аз знам!
	Холис спря и се извърна към Суриков, който продължаваше да държи шарана в ръце.
	— Какво ще ми предложите в Лондон? Каква е втората половина от тайната?
	— Школата… — Суриков облиза пресъхналите си устни. — Знаете ли, че там вече не обучават пилоти…
	— Да. Зная, че обучават хора от КГБ, за да се превърнат в американци. Но вие как узнахте за това?
	— Аз… аз им осигурявам курсантите. Те всъщност не са точно хора на КГБ. В КГБ не вярват на собствените си методи за подбор на персонала. Има много странни личности, които желаят да влязат в КГБ, и те са наясно с това. КГБ иска там да отидат честни руски патриоти. Хора, които са пожелали доброволно да станат пилоти в съветските военновъздушни сили. Хора, които, както предполагам, биха могли да имат нещо общо с американските си инструктори.
	— Както е било, докато училището е обучавало само пилоти — кимна Холис.
	— Такова е поне моето мнение. Доколкото зная, по-рано нашите пилоти са проявявали повече интерес към Америка, отколкото към изучаването на бойната тактика на американците. Политкомисарят на училището бил твърде ядосан и обезпокоен от създалото се положение и докладвал за поведението на някои пилоти в КГБ. И тогава на КГБ им хрумнала тази блестяща идея. В крайна сметка те прехвърлили училището при себе си. Американските пленници не били уведомени официално за това, но постепенно характерът на обучението в училището се променял — от бойната тактика към това, което е сега. Разузнаваческа школа.
	— А доколко сте свързан с тази школа сега, генерале?
	— Нямам директна връзка, но личният състав на военновъздушните сили обработва досиетата на кандидатите за това училище, тъй като всички те са оттам. Така че аз… — Суриков замълча. — Но има още. Още много. Това добра цена ли е за вас, полковник, за да ме измъкнете оттук?
	— Може би. Но вие сам знаете, генерале, че ние нямаме нужда от повече информация за тази школа. Знаем достатъчно, за да предизвикаме международен скандал. — Той погледна към Суриков. — Досещате се какво още ми трябва.
	Суриков не отговори.
	— Имената — каза Холис. — Имената на съветските агенти, които са вече в Америка. Предполагам, че имате някакъв списък, в противен случай нямаше да преговаряте с мен. Имената. Това е вашият билет за Запада, генерале.
	— Но… ако ви го дам… как мога да бъда сигурен, че няма да изоставите мен и внучката ми? Няма да имам какво повече да ви дам за прехвърлянето ми, ако ви предам списъка с имената още тук.
	— Трябва просто да ми вярвате.
	— Не мога.
	— Трябва. Изслушайте ме, генерале. Вие сте, както казваме на английски, като заблудена овца. Разбирате ли? Още когато сте направили първата стъпка, сте се изложили на смъртен риск. Както и Наташа. Мога да ви разоблича тук или да ви застрелям в Лондон. Мога и да ви върна живота. Може да ви лъжа, но вие не знаете дали ви казвам истината или не. Вие просто нямате друг избор, освен да правите онова, което ви казвам. Разберете, че сега играта се води по моите правила.
	Тялото на генерал Суриков сякаш омекна. Под обвивката на изпънатия в горда стойка военен се криеше уморен старец, който се опитваше да направи за последен път нещо както трябва, и се проклинаше за това.
	— Ние тук не разбираме нищо от вяра и доверие. Не са ни учили на тези неща, когато сме били деца. Доверяваме се само на семействата си. Не вярваме в нищо.
	— Не разбирате ли, че ако ми дадете този списък и нещо ви се случи, аз няма да мога да живея в мир със себе си? — каза Холис. — Не разбирате и този начин на мислене? Съвестта. Слушахте ли свещеника, или мислите ви са били някъде другаде?
	— Чух го — рязко отвърна Суриков. — Но всичко това е ново за мен, само от две години. Смятате ли, че за две години мога да се превърна в светец? Смятате ли, че мога да повярвам, че вие сте светец само защото ходите на църква и използвате благочестиви думи?
	— Аз не съм светец, приятелю — усмихна се Холис. Той не вярваше, че думите доверие, вяра и съвест бяха особено свети думи, но предполагаше, че ако човек ги чува достатъчно рядко, те биха могли да бъдат опияняващи, вълнуващи или и двете.
	— Трябва ми време, за да помисля. Ще се срещна със заместника ви следващата неделя…
	— Не. Няма какво да обмисляте. Най-добре ще бъде да вземете решението си още сега и да ми дадете думата си. Тогава и аз ще ви дам своята и ще се погрижа да ви изведат оттук. Ще се срещна с вас на Запад, ако искате.
	Генерал Суриков сякаш възвърна самоувереността си.
	— Добре — изправи се той. — Вие сте много по-жесток, отколкото предполагах, полковник. Но може би наистина имате съвест. Ето какво ще получите: микрофилм с досиетата на всички хора, които са минали през Школата за американско гражданство — така я нарича КГБ. На този микрофилм ще видите снимките на хората, руските им имена, отпечатъците на пръстите им, датите на раждане, кръвните групи, отличителните белези, описанията на зъбите им и т.н. Пълни лични досиета. Няма да откриете новите им американски имена и адреси. Дори и аз не мога да ви кажа колко от тях действително са стигнали до Америка. Само КГБ разполага с тази информация. Така че вашите хора там, във ФБР, ще трябва доста да се потрудят. Това е всичко, което мога да ви дам.
	Холис кимна утвърдително.
	— Колко са?
	— Малко повече от три хиляди.
	— И всичките са на микрофилма?
	— Да. Между другото, официално тези хора са починали. Загинали са по време на военната подготовка. Червената армия ги е удостоила с военни почести на погребенията. В затворени ковчези. Погребали сме доста пясъци. В КГБ сметнаха, че ще е подходящо да използват материално-техническата ни база, парите ни, кандидат-пилотите ни и прикритието на смъртта по време на изпълнение на военния дълг за тази широкомащабна операция.
	Холис кимна сякаш на себе си. В Съединените щати три хиляди смъртни случая по време на военно обучение биха предизвикали национален скандал. Тук не бе стигнал до вестниците нито един от тези смъртни случаи. Само трите хиляди семейства на предполагаемите загинали знаеха за смъртта им. Невероятно, помисли Холис. Такава операция е възможна само рамките на едно тоталитарно общество. Това бе най-големият троянски кон, най-дългата пета колона в историята, или както и да го наричаха във Вашингтон.
	— Къде е микрофилмът? — попита Холис.
	— Ще ви съобщя къде ще го намерите, когато стигна до Лондон. Такава беше сделката. Половината сега, половината в Лондон.
	— Казах ви, че вече имам първата част. Ще ми дадете този микрофилм сега.
	— Защо сега?
	— Защото от сега нататък, до момента, в който се опитаме да ви измъкнем оттук, могат да ви арестуват по всяко време. Защото го искам сега.
	Суриков се загледа в празното пространство и Холис забеляза, че е ядосан, но това нямаше значение.
	— Добре — кимна Суриков. — Моят живот и животът на внучката ми са във ваши ръце. Ще донеса микрофилма при следващата ни среща или ще го оставя в един от тайниците ни, както предпочитате.
	За момент Холис се замисли. Тайниците бяха за предпочитане, но инстинктът му подсказваше, че в този случай предаването трябваше да стане на ръка.
	— Утре в девет часа сутринта ще отидете в антикварния магазин на „Арбат“. Един човек ще ви попита къде може да намери царски монети. Той говори свободно руски. Носете микрофилма със себе си.
	— И това ще бъде последното, което ще чуя от американците. — Суриков си запали цигара.
	— Ако наистина го вярвате, значи не искате да живеете на Запад, генерале. Можете да си останете тук.
	— Добре, ще видим дали съмненията ми са основателни. И този човек ще ми каже как ще заминем на Запад?
	— Да.
	— Имам по-добра идея. Вие ще ми го кажете още сега. Искам да знам. Преди да предам микрофилма.
	Холис помисли, че и генерал Суриков има нужда от някаква победа, но си спомни за предупрежденията на Алеви да внимава. Той всъщност може да иска да разбере как извеждаме хората оттук. Но нямаше време за предпазливост.
	— Добре. Ще ви кажа нашата тайна. Можете ли да пътувате до Ленинград в събота и неделя?
	— Да.
	— Ще отидете в Ленинград тази събота. Човекът в антикварния магазин на „Арбат“ ще ви обясни как да се срещнете с човек, който ще ви даде повече подробности за операцията. Но по принцип всичко е много просто. Отивате в един от парковете за отдих на остров Киров, като си носите риболовни принадлежности. Вие с Наташа ще наемете лодка и ще стигнете до устието на Нева, но без да се отдалечавате дотолкова, че да привлечете вниманието на патрулните лодки. Ще ловите риба в обозначените за това канали. Щом видите товарен кораб, който плава под флага на страна, членка на НАТО, излизащ или навлизащ в устието на реката, ще подадете сигнала, който ще ви посочи човекът в Ленинград. Един от тези товарни кораби ще ви качи на борда си и някой там ще се погрижи за вас. Когато намерят преобърнатата ви лодка, ще решат, че сте се удавили. Ако срещата тази събота се провали, ще направите същото и в неделя.
	— А ако се провали и в неделя?
	— Тогава в края на следващата седмица.
	— Полковник, вече не остана много време, добро за риболов.
	— Генерале, ако сте били откровен с нас, ние няма да ви изоставим. Има и други начини. Но с малко късмет… и Божия помощ… по това време следващата седмица ще бъдете в пристанището на някой западен град.
	— Ще имаме голяма нужда от Божията помощ. Наташа мисли, че е благословена от Бога.
	— Ще се видим в Лондон.
	— Ще ми купите едно питие.
	— Ще ви купя целия шибан бар, генерале.
	— Едно питие ще е достатъчно — опита се да се усмихне Суриков. Той подаде шарана на Холис. — Трябва да го задушите в квасена сметана.
	Холис не мислеше така.
	— Стискам ви ръка — каза той.
	— Аз също. — И Суриков добави: — Желая ви успешно пътуване на Запад. Ще се видим в Лондон. — Той се обърна и се загуби в гробищата.
	Холис погледна увития във вестник шаран, пусна го в джоба си при свещта и пистолета и тръгна към порталната църква. На около десет ярда от нея някой го потупа по рамото и го попита на руски:
	— Какво има в този пакет?
	Холис стисна 9-милиметровия си автоматичен пистолет, вдигна го през полите на палтото си и рязко се извърна.
	— Какво ти даде? — попита Сет Алеви.
	— Шаран.
	— О! Израснал съм с шарани. Много еврейско и много руско ядене. Мразя го.
	Холис се извърна и продължи към порталната църква.
	— Каза, струва ми се, че срещата е в четири. — Сет Алеви го последва отблизо.
	— Мислех да ти кажа, като се върна, че съм се сетил, че е по-рано.
	— Помислих си, че може да е така. Къде е Лиза?
	— При камбанарията.
	Те минаха през тунела и навлязоха в манастирските земи. Ръмежът започваше да се превръща в лек дъжд.
	— Имахме ли късмет? — попита Алеви.
	— Ударихме голямата печалба.
	— Школата за магии?
	— Да. Между другото, КГБ го нарича Школа за американско гражданство.
	— Каква е връзката на Суриков с всичко това?
	— Ще ти кажа по-късно.
	— Прикриват ли ни?
	— Ами аз прикривам теб, а ти прикриваш мен. Не можех да повикам охраната както при Лефортово. КГБ утрои съгледвачите си около посолството и те търсят повод за конфронтация. Измъкнах се с микробуса, който отиваше до финландската вила. Ако имах поне малко разум в главата си, щях да отида там и да сваля някоя мадама.
	— И защо не го направи? Никой не те е молил да идваш тук.
	— Исках да хвърля едно око на Суриков.
	— Ще се срещнеш с него съвсем скоро.
	Те продължиха да крачат бързо по оградената с дървета алея.
	— Другата причина, за да дойда, е, че тази сутрин получихме съобщение от съветското външно министерство. Те отнемат дипломатическия ти имунитет. Както и този на Лиза — каза Алеви.
	— Разбирам — кимна Холис. — Тогава благодаря ти, че дойде.
	— Според международните закони сега дипломатическият ти имунитет е в сила само от посолството до мястото, откъдето ще напуснеш страната. Така че в момента тук си като по бели гащи. Естествено — тя също.
	— Все едно да тръгнеш на лов за вампири и да си загубиш кръста — отбеляза Холис.
	— Нещо такова. Предполагам, че вече почти са ти забили дървения кол.
	— Да — каза Холис. — Почти са ми го прокарали през сърцето.
	Те стигнаха до павирания площад, на другия край на който се извисяваше камбанарията. Холис никъде не забеляза Лиза. Прекосиха открития площад с нормален ход, така че да не привличат излишно внимание. Дъждът се бе усилил и разхождащите се хора оредяваха. Стигнаха до подножието на камбанарията, след това се разделиха и я обиколиха.
	— По дяволите! — изруга Алеви.
	— Успокой се, Сет. Ще дойде.
	Алеви се обърна към него и Холис разбра, че няма да се успокои. Алеви обвинително насочи пръста си срещу него и нервно каза:
	— Не трябваше да я водиш тук!
	— Ей, почакай. Тя искаше да отиде на църква, а и може…
	— О, не ми пробутвай тоя номер. Това не е някаква тъпа шегичка, полковник, нито пък любовно бягство за вас двамата. Това е Москва, приятелче, и…
	— По дяволите, много добре знам къде съм. И ще провеждам операциите си така, както аз искам.
	— Трябваше да ви пратя и двамата да си ходите още преди седмица. Вие създадохте повече проблеми, отколкото…
	— Върви по дяволите.
	Алеви и Холис бяха застанали много близо един до друг, после Алеви се обърна и тръгна през площада.
	— Ще ви чакам при главния вход още петнадесет минути — извика той през рамо. — След това ще си тръгна, със или без теб, нея, или и двамата.
	— Почакай — Холис настигна Алеви, приближи се до него и каза. — Слушай, в случай че не успея да се върна в посолството — имаш среща със Суриков. Антикварния магазин на „Арбат“. Утре, в осем часа сутринта. Той е заснел на микрофилм личните досиета на курсантите от Школата за магии, бившите и настоящите. Три хиляди, Сет.
	— Боже… три хиляди… Как, по дяволите, се е добрал до тази информация?
	— Той е Г–1 за целия състав на военновъздушните сили на Червената армия. — Холис обясни набързо за какво става въпрос и заключи: — Дадох му думата си, че ще измъкнем оттук него и внучката му. Разбираш ли? Недей да извърташ, Сет. Изведи ги. — Той втренчено изгледа Алеви.
	— Ще се погрижа за това — кимна Алеви.
	— А сега се разкарай оттук.
	— Ще те чакам при входа — поколеба се Алеви.
	— Не, ти ще си замъкнеш задника обратно в посолството и ще стоиш там, докато тръгнеш за срещата си със Суриков. Сега не ми трябваш. Предадох тихо щафетата, Сет, аз така или иначе утре няма да бъда тук, за да се срещна със Суриков. Вече всичко е в твои ръце, приятелю. Махай се!
	Алеви огледа мокрия площад и кимна.
	— Успех! — и той тръгна под дъжда към главния вход.
	Холис се върна при камбанарията и се опря с гръб на стената. Извади пистолета си, за да му бъде под ръка. Видя как Алеви изчезва по обрамчената с дървета алея.
	Холис огледа площада, после се втренчи в студения дъжд и парата, която излизаше от дъха му. Минутите минаваха. Вече си мислеше, че са хванали Суриков, Лиза и Алеви, а него са оставили да постои сам под дъжда. „Отсъствието им е много по-обезпокоително от присъствието им.“ Но ако ги забележеше, щеше да ги накара да се поизпотят. „Щом вече нямам дипломатически имунитет, ще престана да се правя на добро момче.“ Той погледна часовника си. Беше се разделил с нея преди петдесет минути. Сети се за Алеви, който бе дошъл да ги прикрие, но после се бе съгласил да си тръгне. От професионална гледна точка това бе напълно издържано. Проблемът беше в самата професия.
	Чу стъпки и вдигна очи. Тя бързаше през площада, като джапаше в локвите, и когато стигна до него, се хвърли на врата му.
	— Загубих всякаква представа за времето. Извинявай.
	— Няма нищо.
	— Палтото ти е прогизнало.
	Холис я хвана под ръка и заедно тръгнаха към главния вход.
	— Успя ли да намериш приятеля си на гроба на Гогол?
	— Да.
	— Как мина срещата?
	— Добре. Гробището е много красиво — каза той.
	— Така е. Видя ли някои от по-известните гробове?
	— Няколко.
	— Отдавна ли ме чакаш тук?
	— Не много отдавна — престорено безгрижно отвърна той. — Помислих си, че са те хванали.
	— Аз никога нямам проблеми, когато съм на света земя. Е, веднъж на една енорийска вечеринка… — тя се разсмя. — А с теб случи ли се нещо интересно?
	— Нищо особено.
	Те приближиха главния вход.
	— Мирише ми на риба — каза тя.
	— А, купих шаран от един възрастен човек. — Той потупа джоба си.
	— Трябва да го задушиш в квасена сметана.
	— Знам.
	— Липсваше ми. И се безпокоях за тебе.
	— Благодаря.
	— Смяташ ли, че на връщане към посолството може да имаме проблеми?
	— Ще намеря телефон и ще се обадя на охраната. Близо сме до явка „Фокстрот“. Това е паметникът на Ленин от северната страна на стадиона. Запомни го, ако случайно се разделим.
	— Как така, ако се разделим?
	— Просто ако се случи нещо такова.
	Те влязоха в тунела, където имаше десетина души, потърсили убежище от дъжда. Холис спря, докато очите му свикнат със слабата светлина. Лиза свали подгизналата си шапка и избърса лицето си с носна кърпичка.
	Сет Алеви излезе от мрака.
	— Последвайте ме — лаконично каза той, но Холис реши, че като се имат предвид обстоятелствата, това бе напълно достатъчно.


>>	28.

	Сам Холис и Лиза Роудс стояха пред входа на посолството и се сбогуваха с хората, дошли да ги изпратят. Лиза целуна колегите си, а Холис стисна ръцете на бившите си подчинени и козирува. Посланикът беше изпратил колата си — широк линкълн с държавния печат от двете страни — и шофьорът отвори задната врата.
	Кей Хофман целуна продължително Холис и каза:
	— Искам покана за сватбата.
	Холис не знаеше нищо за никаква сватба, но отговори:
	— Добре.
	— Спомням си, веднъж ти казах, че ще те изритат заради снимките ти — каза Чарлз Банкс на Лиза.
	— Радвам се, че не е тази причината, Чарлз — усмихна се тя. — Радвам се, че е за нещо действително важно.
	— Изпрати ми екземпляр от книгата си.
	— Дадено.
	Холис и Лиза седнаха в линкълна. Шофьорът, Фред Сантос, затвори вратата и седна зад волана.
	Колата потегли и всички започнаха да им махат. Пред поста на охраната имаше десет морски пехотинци с пушки, които им отдадоха чест. Холис отвърна на поздрава. Двамата съветски милиционери се вторачиха в линкълна и пътниците в него, докато колата излезе на улицата. Всички наблюдателни постове край посолството надничаха от прозорците на околните сгради и от черните си чайки. Един човек, изправен до чайката си, в когото Холис разпозна Борис, им махна. Холис също помаха с ръка.
	— До свидания — и добави: — Кучият му син.
	Фред Сантос се изсмя. Лиза се обърна назад, за да види през задното стъкло за последен път сградата на консулството и стените на американското посолство, докато железните врати с орлите върху тях се затваряха.
	Холис разгърна един брой на „Ню Йорк Таймс“ отпреди два дни и прочете: „Днес времето ще бъде ясно и слънчево.“ — Става въпрос за миналата събота. — „Температурата ще бъде 17 градуса.“ — Чудесно. — „Метс е спечелил и втората среща от бейзболния шампионат.“
	— Ще се разплача — каза Лиза, загледана право пред себе си.
	— От „Детройт“ ли си?
	Линкълнът криволичеше по тесните улички на Красная Пресня. Холис остави вестника и погледна през задния прозорец. Плътно зад тях ги следваше форд със Сет Алеви на предната седалка и трима мъже от охраната. След форда микробусът на посолството караше багажа с личните им вещи. Пред тях се движеше друг форд с трима морски пехотинци и Бърт Милс, служител на ЦРУ и заместник на Сет Алеви.
	— Няма нито самолети, нито танкове — отбеляза Холис.
	— Това е доста глупаво — каза Лиза.
	— Сет много се грижи за теб.
	Тя запази мрачно мълчание.
	— Е, това трябва да е облекчение за вас, нали? — попита Фред Сантос.
	— Да — отзова се Холис.
	— Въпреки че, колкото и да е странно, всички, които откарвам до летището, са някак тъжни. Казват нещо от рода: „Искаше ми се да направя нещо повече тук.“ Или пък си мислят за приятелите, които оставят в посолството. Някои съжаляват и за руските си приятели, с които вече никога няма да се видят. Предполагам, че човек свиква с мястото, където е назначен. Москва е много тежко назначение. Но, от друга страна, може би е място, където чувстваш, че хората те ценят и имат нужда от теб. Нали разбирате?
	— Разбирам — отговори Холис. — Колко още ти остава?
	— Година и две седмици. След това — връщам се във Вашингтон. Година и две седмици. Не е много.
	— Може би.
	Холис бе пристигнал в Москва, когато Държавният департамент взе решение, че се налага да замени руснаците, наемани за обслужващ персонал, с американски служители.
	Предишният шофьор на посланика, Василий, приятен възрастен господин, за когото всички знаеха, че е полковник от КГБ — получаваше месечна заплата от двеста долара и в Държавния департамент смятаха, че това е много изгодно. Но Алеви привлече вниманието върху опасността, която представляваше полковникът от КГБ в качеството си на личен шофьор и подчерта, че ако става въпрос за пари, Василий би платил с радост двойно повече, стига само американците да го оставят на работа. И след като в продължение на петдесет години съветските граждани бяха оставяни спокойно да шпионират в посолството, Държавният департамент започна да осъзнава за какво всъщност става дума. Нищо чудно, помисли Холис, че хората от разузнаването смятат дипломатите за глупаци.
	Всеки американец от обслужващия персонал получаваше по около три хиляди долара на месец заедно с осигурителните вноски и се нуждаеше от жилище. Но Холис смяташе, че разходите си струваха, стига хората да не бяха възпитаници на Школата за магии каквито бяха семейство Келъм.
	— Хей, Фред — каза Холис, — кой игра като нападател за „Мете“ през миналия сезон?
	— Не се интересувам от бейзбол, полковник. Но ако искате да говорим за Националната футболна лига, мога да ви проглуша ушите.
	— Може би по-късно.
	Линкълнът зави по Ленинградски проспект — широка улица с шест платна, разделени по средата с дървета. Насочиха се към северния изход на Москва. Холис съзерцаваше масивните сиви жилищни блокове, оголените дървета и мрачното небе. Подозираше, че ще запомни Москва точно по този начин. Ленинградски проспект прерасна в Ленинградска магистрала и конвоят от четири коли увеличи скоростта.
	— Сега се чувствам по-добре — каза Лиза. — Това е за добро. Ще е добре за нас. — Тя се пресегна и затвори разделителното стъкло. — Виждаш ли, Сам, ние се влюбихме тук при крайно сложни и напрегнати обстоятелства, които водят до комплицирани и несигурни чувства.
	Холис отвори малкия хладилен бар.
	— Има кутия белгийски шоколадови бонбони и малко френско шампанско.
	— Чу ли какво ти казах?
	— Не.
	— Ами чуй ме!
	— Слушам.
	— Добре. В Москва любовта ни бе някак си изолирана от външния свят, а самата Москва също сякаш не съществува реално. Но ето че сега ни експулсират — твърде скоро след като се открихме взаимно, чувствата ни нямаха достатъчно време, за да се определят, и аз се опасявам, че…
	— Репетирала ли си го?
	— Да.
	— Можеш ли да го представиш под формата на кратко резюме?
	— Престани да се правиш на идиот.
	— Искаш ли бонбони, или не?
	— Не. — Тя затръшна вратата на барчето. — Нека ти задам един въпрос. Кого напусна Катрин — теб, или Москва?
	Холис се зае с тапата на шампанското.
	— Отговори ми!
	— Тя напусна полковник Холис, шпионин в Москва. — Тапата излетя с гръм и се удари в тавана, а Фред Сантос подскочи на седалката си. — Извинявай, Фред — извика Холис през разделителното стъкло.
	— Господи, полковник… — Сантос се хвана за сърцето с театрален жест.
	— Тази страна страшно изнервя хората — отбеляза Холис на Лиза. — Забелязала ли си го? — Той наля шампанското в две високи чаши и й подаде едната. — Не за края, а за началото — каза той.
	— Ооо! Обичам те! — Тя го прегърна и разля шампанското върху импрегнираното му палто. Холис я целуна. Морският пехотинец, който шофираше колата зад тях, игриво им подсвирна с клаксона си. Холис хвърли поглед назад през рамото на Лиза и видя, че Алеви ги гледа изпитателно от предната седалка на колата.
	Влязоха в общата чакалня на летище Шереметиево на път към дипломатическото крило.
	— Изчакайте ме тук за минутка, моля — каза Бърт Милс, заместникът на Алеви.
	Холис и Лиза застанаха сред тълпата в огромната нова чакалня. Холис помисли, че преди да пристъпи към проектирането, архитектът й се е специализирал в конструиране на тракторни депа. Ниският таван бе боядисан в медночервено, което придаваше на цялото помещение мрачен, суров и неприветлив вид! Както в целия съветски транспорт и тук имаше остър недостиг на удобства и услуги. Холис успя да забележи само един павилион, където продаваха храна, и пред него се бяха струпали поне стотина души. Съветските граждани, които пристигаха или пътуваха по вътрешните линии, влачеха огромни денкове по сивия под, покрит с плочки. Холис така и не успя да разбере къде ги слагат.
	— В Пан Ам мерят всяка чанта, която качват на самолета, до последния сантиметър — каза той на Лиза.
	— Но с Аерофлот хората превозват и добитък. Както във влака, с който пътувахме. Помниш ли?
	— Няма големи изгледи да го забравя.
	— Наистина.
	Холис отиде до гишето на едно обменно бюро и изсипа рублите си до последната копейка.
	— Американски долари, моля.
	Касиерката преизчисли сумата с помощта на сметало и подаде на Холис някакви формуляри за подписване. Той подписа и тя бутна към него една пачка, заявявайки:
	— Нямаме монети.
	— Шоколад?
	— Шоколад?
	— Забравете за това. До свидания, сладурче. — Той се върна при Лиза и каза. — Това бе последният случай в живота ми, когато ползвам руски.
	От мястото, където стояха, Холис можеше да наблюдава международния салон за пристигащи. Там хората се тълпяха на гишето за паспортен контрол, а пред митничарите бе станало същинско стълпотворение. Повечето от пристигащите имаха вид на хора от Третия свят, а имаше и много младежи поклонници, възползващи се от спонсорираните от Съветския съюз екскурзии, дошли в Москва, за да говорят за мир, прогрес, разоръжаване и равенство. Никога нямаше да спре да го изумява фактът, че една компрометирана идеология и една репресивна държава могат все още да привличат идеалистите.
	Холис огледа останалата част от чакалнята. Цялата зала бе завардена от милиционери в сиви униформи. Успя да забележи и няколко гранични патрули на КГБ в типичните им зелени екипи. Откри хората от охраната на посолството, стратегически разположени около него и Лиза. Видя и мъж в кафяво кожено яке и вратовръзка, който можеше да е от КГБ, но други такива не се забелязваха. В други страни на толкова претъпкано с хора обществено място не биха могли да възникнат проблеми, но за КГБ цялата страна бе частен резерват за ловуване. Той осъзна, че Алеви е изчезнал нанякъде, а Лиза изглежда леко напрегната.
	— Летяла ли си някога с „Аерофлот“? — попита я той.
	— „Аеропльос“? — засмя се тя. — Да, веднъж ме командироваха в Ленинград.
	— Преди редовно пътувах с тях до Ленинград веднъж месечно. Всичките им пилоти са военни. В тази страна няма особена разлика между гражданската и военната авиация. Забелязала ли си как кръжат около летищата на голяма височина и после рязко се гмурват надолу?
	— Да. Това ме ужасява.
	— Мен също. А съм летял на изтребители бомбардировачи. Но в САЩ, според закона за алкохола, пилотите нямат право да пият двадесет и четири часа преди излитане. Тук „Аерофлот“ им забранява да пият на двадесет и четири фута от самолета.
	— Ти си ужасен — засмя се отново тя. — От какво ли ще се оплакваш в Съединените щати?
	— От качеството на ягодите през зимата. — Холис хвърли поглед към часовника си.
	— Смяташ ли, че нещо не е наред? — попита Лиза, която забеляза движението му.
	— Не. Мисля, че просто сме много изнервени. А, щях да ти разказвам за последния си полет с „Аеропльос“. Летяхме с Яковлев 42 — тримоторен самолет с огромни колела, за да може да се приземява на трева и кал. Всъщност това е военен транспортен самолет, но когато тези машини остареят, им слагат по един надпис „Аерофлот“, монтират им седалки и ги използват в гражданската авиация. Пилотската кабина явно беше боядисвана с четка, защото се виждаха следи от мазките. Всички стюардеси много напомняха на мис Пиги, а тоалетните бяха задръстени…
	— Но това е моят полет. Помещението миришеше на канализационни тръби. А пликчето за повръщане беше употребявано. Не се шегувам. Колекционирам пликчета от различни авиолинии, затова извадих своето от джобчето на седалката и…
	— Колекционираш пликчета за повръщане? Отвратително.
	И двамата се разсмяха.
	— Само неупотребявани — каза тя. — И така аз…
	Алеви се приближи към тях иззад гърба им.
	— Добре. Всичко е уредено. Хайде да тръгваме.
	Лиза и Холис вдигнаха чантите си и го последваха, придружавани от шестима мъже от охраната. Влязоха в дълъг и тесен коридор, който ги отведе от чакалнята до дипломатическото крило, където ги чакаше заместникът на Алеви, Бърт Милс.
	Дипломатическото крило на летището се състоеше от едно гише и удобна съвременна чакалня с малки зали от двете й страни. Не се различаваше особено от стандартните частни авиолинии или от която и да е чакалня за VIP по световните летища, ако не се смята присъствието на облечените в елегантни униформи гранични патрули на КГБ близо до гишето и още един граничар с автомат, застанал до задния изход, който водеше към пистата. Куфарите им, облепени с дипломатически печати, вече бяха минали през рентгена и стояха в багажното отделение близо до гишето. Дойде граничар, който провери паспортите им, удари им изходна виза и напусна помещението.
	Холис, Лиза и Алеви седнаха в малката чакалня. Близо до гишето, на няколко крачки от пограничния патрул на КГБ, имаше човек от охраната на посолството. Още двама морски пехотинци се бяха разположили до задния изход, за да правят компания на застаналия там граничар. Бърт Милс седеше в другия край на чакалнята.
	— Защо е цялата тази навалица? — обърна се Холис към Алеви. — Един или двама щяха да бъдат напълно достатъчни.
	— Показваме сила.
	За кой ли път Холис помисли, че Сет Алеви е доволен от факта, че играта на живота му срещу Москва се развива в самата Москва. Той се запита какво ли ще е бъдещето на Сет Алеви, когато му се наложи да напусне това място.
	В чакалнята влязоха трима мъже с вид на испанци, които носеха малки червени значки с образа на Ленин на реверите на саката си. Те погледнаха недружелюбно към Холис, Лиза и Алеви. Единият от тях каза нещо на испански, което накара другите да се разсмеят.
	— След половин час има директен полет на „Аерофлот“ до Хавана — отбеляза Алеви.
	— Струва ми се, че казаха нещо обидно. Долових думата „гринго“ — каза Лиза.
	— Не им обръщай внимание — посъветва я Алеви.
	На масата за кафе имаше меню на няколко езика с предлаганите напитки.
	— Понякога имат портокалов сок. Какво ще кажете за малко водка към него? — каза Алеви.
	— Чудесно.
	Той се огледа за келнерката, която бе забелязал малко преди това, после стана и отиде при жената на гишето. След минутка се върна:
	— Няма портокалов сок. Поръчах „Блъди Мери“. Става ли?
	— Чудесно.
	Пристигна келнерката, носейки четири чаши, пълни с някаква зелена течност. Алеви каза на английски:
	— Всичко в тази шибана страна е червено, но доматеният сок е зелен. Дали да не наречем този коктейл „Блъди Грасхопър“*?
	[* Кървав скакалец (англ.). — Б.пр.]
	Келнерката остави чашите и чиния със сьомга и черен хляб.
	— За гладните. Довиждане. Приятно пътуване.
	— Благодаря. — Алеви се обърна към Холис и Лиза.
	— От време на време някой в тази страна се отнася любезно към теб и това те кара да се позамислиш. — Алеви вдигна чашата си. — За вашето успешно пътуване. — Той изпи питието на един дъх и въздъхна. — Водка. За Бога, това е единственото нещо, което правят както трябва.
	— Днес си в добро настроение — каза Лиза на Алеви. — Радваш се, че си заминаваме ли?
	— Не, не. Просто се радвам за вас. И за двама ви.
	За няколко секунди настъпи неловко мълчание, след това Лиза попита Алеви:
	— Четвъртото питие за теб ли е?
	— О, забравих. То е за Бърт Милс. — Алеви взе чашата, изправи се, заклати се, сякаш бе загубил равновесие, и изсипа зеления доматен сок върху главата на един от кубинците. — О, много съжалявам. Шибаната ми непохватност…
	Тримата кубинци скочиха на крака. Холис се изправи, а Бърт Милс изневиделица също се оказа наблизо. Кубинците бързо схванаха положението, грабнаха си дипломатическите куфарчета заедно с цял куп носни кърпички и се оттеглиха в една от страничните зали.
	— Чувствам се ужасно — каза Алеви.
	Милс се засмя и се върна на стола си. Холис забеляза, че двамата от граничния патрул на КГБ също се хилеха. Холис винаги се бе възхищавал от малката армия главорези, която поддържаше Алеви. Освен двайсетината офицери от ЦРУ в посолството имаше още толкова мъже за охрана, с които Алеви се разпореждаше. Той бе казал веднъж на Холис, че ако можеше да получи под свое разпореждане и контингента от тридесет морски пехотинци, щеше да е в състояние да превземе Кремъл.
	Алеви избърса ръцете си с една от покривките.
	— Винаги срещам интересни хора в дипломатическата чакалня.
	Лиза му се усмихна, но не каза нищо. Холис осъзна, че Алеви се опитваше да впечатли за последен път Лиза с малките си номера. Той се извини и напусна чакалнята.
	Лиза и Алеви останаха прави.
	— Мъчно ми е, че си заминаваш — каза Алеви.
	Лиза не отговори.
	— Мислех си, че можем да опитаме още веднъж — добави той.
	— И аз мислех за това. Но се случиха други неща.
	— Знам — Алеви вдигна чашата и отпи. — Е, може би пътищата ни отново ще се пресекат в някое друго забравено от Бога място. Странен живот сме си избрали.
	— Руснаците казват: „Да изживееш живота си не е така лесно, както да прекосиш полето.“
	— Руснаците казват много безсмислени неща. Тартор хайку. На теб това място ти харесва. А на мен не.
	— Но ти харесва да бъдеш главният шпионин в лоното на империята на злото.
	— О, да.
	— Именно това ме притеснява. Опитай се да видиш злото в онова, което правиш ти.
	— Нямам време за отвлечени морални разсъждения. Работата ми е да се опитвам да прекарвам руснаците, за което те ме уважават.
	— Добре, вече сме говорили на тая тема. Просто те моля да се опиташ да разбереш тези хора. Като хора. Ако ги разбереш, ще ти бъде от полза както в професионален, така и в личен план.
	— Опитвам се. Всички се опитваме.
	— Така ли? — Тя погледна към вратата, но Холис не се виждаше никакъв. Хвана Алеви за ръката. — Внимавай, Сет. Безпокоя се за теб.
	— Така ли? Ти самата трябва да се пазиш. Все още не си у дома. — Той допи питието й. — Един малък съвет, лейди Лиза. Възрастта му няма чак толкова голямо значение. Нито пък настоящото му семейно положение. Но ако пак влезе в този безумен свят на пилотите на изтребители, ще си имаш много сериозен проблем.
	— Нямам намерение да се омъжвам. Между другото, за какво си говорехте до шест часа сутринта? И двамата изглеждате ужасно.
	— Просто имах нужда от малко статистическа информация за съветските военновъздушни сили. Трябваше ми името на Холис да стои под доклада. В Лангли много го уважават. Съжалявам, че съм объркал плановете ти. Няма да се повтори. — Алеви погледна часовника си. — Ще отида да намеря Сам, за да се сбогуваме. Тук си в безопасност. — Той я погледна. — Е, бих искал да ти кажа още много неща, но и така вече знаят твърде много за личния ми живот. — Той посочи тавана с палеца на ръката си. — Лошите. Много клюки научават от това помещение.
	— Все още продължавам да не мисля за това — поклати глава тя.
	— Вече няма и нужда. Само внимавай какво ще кажеш, когато Сам се върне. След като се качите на борда на Пан Ам, можеш да говориш каквото си искаш по пътя до Франкфурт и по-нататък. В свободния свят. Харесва ми този стар израз от времето на студената война. Свободният свят.
	За момент се почувстваха неловко, застанали един срещу друг.
	— Пиши ми — каза Лиза.
	— Разбира се.
	— Ще ти съобщя, когато узная къде ще ме изпратят. — Внезапно тя се разсмя. — Колко съм глупава. Вероятно ще го знаеш преди мен. Предполагам, че това бе и част от нашия проблем. Всяка жена обича да има малко лично пространство и малко тайни. Но ти знаеше всичко за всеки един живеещ между стените на нашия замък. Ти беше нашият Мерлин.
	— Никога не съм гледал на задълженията си по този начин. Може би затова никой не иска да играе с мен. — Той се усмихна.
	— Довиждане, Сет — тя го целуна по бузата. — Благодаря ти за всичко… — избърса сълзите от очите си. — Пак ще се видим.
	— Сигурен съм в това.
	Внезапно Алеви я дръпна плътно към себе си, долепи устата си до ухото й и прошепна:
	— Изслушай ме. Не е наложително да се качваш на този полет… Имаш време до полунощ, за да напуснеш Русия. Днес има още два полета до Франкфурт. Кажи на Сам, че не се чувстваш добре, и…
	— Защо?
	— Ами… аз… мислех си, че може… да прекараме малко време заедно… за да си кажем довиждане както трябва.
	— Това предложение ли е? — Тя го погледна.
	— Не. Всъщност аз просто… Виж, опитвам се да ти кажа, че Холис е подвижна мишена. Мисълта, че си толкова близо до него, никак не ми харесва…
	— Знам това. Той ми каза как стоят нещата. А мога да решавам сама какво да правя. Но нямам навика да треперя като попарено листо, Сет. Бях готова да споделя с теб всяка опасност и смятам, че му дължа същото.
	Алеви я погледна и на лицето му се изписа тъжна усмивка.
	— Именно затова те обичам — кимна й той.
	Те се целунаха. Сет Алеви се обърна и бързо напусна чакалнята под погледите на руснаците и американците, които се намираха в помещението. После те втренчиха очи в Лиза. Тя се отпусна на стола, избърса сълзите си с носна кърпичка и започна да прелиства стар брой на „Таймс“.
	— Бъди проклет, Алеви. Проклети да са всички мъже. — Погледна часовника си. — Хайде, Сам.
	Алеви откри Холис в тесния коридор, който водеше обратно към главната чакалня. Той посочи тавана и те се върнаха в претъпканото с хора фоайе на летището. Постояха неподвижно около минута сред кръговрата от забързани хора, след което…
	— Да говориш с мен ли искаше? — запита Алеви.
	— Предполагам, че срещата е минала добре — отвърна Холис. — Иначе нямаше да бъдеш в толкова игриво настроение.
	— Мина чудесно.
	— Получи ли микрофилма?
	— Да.
	— Прегледа ли го?
	— Набързо.
	Холис нетърпеливо пое дъх.
	— В състояние съм да ти изтръгна зъбите един по един или да ти ги избия всичките наведнъж.
	Алеви се загледа за момент в Холис, после погледът му стана празен, сякаш внезапно съзнанието му бе обсебено от нещо друго. След малко очите му отново се спряха на Холис.
	— Сам, обещават ти, че си още в играта. Имаш думата ми.
	— Добре. — За момент Холис изучаваше лицето на Алеви. — Струваше ли си този микрофилм?
	— Ударихме право в целта. Това, което не знам, е как ще успеят да го използват във ФБР.
	— Това си е техен проблем, а не наш.
	— По-скоро проблемът е всеобщ. Бих искал да публикуваме тези снимки — по телевизията, вестниците, кината и магазините. Това би помело всички тези руски агенти, независимо дали са портиери в Белия дом, служители в Министерството на отбраната или съветници в Конгреса. Но — добави Алеви — на мен ми се струва, че правителството иска ФБР да ги прибере без много шум.
	— Ти би предпочел всичко да бъде публично. Това би сложило край на срещите на високо равнище и на преговорите за разоръжаване веднъж завинаги.
	— Всички тези глупости трябва да се прекратят и да бъдат забравени. Какъв смисъл има да говорим за мир и търговско сътрудничество, когато Съветският съюз си има сериозни икономически проблеми и нарастващо социално напрежение? Нашият общ герой Наполеон Бонапарт казваше: „Никога не прекъсвайте врага, когато прави грешка.“
	— Ти наистина си много убедителен кучи син, който умее да манипулира хората — усмихна се Холис.
	— Благодаря. А като говорим за манипулиране, знаеш ли за кого работи Чарли Банкс?
	— Вероятно за разузнавателния отдел на Държавния департамент.
	— Точно така. По-проницателен си, отколкото изглеждаш. — Алеви тръгна към групата японски бизнесмени, които оживено разговаряха на висок глас и им осигуряваха добро прикритие срещу насочените микрофони. Холис го последва. Алеви продължи: — Разузнавателният отдел на Държавния департамент отделя по-голямата част от времето си тук, за да шпионира хора като теб и мен. Те смятат, че ние се стремим да провалим дипломатическите им инициативи.
	— Откъде ли би могла да им хрумне подобна идея?
	— Нямам никаква представа. Но при всички случаи разузнавателният отдел щеше да бъде напълно безобиден, ако не представляваше клон на уважавания и влиятелен Държавен департамент. И в случая с Школата за магии Чарлз Банкс наблюдава ситуацията много внимателно и докладва, мисля, направо на президента.
	— Той наблюдава внимателно теб. Това, което не разбирам обаче, е как ще разрешим проблема с Школата за магии, ако не вдигнем всичко във въздуха.
	— Има начини въпросът да бъде разрешен съвсем тихо. Поне докато Додсън не се появи.
	— А какво ще стане, ако се появи?
	— Съмнявам се, че ще успее да мине през стената — отговори Алеви. — Милиционерите и хората на КГБ имат заповед да стрелят на месо. Но ако по чудо успее да влезе в посолството или да се свърже със западен журналист в Москва, Банкс, държавният секретар и президентът ще трябва да запеят нашата песен.
	— Продължавам да си мисля — каза Холис, — че ако Додсън все пак премине през стената, може да не стигне благополучно до вкъщи. Смяташ ли тази мисъл за безумна?
	— Да, но е правилна. Мисля, че благопристойният Чарли Банкс има заповед да убие Додсън, за да го накара да замълчи. — После добави: — А ти мислиш, че аз съм безсърдечен и неморален. Нашето правителство е готово да отпише триста американски авиатори в името на някаква абстракция, която те наричат eclaircie*. По дяволите, аз дори не мога да го произнеса, а шибаните руснаци изобщо нямат дума за това нещо.
	[* разведряване (фр.). — Б.пр.]
	— Сет, ще се опитам да разбера кои са добрите и кои са лошите по време на полета. Нека да се срещнем във Вашингтон и ще поговорим с някои от моите хора в Пентагона. Няма да допусна да бъда въвлечен в заговори, но можем да обсъдим какви са начините да върнем тези мъже обратно вкъщи, вместо да ги превръщаме в залог на нечия игра на сила.
	— Добре. Ще се срещнем във Вашингтон.
	— Между другото, какво мислиш за генерал Суриков? — попита Холис.
	— Говорих с него в подземието на антикварния магазин в продължение на половин час. Мисля, че не му се харесах.
	— Не е необходимо да те харесва. Той няма да работи с теб. Той заминава.
	— Това е другият въпрос. Съгласен съм с теб, че напълно отговаря на всички условия, за да бъде изведен от страната. Но мисля, че животът на Запад няма да му понесе.
	— Много хора, които вече живеят на Запад, не могат да се справят с живота там. Това не е твоя грижа. Просто го прехвърли.
	— Сам, казвам ти, че той ще умре, ако напусне майчицата Русия. Познавам този тип хора.
	— Той е вярващ.
	— Бих искал да остане тук на поста си. Ще бъде най-високопоставеният агент, който сме имали някога в съветската армия. Бих го прехвърлил на Бърт Милс и…
	— Я не ми пробутвай тези глупости за това как нямало да оцелее на Запад. И ако в теб е останало поне грам състрадание към хората, щеше да забележиш, че този човек страда. Ако някога успеем да победим тази система, то ще се дължи на това, че искрено сме дали лъч на надежда на свестните хора тук. Аз така и не можах да разбера какви са мотивите на Суриков, защото изобщо не се сетих за най-очевидния — човекът иска да бъде свободен, независимо какво може да му струва това. Той изпълни обещанието си, сега е твой ред.
	— Добре… Това беше само една идея…
	— Вземи си отпуска, Сет. Имаш нужда.
	— А, да, знам. Между другото, прегледах микрофилма и намерих снимката на нашия домакин, господин Келъм, роден Анатоли Владимирович Кулагин, в Курск, СССР.
	— Значи пипнахме първия — кимна Холис. — Ами госпожа Келъм?
	— Все още не съм попаднал на нея. Има още много работа. Може и да е истинска американка, а може дори да не знае кой е съпругът й.
	— Какво ще правиш със семейство Келъм?
	— Ще ги заключа в една килия и ще ги разпитвам няколко месеца. Знаем, че Дик е виновен, а според мен Ан е виновна за съучастничество. Във всеки случай не мога да ги върна в Америка и да ги изправя пред съда. Не стават и за разменна монета, защото руснаците никога няма да си ги поискат. Така че… — Алеви се почеса по главата. — Не знам. Имаш ли някаква идея? Какво да направя с Дик и Ан, Сам?
	— Защо не им изпратиш по един куршум в главата и да ги хвърлиш в Москва река?
	— Чудесна идея! Как така не съм се сетил?
	— Трябва да тръгвам — каза Холис.
	Алеви сложи ръка на рамото на Холис.
	— Когато бях още млад и учех в колежа, бях либерал. Тогава се чудех как американските пилоти могат да пускат бомби над Виетнам. Сега вече съм пораснал, хладнокръвно наблюдавам убийствата, извършвани в името на моята страна, а един военен пилот ме гледа от високо. Няма начин да спечеля тази надпревара.
	— Ти ме убеди. Извини ме. Прави каквото трябва да правиш.
	— Благодаря. Ще го направя. Е, добре, толкова за работата. Добрата новина е, че този микрофилм е невероятен удар в контраразузнаването. Три хиляди агенти. Господи, Сам, това е най-значителният еднократен улов в историята. А сега, с тези руски американци в джоба си, можем да се заемем и със самата Школа за магии.
	— Да я изтъргуваме?
	Алеви кимна.
	— Три хиляди от техните срещу триста от нашите. Това е някаква възможност. И трябва да благодарим за това на теб. Ти го направи, Сам. Мисля, че успя да върнеш колегите си вкъщи.
	— Но аз мисля, че във Вашингтон има хора, които не желаят това.
	— Ще поработим върху този въпрос. Ти самият сега имаш определено влияние. Когато се върнеш във Вашингтон, ще те посрещнат като герой и победител. Разбира се, без шумотевица. Много тихо даже. Но висшите представители на ЦРУ и хората ти в Пентагона ще ти дадат някакви награди. Действителни награди. Ще имаш и среща с президента. Не се учудвай, ако закачи генералска звезда на пагоните ти. Току-що ми го съобщиха по телеграфа. Бих искал да присъствам, ако нямаш нищо против.
	— Добре.
	— Този път ти ме надмина, Сам.
	— Суриков просто сам ми падна в ръцете, Сет. Знаеш го не по-зле от мен.
	— Не се прави на скромен. И… нещо лично… свързано с Лиза. Всичко, което мога да кажа, е, че се радвам, че си ти, а не онзи пуяк от външното министерство.
	Холис не отговори.
	— Успех. Желая ви щастие и на двамата.
	— Благодаря — Холис му подаде ръка. — Доволен съм, че ме разведе из страната.
	— Пак ще се срещнем — Алеви стисна ръката му. — Вероятно на някое по-хубаво място.
	Холис се обърна и тръгна към дипломатическото крило.
	— Няма значение къде ще бъде, Сет — каза Холис сам на себе си. Той имаше чувството, че за Алеви няма по-добро място от това. Истината бе, че на Сет Алеви тук му харесваше, или по-точно, той изпитваше нужда да бъде тук, да диша въздуха на Москва и да усеща миризмата на мъглата над Москва река. Нуждаеше се от присъствието на КГБ, които от своя страна по някакви перверзни причини му отговаряха с взаимност и също се нуждаеха от него — в противен случай отдавна щяха да са го екстрадирали или убили.
	Вероятно за Лубянка Сет Алеви бе жива легенда и неговите качества подсилваха чувството за собствена значимост у враговете му. Но сега зловещият им танц със смъртта и съдбата наближаваше края си.
	След това му хрумна, че имаше някакво несъответствие в това, което Сет Алеви му каза за Школата за магии. Ако трите хиляди руснаци се върнеха на Изток, а тристате американци заминеха на Запад и това бе достатъчно за изравняване на уравнението, то какво би било мястото на самия Сет Алеви в него? Отговор: никакво. Така че трябваше да се заеме отново с решението на задачата.


>>	29.

	Един мъж с дебело палто отвори външната врата на дипломатическата чакалня и погледна към Лиза и Холис.
	— Пан Ам. Франкфурт. Последвайте ме, моля.
	Холис и Лиза си сложиха палтата и взеха ръчния си багаж.
	— Аз ще дойда с вас — приближи се към тях Бърт Милс.
	— Няма нужда — отвърна Холис.
	— Имам заповед.
	Холис, Милс и Лиза минаха покрай граничаря с автомата и последваха руснака с палтото, който ги изведе навън по стълбите до малкия автобус, чакащ ги на пистата. Дребният сняг се сипеше като прах от забуленото с облаци небе, откъдето от време на време надникваше зимното слънце и обагряше в бледожълти оттенъци покритата със сняг писта. Те се качиха в автобуса, в който нямаше други пътници, и шофьорът потегли към рулевите пътеки, където се виждаше огромното туловище на един Боинг 747 със синьо-белите цветове на Пан Ам.
	— Погледни го, погледни го! — каза Милс.
	— Много добре изглежда, момчета — отговори Холис.
	— Хайде да си сменим местата, Сам — предложи Милс.
	— Мога ли да се прибера в посолството и да преспя с жена ти?
	— Разбира се. Ще й телеграфирам от Франкфурт — разсмя се Милс.
	— Свине — промърмори Лиза.
	Когато се приближиха до самолета, Холис забеляза, че около него бяха разположени четирима граничари с автомати.
	Автобусът спря до стълбичката на самолета и те слязоха.
	— Ще се повъртя малко наоколо — каза Милс. — Но смятам, че ще стигнете до вкъщи без проблеми. — Той се здрависа с Холис и продължи: — За мен беше голямо удоволствие да работя с истински професионалист. — Стисна и ръката на Лиза. — Приятно пътуване.
	Холис и Лиза се качиха по стълбичката и горе ги посрещна усмихната жена, която заговори с носов глас:
	— Здравейте, аз съм Джо, вашата стюардеса. Как сте тази сутрин?
	Холис забеляза, че тя има тъмен загар, нещо, което отдавна не беше виждал.
	— Добре сме, Джо — отвърна Холис. — А вие?
	— Прекрасно. Заедно ли пътувате?
	— Да — отговори Лиза.
	Джо погледна в бордовия списък.
	— Вие сте нашите пътници от дипломатическия корпус, нали?
	— Точно така — отвърна Холис. — Затова си имахме отделен автобус и охрана.
	Лиза го смушка в ребрата. Джо се усмихна.
	— Местата ви се намират нагоре по витата стълба. Да ви помогна ли за чантите?
	— Няма нужда — отговори Холис.
	— Колко време сте прекарали тук?
	— Около две години — отговори Лиза.
	— Боже мой! Обзалагам се, че сте щастливи, че се прибирате вкъщи.
	— Да.
	— Е, аз пък се радвам, че мога да ви помогна да се доберете до дома.
	Холис осъзна, че доста отдавна не е бил обслужван с усмивка, и това леко го подразни.
	— И аз се радвам — каза той.
	— Разположете се удобно. Веднага щом пристигнат рейсовете с другите пътници, ще се кача при вас.
	Холис тръгна напред по витата стълба към клипер класата, която се намираше под купола на Боинг 747. Те окачиха палтата и подредиха чантите си в едно гардеробче, после се настаниха в две от предните кресла. Срещу тях имаше още две кресла, обърнати с лице назад.
	Куполовидната кабина изглеждаше мистериозно тиха и Холис изпита мимолетното чувство, че този Боинг 747 е някаква фалшификация, а Джо е възпитаничка на Школата за магии. Той се засмя.
	— Какво смешно има?
	— Струва ми се, че в крайна сметка това място се оказа по-силно от мен — каза той, взимайки ръката й.
	— Е, поне го разбра в подходящия момент.
	Вратата на пилотската кабина се отвори и в помещението влезе мъж в синя униформа.
	— Здравейте. Аз съм Ед Джонсън, капитанът на самолета. Полковник Холис и госпожица Лиза Роудс?
	— Точно така.
	Джонсън огледа празната каюта, след това се наведе към тях, като се облегна на дръжките на креслата.
	— Получих телеграма от посолството ни в Бон, в която ми съобщават, че сте се забъркали в някаква историйка тук.
	Холис кимна.
	— Съветват екипажа да внимава за това, което става наоколо. Не знам нищо повече от прочетеното във вестниците.
	— Това е горе-долу всичко.
	— Вие от военновъздушните сили ли сте, полковник?
	— Точно така.
	— На какво сте летели?
	— Преди всичко на Ф–4.
	— Прекрасен самолет.
	Известно време Джонсън и Холис говориха за самолети, а Лиза прегледа последното издание на „Таймс“ за миналата седмица. Джонсън се върна в пилотската кабина и Лиза отбеляза:
	— Говореше така, сякаш за разнообразие си решил да проучиш този въпрос.
	— Единствените неща, които ме интересуват, са сексът, спортът и религията.
	— Взе ли вече решение дали ще летиш отново?
	— Мисля че това не зависи от мен.
	— Но би ли се върнал, ако можеше?
	— Не знам. Това, което знам, е, че последният самолет, който пилотирах, се разби заедно с мен. И все пак… понякога все още чувствам руля в ръцете си и усещам вибрациите на двигателите, които преминават по целия самолет, докато той набира мощност и се втурва напред по пистата, след което се издига нагоре… Разбираш ли?
	— Когато го представяш така, ми се струва, че разбирам. — Лиза пак се зачете в списанието, след което отново вдигна поглед. — Винаги когато се прибирам по време на отпуска, се чувствам като чужденец в собствената си страна.
	— Трябват ти няколко седмици, за да влезеш в ритъма на живот на всяка страна — отговори Холис, — включително и на своята.
	— Знам. — И тя добави. — Знаеш ли, Сам, почти имах чувството, че Москва и посолството са моят дом, а аз заминавам за някаква чужда държава. Липсват ми апартаментът и бюрото ми, приятелите. Мисля, че пак ще се разплача.
	— Разбирам те. — И наистина беше така, защото той също усещаше някакви носталгични тръпки в душата си. Въпреки че беше напълно необяснимо защо изпитваше такива чувства към страната, в която едва не го бяха убили. Но същото бе усетил и към Виетнам. Предполагаше, че има страни, които по странно перверзен начин възбуждат човешките ти сетива и те карат да функционираш на високи обороти, всеки ден. След това, където и да попаднеш, ти се струва, че всичко става адски бавно. — Това е нормално чувство. А и на трудните постове си създаваме особено добри приятели. Трябва да се справиш с това.
	— Извинявай — каза тя и изтри очи с кърпичката си.
	Пътниците започнаха да се качват и Холис чуваше стъпките им по стълбата. Майк Салерно беше първият, който се качи горе и седна в едно от местата срещу тях.
	— Вие, приятелчета, сте се качили дори преди първа класа.
	— Това е една от най-дребните ни привилегии — отговори Холис. — А ти как се качи тук толкова бързо?
	— Блъсках се, бутах се. Аз съм репортер.
	— Завинаги ли се прибирате вкъщи? — попита Лиза.
	— Не, помолих за двуседмичен отпуск с лечебна цел.
	Холис видя, че долу на пистата имаше двама мъже в кафяви палта, които стояха на снега и разговаряха с други двама въоръжени мъже, облечени в зелените шинели на граничните патрули на КГБ.
	— Надявам се, че снеговалежът няма да забави излитането — каза Лиза, като погледна часовника си.
	Холис забеляза, че при тях имаше само шест пътници, въпреки че капацитетът на салона беше четиринадесет. Близо до стълбата седнаха мъж и жена на средна възраст, които, доколкото Холис чуваше, говореха с британски акцент, а от другата страна на пътеката в креслата срещу тях се бяха настанили четири немски бизнесмени. Единият от германците говореше с Джо на английски.
	Джо отиде в предната част на салона и съобщи, без да използва микрофона:
	Ще трябва да изчакаме няколко минути, докато получим разрешение. Излитанията, се забавят поради лошите метеорологични условия. Щом се издигнем във въздуха, ще раздадем безплатните напитки. — Тя се обърна към германците. — Разбрахте ли, господа?
	Този, който говореше английски, й кимна и преведе съобщението на другите.
	Холис се изправи, отиде в задната част на малкия купол и погледна през прозореца. Автобусът им все още беше там, а Бърт Милс стоеше, облегнат на него. Един от мъжете с кафяви палта се приближи към него заедно с въоръжен граничар и размени с Милс няколко думи. Милс извади дипломатическия си паспорт пред лицето на агента на КГБ. Холис забеляза, шофьорът на автобуса започва да нервничи, защото вероятно никога преди не бе виждал някой да спори с човек на комитета. Милс не знаеше много руски, което вероятно е предимство в тази ситуация, помисли Холис. Той сочеше земята под краката си и Холис имаше чувството, че го чува да казва: „Ще стоя на това шибано място, докато самолетът не излети.“
	В крайна сметка агентът на КГБ с кафявото палто каза нещо на шофьора на автобуса и колата потегли, оставяйки Милс на заснежения път на половин километър от сградата на летището. Агентът на КГБ самодоволно се усмихна, обърна се и тръгна към автомобила си. Милс направи многозначителен жест със средния си пръст, след което остана да стои на мястото си с ръце в джобовете. Агентът на КГБ го наблюдаваше от колата. Холис се върна в креслото си.
	— Всичко наред ли е? — попита Лиза.
	— Да.
	— Нервни ли сте, приятелчета? — попита Салерно. — Това не ме учудва.
	Холис се зачете в сутрешния „Интернешънъл Хералд Трибюн“. Салерно четеше евтин детективски роман за някакъв Джо Райкър, а Лиза бе заменила „Таймс“ с „Вог“.
	— Ако ще живеем в Щатите, ще ми трябват такива дрехи — каза тя на Холис.
	Той хвърли поглед към списанието в ръцете й.
	— Може би ще се наложи да живеем накъде другаде.
	— Можех да си купя оттук черно самурено палто за десет хиляди и да го продам в Щатите за четиридесет — отбеляза тя.
	Холис промърмори нещо иззад вестника си.
	— Защо ни бавят?
	— Заради времето — Холис чу как двигателите изреваха и после заглъхнаха. Джо излезе от пилотската кабина:
	— Разрешиха ни излитане. Моля, затегнете коланите. Изгасете цигарите. — Тя изрецитира правилата за безопасност по време на полета, след което седна в едно от празните кресла.
	Докато боингът рулираше към пистата, Холис забеляза, че Бърт Милс му маха, и в отговор също му махна. Тежката машина се изтегли до пистата и зави по нея. Моторите изреваха, самолетът се освободи от спирачките и се втурна по заснежения бетон. Никой не говореше. Боингът се издигна във въздуха и прибра колесника.
	— Излетяхме — каза Салерно.
	Огромният самолет започна да се издига над белите обли хълмове на северозапад от Москва. Лиза промълви сякаш на себе си „До свиданья!“.
	— Прав ти път! Поне за две седмици — изръмжа Салерно.
	Лиза наблюдаваше през прозореца засипаната със сняг земна повърхност. На юг видя магистралата Москва — Минск, малките селца, разпилени по оборните поля, и тъмнозелените елхови гори, които покриваха по-голямата част от района. Очите й проследиха течението на Москва река на запад към Можайск и Бородино. Самолетът навлезе в облачния слой и тя се обърна, към спътниците си.
	— Вече никога няма да видя тези места.
	— Късметлийка — отбеляза Салерно.
	— Тя харесва Русия — обади се Холис.
	— Лесно е да се каже, когато си живял в прилично жилище и си пазарувал в дипломатически магазин — промърмори Салерно. — Опитайте се да поживеете като руснаците. Веднъж го направих, за да напиша една статия.
	— Добре де — каза Лиза, — това всички го знаем. Но можеш да харесваш хората, без да харесваш системата.
	— Хората правят системата. В КГБ работят руснаци.
	— Говорите като него — и тя посочи Холис.
	— Дори не зная за какво разговаряте — каза Холис и прелисти една страница от вестника си.
	— За какви руснаци става въпрос?
	— Това ми харесва, Сам — разсмя се Салерно, след това погледна към Лиза. — Вижте, Лиза, бил съм кореспондент в половин дузина страни. Видях хубави и лоши неща навсякъде. Но това място е просто безнадеждно.
	Лиза отчаяно въздъхна.
	— Е, може би ще успеете да ги накарате да преразгледат статута ви на персона нон грата — добави Салерно. — Тук, в Съветския съюз, понякога реабилитират хората по причини, разбираеми само за съответните ведомства.
	— Кои са тези съветски ведомства? — каза Холис.
	Салерно отново се разсмя.
	— Лиза, разбирам, че изпитвате смесени чувства. Но трябва да признаете, че в крайна сметка ви е станало по-леко. Нали? Това място — той посочи с палеца си към прозореца — е изпълнено с напрежение. Заразява ви с параноя. Но веднага щом го напуснете, започвате да дишате свободно. Виждал съм го по време на много полети — туристите и бизнесмените заминават оттук усмихнати и с олекнали сърца. Знаете ли, че пилотът съобщава, когато самолетът навлезе в немско въздушно пространство? Това не ви ли говори нещо?
	Холис се прозя. Лиза отново взе списанието.
	— Ще ви кажа какво още научих във връзка с Фишър — каза Салерно.
	Нито Холис, нито Лиза отговориха.
	— Разбрах от родителите му, че се е регистрирал в хотел „Россия“ — продължи Салерно, — така че предполагам, че наистина е стигнал до Москва. И знаете ли какво още? Открих и един английски турист, който си спомни, че е видял колата с американски регистрационен номер, паркирана пред „Россия“.
	— И какво мислиш, че означава това, Майк? — попита Холис.
	Лиза беше оставила списанието си.
	— Не зная точно. Какво мислят хората от посолството?
	— Как бих могъл да ти кажа? — отвърна Холис. — За пръв път чувам за всичко това.
	— По дяволите, ти прекрасно знаеш, че Фишър е стигнал до „Россия“. Защото според фактите, приятелчета, той се е обадил оттам в посолството. И е говорил с теб, Лиза.
	— Откъде знаеш? — попита Лиза.
	— Изтича ви информация. Така че кажи ми как вашите хора ще подходят към този въпрос? Какво правят хората на Сет Алеви?
	— Сет Алеви е аташе по политическите въпроси и няма нищо общо със случая Фишър — отговори Холис.
	— Хайде стига, Сам.
	За момент Холис се замисли. Не можеше да си представи как е изтекла информацията за обаждането на Фишър в посолството. За това знаеха само той, Лиза, Алеви, Банкс и посланикът. Въпреки че бе възможно слушалката да е вдигнал пръв един от морските пехотинци.
	— Ще обсъдим този въпрос, когато напуснем територията на СССР — каза Холис.
	— Намираме се на американски самолет, който лети на двадесет фута височина й продължава да се изкачва — каза Салерно.
	— Независимо от това ще почакаме до Франкфурт.
	Джо донесе шампанско и всички си взеха по една чаша. Салерно вдигна своята и каза „Наздоровье!“. Те отпиха и Холис отбеляза:
	— Имаш ужасен акцент.
	— Така ли? Струва ми се, че ще го преживея.
	— Къде си учил руски?
	— В Берлин.
	— Поискай си обратно парите, след като не можеш да кажеш правилно и най-обикновената наздравица.
	— Сам, може ли да поговоря с теб насаме — каза Салерно. — Няма нищо общо със случая Фишър. Обещавам. — Той тръгна към две празни кресла.
	— Лиза Роудс е официален представител на правителството на Съединените щати — каза Холис. — Тя има проверка за сигурност. Можеш да говориш и тук.
	— Добре. Не исках да обидя никого — кимна Салерно. — Виж, научих нещо странно. Чух, че държите някакъв американец в посолството. Не знам дали този човек е шпионин или пък случайно забъркал се в някаква история в Москва, потърсил после убежище в посолството, или и двете заедно. Историята, която ми разказаха, беше много необикновена.
	— Наистина звучи странно — съгласи се Холис.
	— Ще ви преча ли, ако запуша? — попита Лиза и извади цигара от чантата си. — Майк, ти също пушиш. Запали си.
	— Да — Салерно извади пакет „Марлборо“ от джоба си и си запали една. — Хайде, приятелчета. Помогнете ми да проумея този случай. Държите ли някого в посолството? Знам, че имате подземни килии. Съобщи ми го човек от обслужващия персонал. — Той си дръпна от цигарата. — Каза, че в килиите има поне един американец. А може би и двама.
	Холис изпитателно изгледа Салерно. Чудеше се дали не се опитва да се добере до някаква информация за семейство Келъм или Додсън. Питаше се и откъде има той тези сведения. Салерно още не го знаеше, но като начало нямаше да отиде по-далеч от Франкфурт.
	— Това е нелепо — каза Лиза на Салерно.
	— Не, не е — отговори той. — Разбрах още, че човекът, когото държите в килията, се издирва от КГБ. Той явно е техен човек, или предател, или нещо подобно. Но те го търсят.
	Холис забеляза, че пръстите, с които Салерно държеше цигарата си, непрекъснато се движеха по обичайния начин, който помага цигарата да стои изпъната и да не се огъва. Но това беше американска цигара и не се огъваше, поради което Холис стигна до убеждението, че Майк Салерно някога е пушил цигари, които се огъват.
	— Вие двамата обичате да пушите, нали? — каза Холис. — Пушил ли си от местните цигари? — попита той Салерно.
	— Не, по дяволите.
	— Никога?
	— Не, защо? — отговори Салерно, като му хвърли бърз поглед.
	— Просто питам.
	Салерно изгаси цигарата си и взе романчето. Стюардесата Джо се приближи до тях с кафяв пакет в ръцете.
	— Госпожица Роудс?
	— Да?
	— Помолиха ме да ви предам това, след като излетим — тя подаде пакета на Лиза.
	— Кой ви е помолил да ми го предадете? — попита Лиза.
	— Някакъв руснак. Служител от летището. — И добави. — По принцип да се взема така нещо на борда противоречи на правилата, но той беше служител на летището и каза, че е минало през рентгена и всички проверки. Така че всичко би трябвало да е наред. — Тя погледна Холис: — Руснакът обясни, че това е прощален подарък. — Тя се усмихна и се отдалечи.
	Лиза седеше и се взираше в пакета, поставен върху подноса пред седалката й.
	— Това е иконата, Сам. — Адресирана е до Информационната агенция на САЩ във Вашингтон. — Тя я гледа втренчено известно време, после се обърна към Холис. — Ти каза, че е предадена с дипломатическия багаж.
	— И беше — отговори Холис. — Предупредих, че трябва да я сложат там в експедиционната служба. Какво ти казаха, когато им я отнесе?
	— Ами… аз не я отнесох лично. Госпожа Келъм каза, че отива до експедиционната служба, и я взе. Обясних й, че е за дипломатическия куриер. — Тя погледна Холис. — Пакетът е отварян. Лентата е скъсана. — Тя докосна кафявата хартия. — Каучуковото уплътнение, което бях сложила, го няма.
	Холис мълчеше.
	— Ще го отворя.
	— Недей.
	Лиза разкъса хартията, но Холис я хвана за китката. Тя отдръпна ръката си, раздра докрай хартиената обвивка и издаде сподавено хълцане.
	— Ооо, Боже! Сам…
	Холис погледна иконата, сложена върху масичката. Дълбоко врязани в дървото, на мястото на лицето на архангела бяха издълбани сърп и чук.
	Лиза го погледна и се опита да каже нещо, но от устата й не се отрони никакъв звук. Очите й се напълниха със сълзи.
	Холис покри иконата с лист хартия и взе ръката й.
	— Какво става? — каза Салерно и вдигна поглед от книгата си. — Какво има?
	Високоговорителят на самолета изпука и в салона се разнесе гласът на пилота. „Дами и господа, говори капитан Джонсън. Имаме малък проблем с електрическата инсталация на самолета и получихме инструкции да се приземим в Минск. Няма никакъв повод за безпокойство. Ще кацнем след около петнайсетина минути и се надяваме в скоро време да излетим отново. Моля, затегнете предпазните колани, започваме слизане към Минск. Благодаря ви.“
	Надписите „Затегнете коланите“ и „Пушенето забранено“ светнаха.
	— Изглежда, сбогуването ни с Русия е било малко прибързано — каза Салерно. Той погледна Холис и се усмихна.


>>	30.

	Боингът на Пан Ам докосна късата писта на летището в Минск и спирачният му път го доведе почти до края й. Небето бе все така облачно, но Холис забеляза, че нямаше сняг. Лиза бе махнала хартията от иконата и се взираше в нея.
	— Как си? — попита я Холис.
	Тя не отговори.
	Самолетът се изтегли към малката модерна сграда на летището и Холис забеляза, че към тях се приближават четири подвижни стълбички, следователно това не бе обичайно напускане на самолета. Зад стълбичките се задаваха четири автобуса. Холис видя, че боингът се намира на известно разстояние от сградата на летището.
	— Може да се реставрира — той погледна Лиза. — Някой музеен реставратор ще го направи. Изобщо няма да личи.
	Погледът на Лиза бе празен.
	— Господи, какъв срам! — Салерно обърна иконата към себе си. — Кой би могъл да го направи?
	— Веднага ми идва наум наименованието на едно учреждение — отговори Холис…
	— КГБ ли имаш предвид? — Салерно прехапа устни. — Искаш да кажеш, че са проникнали в посолството? А спомняш ли си посланика Стейнуей? Какви лайна! Но аз мислех, че сега всичко е напълно обезопасено. Може би е градинарят, когото наехте, Ваня.
	— Чувствам се така… унизена — Лиза взе ръката на Холис в своята. — Защо? Защо, Сам?
	— Знаеш защо.
	— Да, но това е толкова безсмислено. Толкова дребнаво и отмъстително.
	— Те са такива.
	— Ах, какви мръсници!
	Четиримата германци се вторачиха в тях.
	— Може би наистина може да бъде поправена — каза Салерно. — Като я запълнят с малко дървесина и я боядисат, ще бъде пак като нова. Можеше и да е много по-лошо.
	Лиза погледна иконата. Сърпът и чукът бяха издълбани в дървото с някакъв груб инструмент, като острието на сърпа се извиваше покрай три от ъглите на изображението. Дръжката на чука прерязваше диагонално тялото, а главата на чука представляваше правоъгълник от оголено нацепено дърво — точно на мястото, където преди бе стояла главата на архангела. Лиза пое дълбоко въздух:
	— Ще я запазя точно така, както си е.
	— Добре — Холис стисна ръката й.
	— Точно във вида, в който ми я дадоха.
	— Никога не съм бил в Минск — каза Салерно и свивайки рамене, надникна през прозореца. — А ти? — попита той и погледна към Холис.
	— Не.
	— Ей, приятели, важи ли тук дипломатическият ви имунитет? — устните на Салерно се изкривиха в лека усмивка.
	— Знаеш, че важи на територията на целия Съветски съюз — отговори Лиза, като вдигна поглед от иконата. — Но защо ще ни трябва дипломатически имунитет?
	— Човек никога не знае.
	Преди още боингът да спре, Джо застана до предната врата на салона и съобщи:
	— Дами и господа, поправката на електрическата инсталация може да се забави, така че ще напуснем самолета. Моля, вземете всичките си лични вещи със себе си. Благодаря. — Тя отвори гардеробното отделение и им подаде палтата и чантите. Самолетът спря.
	Пилотът Ед Джонсън се появи на вратата, свързваща пилотската кабина с бордовата кухня, и махна на Холис.
	— Вървете напред — каза Холис на Лиза и Салерно.
	Той се приближи до Джонсън и застана до него в малката бордова кухня.
	— Не става въпрос за проблеми с електрическата инсталация — каза Джонсън. — Получихме съобщение от диспечерската кула на Шереметиево, в което казват че са ги заплашили, че има бомба в самолета.
	Холис кимна с разбиране.
	— Ръководството на съветската гражданска авиация ме инструктира да се приземя в Минск — най-близкото летище, на което може да се приземи този самолет.
	— Тогава защо ни евакуират през аварийните изходи?
	— Ами точно за това става въпрос. Когато вече се спускахме към пистата, отново ни се обадиха от Шереметиево и казаха, че според информацията, с която разполагат, бомбата е от онези съоръжения, които се задействат в зависимост от височината, на която лети самолетът, следователно сме в безопасност. Това е доста странно. Искам да кажа, че не съм убеден дали действително са заловили човека, поставил бомбата. А дори да е така, ще им каже ли той на какъв принцип работи експлозивът? Защо ще му повярват? Но те не пожелаха да отговорят на нито един от въпросите ми, а просто ми казаха да се приземя в Минск, без да предприемаме аварийна евакуация. Казаха, че не искат да създават излишна паника сред пътниците нито да рискуват да се получат някакви травми при спускането от самолета. Поисках четири подвижни стълби и ги получих. — Джонсън погледна Холис в очите. — Мисля, че това е номер. Някой иска този самолет да се приземи в Минск.
	— Възможно е.
	— Може ли всичко това да има нещо общо с вашия проблем?
	— Много вероятно.
	— Можем ли аз или екипажът да ви помогнем с нещо?
	— Не и без да се изложите на опасност. Ако не стигна с вас до Франкфурт, обадете се на генерал Вандермулън в Пентагона. Това е шефът ми. Холис взе една книжна салфетка от плота в кухнята и написа телефонния му номер. — Просто му кажете професионалното си мнение за това аварийно кацане.
	— Дадено.
	— И не казвайте нито дума на никого, докато се намирате във въздушното пространство на Източния блок, дори на втория си пилот.
	— Добре. Успех.
	Те си стиснаха ръцете и Холис слезе по витата стълба до вратата, където вече бе пристигнала подвижната стълба. Той тръгна по нея. В автобуса вече се бяха качили Лиза, Салерно, двойката англичани, четиримата германци от клипер класа плюс дузина пътници от първа класа. Вратата се затвори след него и автобусът потегли. Холис се отпусна на свободната седалка до Лиза.
	— Какво искаше капитанът? — попита Лиза.
	— Телефонния ти номер.
	— Защо ли изобщо ти задавам въпроси?
	— Не мога да разбера.
	— Каза ли ти какво става? — попита Салерно, който се беше разположил на седалката зад тях.
	— Не.
	Автобусът ги откара до сградата на летището, където ги въведоха в малка чакалня, която не бе достатъчна, за да побере всички пътници от рейса. Холис имаше чувството, че някой съзнателно отделя него и Лиза от основната група. Бе убеден, че тази изолация ще продължи, като им предложат да се възползват от дипломатическите си привилегии.
	В стаята влезе нисък пълен човек в нелеп костюм с цвят на горчица, последван от привлекателна жена. Мъжът вдигна ръка и каза на английски със силен руски акцент:
	— Внимание, моля! — В стаята се възцари тишина и той продължи. — Аз съм г-н Марченко, тукашният представител на Интурист. Трябва да ви съобщя, че самолетът нямаше никакъв проблем с електрическата инсталация. Съветските власти получиха съобщение, че на борда има бомба…
	Групата пътници издаде приглушено възклицание.
	— Моля, моля. Няма никакви основания за притеснение. Но все пак ще се наложи да се претърси целият самолет, както и багажът. Това ще отнеме доста време. Така че Интурист ще отведе всички в хотел „Спутник“, където ще обядваме, а може да се наложи да останем и през нощта.
	Жената до него повтори съобщението на немски, а после и на френски. Холис бе впечатлен от необичайната за съветските възможности скорост на реагиране в този случай. Очевидно Аерофлот получаваше помощ от една друга, много по-ефективна съветска организация.
	— Това не ми харесва, Сам — каза Лиза.
	— Надявам се, че в проклетия „Спутник“ има бар — каза Салерно и си запали цигара.
	— Ей сега ще се върна — каза Холис.
	— Къде отиваш? — попита го Салерно.
	— До тоалетната. — Холис излезе през вратата на чакалнята и се озова в коридора, но там един граничен патрул, въоръжен с пистолет, му направи знак да се върне обратно.
	— Искам да използвам тоалетната — каза Холис на руски.
	— Тоалетна има и в чакалнята — отговори граничарят, който явно се изненада от неговия руски.
	— Заето е.
	— Не можете ли да почакате?
	— Не. Имам проблеми с пикочния мехур.
	Граничарят му посочи някаква врата в дъното на коридора.
	Холис отиде в малката мъжка тоалетна, взе едно метално кошче за боклук и го хвърли към облицованата с плочки стена.
	След секунда вратата рязко се отвори и граничният патрул нахлу в помещението с насочен напред пистолет в момента, в който кракът на Холис го ритна в слабините. Мъжът изстена и се преви на две. Холис го сграбчи за високата яка на куртката и за колана с пистолета, след което го засили с главата напред срещу стената. Мъжът изохка и се свлече на колене. Без да изпуска яката му, Холис го завлече до една от кабинките, сложи го да седне върху тоалетната чиния, затвори вратата на кабинката, изправи кошчето за боклук и хвърли в него шапката на граничаря. След това бързо се върна в коридора и се насочи към главната чакалня на аерогарата. Намери телефонните кабинки в една ниша в стената, пусна две копейки в прореза и избра телефонната централа на Минск за междуградски разговори.
	— Свържете ме с Москва — две, пет, две, нула, нула, едно, седем.
	— Пригответе си шестдесет копейки.
	Холис чу поредица от прещраквания, докато телефонистката го свърза с централата в Москва, с подслушвателната станция на КГБ и накрая с посолството. Телефонът иззвъня два пъти, преди някой да вдигне директния телефон в кабинета му. Той едва чу един далечен глас да казва:
	— Капитан О’Шей.
	— Сега пуснете шестдесетте копейки — телефонистката се намеси в разговора.
	Холис мушна първите двадесет и пет копейки в процепа, а О’Шей, който разбираше по силното бучене, че някой плаща за междуградски разговор, чакаше на телефона. Холис пусна и останалите копейки в процепа, проклинайки съветската телефонна система. Бръмченето спря и Холис чу, че го свързват.
	— Здра…
	Някаква ръка се пресегна през рамото на Холис и натисна вилката на телефонния апарат. Холис се обърна и изгледа в лицето ниския пълен г-н Марченко, който сега си бе сложил палто, придружен от двама граничари, чиито рамене се извисяваха над главата му.
	— Полковник Холис, всичко е уредено — каза Марченко. — Няма нужда да се обаждате.
	— За какъв, по дяволите, се мислите, че си позволявате да прекъснете разговора ми? — рязко го попита Холис.
	— Моля?
	— Разкарайте се! — каза Холис на руски. Той се обърна и пусна още две копейки в процепа на телефона.
	— Хайде, сър — каза Марченко. — Госпожица Роудс ви чака. Изглежда много обезпокоена за вас.
	— Къде е тя? — извърна се Холис към ниския мъж.
	— В колата. Моля, позволете ми пак да ви се представя. Аз съм г-н Марченко, главният представител на Интурист в Минск. Съветското външно министерство ми изпрати телеграма, с която ми нарежда да положа специални грижи за вас и госпожица Роудс. Бихте ли ме последвали?
	— Нямаме нужда от никакви специални грижи. Ще останем тук, на летището.
	— Не, полковник — Марченко поклати глава. — Имам много точни инструкции. Госпожица Роудс е вече в колата и ви очаква.
	Погледът на Холис мина покрай двамата униформени гранични патрули и се спря на трима мъже с кафяви кожени палта в центъра на препълнената с хора чакалня, които го наблюдаваха с ръце в джобовете.
	— Искам да ми доведете тук госпожица Роудс. Незабавно — каза той на Марченко, обърна се, отново набра телефонната централа за междуградски разговори и каза на руски: — Свържете ме с Москва — две, пет, две, нула, нула, едно, седем.
	— Полковник, няма нужда да се обаждате. Ще закъснеем!
	— За какво? — Холис чу бръмчене, пукот, множество далечни гласове и други звуци по телефонната линия.
	— За вертолета, сър. Той ще ви закара обратно до Шереметиево. Има полет на Луфтханза за Франкфурт в три и петдесет и пет. Истината е, че този самолет на Пан Ам днес изобщо няма да излети. Елате.
	Холис обмисли няколко начина за действие, но нито един от тях не му изглеждаше обещаващ.
	— Ние не бързаме. Ще останем тук. Казах ви, че искам да ми доведете госпожица Роудс.
	— Но ние нямаме избор. Имам нареждане от Москва.
	— Вярвам ви. Въпросът е откъде е дошло нареждането: от външно министерство или от площад „Дзержински“.
	— Не разбирам за какво говорите. Моля ви, елате до колата и попитайте госпожица Роудс какво би желала да се направи. Тя много се безпокои за вас.
	Холис чу, че по линията един глас отговаря.
	— Телефонна централа Москва.
	— Искам да ме свържете с две, пет, две, нула, нула, едно, седем — каза Холис.
	— Вероятно и вие се притеснявате за нея — добави Марченко.
	— Кучи син, та…
	— Не мога да ви свържа — обади се телефонистката.
	Холис знаеше как да се справя с телефонистките, но когато от Московската телефонна централа ти отговарят, че не могат да те свържат, това би могло да означава всичко — от зает телефон до прекъсване на линията от КГБ. Можеше да се престори, че говори с О’Шей, ако монетата му не беше все още наполовина пъхната в процепа и щеше да бъде приета само ако връзката наистина се осъществи. Холис закачи слушалката.
	— Интурист вече прати телеграма на посолството ви за промяната в часа на полета ви — каза Марченко.
	— Моля ви, сър. Госпожица Роудс…
	— Ето къде си. — Салерно неочаквано се появи на вратата. — Какво значи всичко това?
	— Това е отговорът на въпроса ти за дипломатическия ни имунитет — каза Холис. — Още е в сила.
	— Имате ли дипломатически паспорт? — попита Марченко Салерно.
	— Не, по дяволите. Аз работя, за да си изкарвам прехраната. — Той извади съветската прес карта от джоба си. — Журналист.
	— Тогава ви моля да се върнете в чакалнята — отговори Марченко. — Вашият автобус също скоро ще потегли.
	— Задръжте за малко — той се обърна към Холис. — Те казаха на Лиза, че я викаш. Какво става тук, по дяволите?
	— Предложиха ни вертолет, който да ни откара до Шереметиево, за да хванем полета на Луфтханза до Франкфурт.
	— Ама че сте късметлии. Значи, докато аз ям сланина със сос от гъби в „Спутник“, вие вече ще се приземявате във Франкфурт. В следващия си живот искам да съм дипломат.
	— А какъв си бил в последния си живот?
	— Руснак. — Салерно се разсмя и каза на Марченко. — Ей, няма ли някаква възможност да вземете и мен обратно за Шереметиево?
	— Невъзможно.
	— Нельзя — обърна се Салерно към Холис на руски.
	— Това е всичко, което можеш да чуеш в тази страна. За всичко казват нельзя. Някой трябва да ги научи да произнасят „може“.
	— Моля ви, полковник! — Марченко бе на границата на търпението си. — Спътничката ви чака.
	— Смятам, че не можеш да откажеш тази чест, Сам — Салерно тръгна към телефоните. — Аз незабавно ще се обадя в посолството и ще им кажа, че Интурист ви е постлал червеното килимче, извинете за шегичката. Съмнявам се, че в това има нещо смешно, но посланикът ще вземе мерки да стегне тези хора тук, ако има нещо, което не е наред. Така че не се притеснявайте. Може би ще се видим във Франкфурт.
	— Цигарата, Майкъл. Непрекъснато я изправяше с пръсти — каза Холис на руски. Салерно се усмихна, намигна му и отговори също на руски:
	— Не казвай на никого и ще ти дължа една услуга. Скоро ще имаш нужда от това. — Той потупа Холис по рамото, обърна се и си тръгна.
	Марченко тръгна към изхода на чакалнята. Холис мина през малкото фоайе, придружен от двамата гранични патрули на КГБ. Те излязоха през стъклената врата и Марченко отвори задната врата на чакащата ги волга.
	Холис видя, че Лиза е на задната седалка.
	— Лиза, слизай.
	Преди тя да успее да отговори, шофьорът придвижи колата няколко метра по-напред, а Марченко затвори вратата.
	— Полковник, правите всичко по-трудно, отколкото би могло да бъде — каза Марченко.
	Холис откри, че двамата гранични патрули на КГБ са застанали плътно до него. Тримата мъже в кожени палта, които бе забелязал по-рано, стояха на няколко крачки встрани пред вратата на чакалнята. Помисли си, че ще се почувства по-добре, ако ги накара малко да се потрудят, но крайният резултат щеше да бъде някакво сбиване или хлороформна маска, последвани от белезници и мъчително главоболие. Той пристъпи към колата и Марченко с нелепа учтивост отново отвори вратата. Холис се качи и Лиза го прегърна.
	— Сам! Притесних се ужасно… Какво става?…
	— Всичко е наред.
	Марченко седна на предната седалка и волгата се отдалечи от сградата на летището. Лиза взе ръката на Холис в своите.
	— Те ми казаха, че ме чакаш, а после…
	— Знам.
	— В Шереметиево ли се връщаме?
	— Добър въпрос. — Холис натисна дръжката на вратата, но тя едва помръдна. Нещо зазвъня, а на таблото светна лампа.
	— Полковник Холис — каза Марченко, — вероятно сте се облегнали на дръжката на вратата.
	Холис не отговори. Хвърли поглед през задното стъкло и видя още една волга, в която пътуваха тримата мъже в кафяви кожени палта.
	— Отвличат ли ни? — прошепна Лиза в ухото му.
	— Трудно е да се каже в тази страна. Понякога се налага да се пита. — Холис се наведе към Марченко. — Комитета?
	Ниският мъж се завъртя на седалката си и погледна назад.
	— Не, не. Моля ви. Интурист. — Марченко се усмихна. — Толкова, колкото вие сте аташе. — Той отново се разсмя. — И така, тук дойде зимата. А как беше в Москва?
	— По-студено — отговори Холис.
	— В Москва винаги е по-студено. Знаете ли защо?
	— Не. Защо?
	— Защото в Москва има осем милиона студени сърца. Затова. Аз съм беларус. Великите руснаци са наполовина татари, всичките. Ние тук сме с по-западен манталитет. Хареса ли ви Москва?
	— Много.
	— Нима? Шегувате се. Мразя Москва. Но понякога ми се налага да ходя там по работа. Минск е красив град. Германците разрушиха почти деветдесет процента от него и избиха една трета от населението, включително и по-голямата част от моето семейство. Мръсници. Но ние го построихме отново. И то без особено голяма помощ от Москва. Разбирате ли? Арогантните германци и жестоките московци. И по средата кой? Ние.
	— Познавам това чувство.
	Волгата зави по тесен асфалтиран път покрай оградата на летището. Марченко обърна масивния си гръб към предната част на колата и продължи да говори.
	— Но когато в Москва настинат, ние кихаме. Така ли се казва?
	— Обратното — отговори Холис.
	— Така ли? Когато в Москва кихат, ние настиваме? — Той сви рамене и се обърна с гръб към Холис и Лиза. — Отиваме към вертолетната площадка, естествено. Нямахме време да свалим багажа ви от самолета, така че той ще стигне на летището във Франкфурт утре. Можете да поискате да ви го изпратят в хотела ви във Франкфурт. А за тази вечер разполагате с чантите в багажника на колата. Ако мислите, че мога да направя нещо за вас чрез Интурист, трябва само да ми кажете.
	— Вече направихте достатъчно — отговори Лиза.
	Марченко се подсмихна.
	Волгата зави и се озова на обширна асфалтова площадка, на която беше нарисувано жълто X.
	— А — каза Марченко, — ето че пристигнахме. Но вертолета го няма. Напразно сме бързали.
	— Може би някой си го е присвоил — каза Холис.
	— Да, тук се случват такива неща. Знаете го, разбира се. Хората твърде често си присвояват разни неща. Но мисля, че имаме и още един проблем. Закъсненията.
	Волгата спря на края на асфалтовата площадка, без да изключва двигателя. Колата, която ги следваше, се изтегли до тях, а тримата мъже излязоха и застанаха близо до нея.
	Марченко погледна първо часовника си, после нагоре към небето.
	— А, ето ги. Ще хванете полета на Луфтханза — каза той, вече престанал да се старае да придава искреност на гласа си.
	— Кажи ми, че няма от какво да се страхувам — каза Лиза, допряла устните си до ухото на Холис. — Кажи ми, че всичко е наред.
	— Мисля, че няма да е излишна известна предпазливост. Нека видим какво са намислили. Може просто да искат да си поговорим.
	— Аз също не обичам вертолетите — каза Марченко. — Всъщност днес, недалеч оттук, имаш една катастрофа с вертолет. Пилотът, вторият пилот и двамата пътници, един мъж и една жена, загинали при произшествието. Така са обгорели, че не е възможно да бъдат идентифицирани. Направо са кремирани. Как ли семействата им биха могли да разберат дали наистина са получили останките именно на своите покойници?
	В този момент Холис разбра какво точно става. Вече чуваше как перките на вертолета разсичат натежалия от влага въздух. Над разчистената от дървета площадка се появи тъмна сянка, която изпъкна на сивото небе. За момент вертолетът увисна във въздуха, след което започна стръмното си спускане към тях. По формата му Холис позна, че това е Ми–28 — шестместен пътнически вертолет с турбореактивен двигател, подобие на Бел Джет Рейнджър. Аерофлот наистина използваше тези вертолети за превоз на пътници от ВИП от вертолетните площадки в Москва до столичното летище. Но когато машината се приближи, Холис забеляза, че носи отличителните знаци на военновъздушните сили на Червената армия.
	— Г-н Марченко, това е наистина много специално отношение към нас — каза той.
	— О, да. Вие сте много важни личности. Всъщност — имам инструкции да ви съпроводя. Моля, излезте от колата.
	Холис и Лиза слязоха от волгата. Шофьорът извади чантите им и иконата на Лиза от багажника и ги остави на асфалта близо до тях. Един от мъжете, пристигнали с другата кола, застана зад гърба на Холис. Марченко застана до Холис и извика, за да надвие шума от вертолета:
	— Господинът зад гърба ви се казва Вадим. Той ще ни придружи.
	Холис помисли, че би могло да му се удаде възможността да се опита да пилотира един Ми–28, но очевидно Марченко смяташе, че той ще устои на това изкушение.
	Вертолетът кацна върху жълтото X и Марченко извика:
	— Хайде, тръгвайте!
	Холис и Лиза тръгнаха към вертолета, последвани от Марченко и Вадим. Един от членовете на екипажа отвори страничната врата, Холис се качи първи и помогна на Лиза да го последва. Човекът им посочи две седалки в задната част на машината. Те сложиха чантите си под седалките и седнаха. Вадим се покатери горе и седна срещу Лиза. Марченко имаше сериозни затруднения да се качи на борда, но пилотът, изглежда, нямаше намерение да му помогне, така че се наложи Вадим да стане и да изтегли Марченко в кабината. Човекът от екипажа затвори вратата и седна в креслото на втория пилот. Вертолетът се издигна във въздуха.
	Марченко се отпусна тежко в последната свободна седалка срещу Холис и се опита да нормализира дишането си.
	— Уф… — той се обърна назад към Холис. — Започвам да остарявам.
	— И да напълнявате — отговори Холис на руски.
	Вадим обърна главата си и хвърли на Холис мрачен поглед, потвърждавайки подозренията му, че Марченко беше шеф на Вадим и двамата не бяха екскурзоводи на Интурист.
	Вертолетът се завъртя и се насочи на изток, обратно на Москва. Холис забеляза, че двамата пилоти бяха офицери от военновъздушните сили на Червената армия. След това огледа профила на Вадим. Беше трийсетинагодишен и изглеждаше доста як под коженото палто. Имаше един от най-дебелите вратове, които Холис бе виждал някога извън оградата на зоологическите градини. Холис се съмняваше, че изобщо може да обхване врата му с ръцете си, въпреки че вероятно би могъл да го задуши с вратовръзката му и да му вземе пистолета. Но знаеше, че не бива да подценява нито дебелия Марченко, нито двамата офицери от авиацията. Замисли се как би могъл да предприеме нещо.
	Сякаш разгадавайки мислите му, Марченко се обърна назад в седалката си и каза:
	— Отпуснете се и се наслаждавайте на полета. Ще стигнем до Шереметиево след около три часа. Ще бъдете съвсем навреме за полета на Луфтханза.
	— Вие постоянно ни поднасяте изненади, Марченко — отговори Лиза.
	— Изненади?
	Холис забеляза, че вертолетът летеше на около две хиляди фута височина в посока на изток, като пилотът държеше курса по магистралата Минск — Москва. По земята започнаха да се появяват снежни петна, а усилващият се северен вятър принуди пилота да промени курса леко наляво, за да компенсира отклонението. Вертолетът Ми–28 бе способен да развие скорост до около триста възли и Холис помисли, че ще стигнат до местопредназначението си много бързо.
	— Как си, детето ми? — попита той Лиза, като я прегърна през раменете и разтри ръката й.
	— Ужасно. — Тя погледна към иконата в скута си. — Именно в това е истинската вяра, нали? Да вярваш, че някой, там горе, се грижи за теб.
	— Да. — Единственото решение бе да извади Вадим от строя незабавно и да открие пистолета му, преди Марченко да успее да измъкне своя. Да застреля Марченко и двамата пилоти, след което да отлети с вертолета към комплекса на посолството. Всичко това при условие, че Марченко наистина не беше просто един услужлив екскурзовод от Интурист, който е получил строги заповеди от съветското външно министерство да достави американските дипломати навреме за полета на Луфтханза до Франкфурт. Но Холис трябваше да действа според убежденията си, а не според онова, което Марченко искаше да му внуши. Замисли се как най-бързо да обезвреди Вадим.
	— Вероятно тази икона е била целуната над десет хиляди пъти през последните три столетия — каза Лиза на Холис. — Аз никога не съм я целувала…
	— Направи го тогава. Не може да ни навреди…
	Тя вдигна иконата към лицето си и притисна устни към нея.
	Вадим долови движението й и бързо се обърна. Той погледна тежката дървена икона, съобразявайки едновременно с Холис едно и също нещо. Докато Лиза отдалечаваше иконата от лицето си, Вадим протегна ръка и я сграбчи. Холис повдигна коляното си под ръката на Вадим и удари с ръба на дланта си китката на Вадим. Макар че бе полузаглушено от вика на Вадим, Холис чу счупването на китката му. Тогава той сграбчи иконата от скута на Лиза, вдигна я и я насочи към темето на Вадим.
	Марченко реагира по-бързо, отколкото Холис очакваше. Той се свлече от седалката на земята, опря коляното си на пода и насочи тежкия револвер към гърдите на Холис.
	— Спрете! Спрете!
	Холис се поколеба за миг и Вадим се плъзна обратно върху седалката си, след което се обърна с пистолет в лявата ръка. Холис забеляза, че лицето му е пребледняло, а дясната му ръка виси безжизнено. Вторият пилот се беше върнал в кабината и държеше един малокалибрен автомат, удобен за престрелка по време на полет. Той насочи оръжието си към Лиза.
	— Бавно оставете това долу — каза Марченко на Холис.
	Холис отпусна иконата. Марченко я сграбчи и я отдалечи от него, след което каза на Вадим на руски.
	— Прибери пистолета си.
	— Ще го убия — поклати глава Вадим.
	— Тогава аз ще те убия. Прибери го! — заповяда властно той.
	Вадим прибра пистолета в джоба на коженото си палто. Холис си спомни със закъснение, че руснаците, както и много европейци, не обичат кобурите и предпочитат да държат пистолетите в джобовете си, ето защо Марченко бе успял да извади така бързо своя.
	Марченко се изправи и главата му почти се опря в тавана на кабината.
	— Досега опитът ми ме е учил, че хората винаги са склонни да повярват на всяка лъжа, която би могла да ги успокои и да им помогне да се държат както трябва по пътя към екзекуцията — каза той. — Но доколкото виждам, вие не вярвате, че отивате към Шереметиево, за да се качите на полета на Луфтханза, и сте напълно прав.
	— Знам също така и че не отивам към екзекуцията си — отговори Холис, — иначе щяхте да се погрижите за това още в Минск.
	— Ами те първо искат да си поговорят с вас. Вярно е, че имам заповед да не ви убивам по пътя независимо от обстоятелствата. Но мога и ще убия госпожица Роудс при първия ви следващ опит да направите някоя глупост. — Той бръкна в джоба си и извади чифт белезници. — Нямаме голяма нужда от тези неща тук, защото съветските граждани правят онова, което им казваме. Но аз все пак ги взех със себе си, защото знам, че американците не уважават законите. Сложете ги.
	Холис погледна към Лиза, която беше пребледняла, но се владееше.
	— Добре съм — каза тя.
	Холис затвори белезниците на китките си и си седна на мястото. Марченко кимна на втория пилот, който също се върна в креслото си. Марченко също седна и каза на Вадим на руски:
	— Счупена ли е?
	— Да.
	— Ще попиташ какво може да се направи, когато се приземим.
	Холис подозираше, че Марченко не говореше за помощ за ръката на Вадим, а за счупването на неговата, на Холис.
	Марченко разгледа иконата, която сега се намираше в скута му.
	— Тази икона е била десакрализирана. Ние ли сме го направили?
	— А кой друг? — попита Лиза.
	Марченко цъкна с език.
	— Не одобрявам цялото това съсипване на културни ценности. Моите позиции се различават в известна степен от тези на руснаците, но в крайна сметка всички сме славяни. Това е ужасно.
	Холис почувства, че Марченко е искрен, но същевременно беше убеден, че ако му наредят да изгори всички църкви в Белорусия, той щеше да го направи, като единствената изява на моралното му несъгласие щеше да бъде едно цъкване с език.
	— Защо не млъкнете? — каза Холис.
	Марченко обърна главата си назад и обидено го погледна.
	— Не е необходимо да бъдете груб.
	— Напротив, шибан дебелако. Ти заслужаваш много повече презрение от всичките свине в Москва, защото предаваш собствената си страна, за да станеш слуга на московците.
	Марченко, изглежда, се опитваше да се овладее. Той си пое дълбоко въздух и се насили да се усмихне.
	— Виждате ли? Казах ви малко за себе си и вие веднага се възползвате от това. Типично поведение на вероломните западняци. Мислите си, че можете да ме оскърбявате, защото знаете, че трябва да бъдете заловен жив. Е, нека ви кажа нещо — ще бъдете изправен пред съда за убийството на двамата гранични патрули, а може би и на трима, ако онзи, когото оставихте в тоалетната, умре. Както знаете, ние не оставяме такива неща безнаказано. Вероятно ще бъдете признат за виновен и осъден на смърт. Ще ви кажат да обжалвате присъдата пред председателя на Върховния съд на СССР. И докато пишете жалбата си, някой ще ви застреля в тила. Така става. Много е хуманно, ако не знаете какво ще се случи. Но аз искам вие да го знаете, полковник Холис, така че, ако ви кажат да обжалвате смъртната си присъда, да знаете, че всъщност отивате към края си. Мислех си, че трябва да ви окажа тази услуга. Дори ако наистина сте убиец.
	— Млъкнете, Марченко.
	Марченко за пръв път изглеждаше ядосан. Той се обърна към Лиза.
	— Вие изглеждате благоразумна и затова не искам да ви застрелвам. Но вашият приятел… Е, не се срещам с много западняци. Може би не трябва да си вадя заключение от един шпионин. Нали?
	— Ще ми върнете ли иконата? — попита Лиза. — Обещавам да не ви фрасвам с нея по главата.
	— Ще трябва да се закълнете в Бога — разсмя се Марченко.
	— Заклевам се, че няма да ви фрасна с нея по главата.
	— Добре. — Марченко се наведе и й подаде иконата. — Виждате ли, тази религиозна реликва бе причина за цялата тази неприятна история. Но аз уважавам вярващите. Имам една братовчедка на моите години, която вярва в Бога. По нейни си причини тя стана баптистка. Баптистката религия е още една проява на корумпираността на западното общество. Можеше поне да се покръсти като православна, след като толкова е искала да стане мъченица. Религията дава ли ви наистина утеха, например сега?
	— Да.
	— Добре. Може би един ден, когато остарея, ще си поговоря с някой свещеник за пътя към рая. Господ ще разбере. Нали?
	— Мисля, че има хора, които могат да отвратят дори и Господа — отговори Лиза.
	— Да го отвратят?
	— Марченко — каза Холис, — умолявам ви да прекратите тези шибани излияния.
	— Така ли? Мисля, че говоря малко повечко. Не е добре за професията ми. Трябваше наистина да работя за Интурист. Можех по цял ден да си дърдоря със западняци. — Той се обърна към Вадим и го попита на руски. — Наистина ли говоря твърде много?
	— Не, сър.
	— Виждате ли? Е, добре, ще замълча за малко. — Марченко се облегна назад в седалката.
	— Отпусни се — Холис погледна към Лиза.
	— Чувствам се прилично. — Тя се насили да се усмихне и взе окованите му в белезници ръце в своите.
	— Добре.
	През следващите два часа мълчаха. Марченко, верен на думата си, също почти не продума. Болките на Вадим се усилваха и Холис видя, че китката му е станала двойно по-дебела от нормалното. От време на време Вадим пускаше по някоя псувня. С малко закъснение вторият пилот си спомни за аптечката за първа помощ и Вадим намери в нея таблетки кодеин. Взе си няколко.
	Холис беше убеден, че двамата пилоти са знаели много добре през цялото време къде се намира аптечката. Холис и преди бе забелязвал, че жестокостта и пълното безразличие към страданията на другите са типична черта за много руснаци. Но след като веднъж са яли и пили с теб или малко сте си поприказвали „душа в душу“, те са готови да ти свалят и последната риза от гърба си, дори когато познанството ви е било съвсем кратко. Но ако не си им роднина, близък приятел, любовник или сродна душа, нямаш никакви основания да очакваш, че някой ще се погрижи доброволно да ти намери болкоуспокояващи за счупената китка. Холис бе чувал, че подобен вид безразличие към чуждите страдания се проявява дори и в болниците. Имаше усещането, че вторият пилот даде болкоуспокояващите на Вадим не за да се почувства по-добре, а за да го оскърби, като го накара да осъзнае, че те са били там по време на целия полет. Холис си помисли също, че като се има предвид, че екипажът беше от военновъздушните сили, а пътниците на чартърния полет от КГБ, тази жестокост не беше съвсем обичайна. Още по-странен беше фактът, че Вадим не се сърдеше на пилотите за липсата на състрадание от тяхна страна, а продължаваше да хвърля гневни погледи към Холис като към първоизвор на страданията си. Напълно първосигнален, помисли си Холис. Но изводът беше, че руснаците реагират на конкретната ситуация, а не на някакви абстракции. Това беше нещо, което не трябваше да забравя през следващите дни.
	— Е — каза шеговито Холис на Лиза. — Не ти ли се иска да кажеш сега: „Аз напускам“?
	Тя го погледна и каза тихо, така че никой друг да не може да я чуе:
	— Знаеш ли, мислех си за нещо. Ти и Сет ми обещахте, че ще ме държите в течение на събитията в замяна на помощта, която получавате от мен.
	— Държа те в течение. Отвлякоха ни.
	— Това не е смешно, Сам. Струва ми се, че и двамата сте знаели, че това може да се случи.
	— Подозирахме го — отговори след кратко мълчание Холис.
	— Били са нещо повече от подозрения, мисля. Знаеш ли, че Сет не искаше да се качвам на този самолет?
	— Не, не го знаех. — Но това е много интересно, помисли си Холис, а на глас каза: — Никой никога не ти е обещавал да те държи в течение, Лиза. Не и в тази работа. Дори аз не съм напълно в течение на всичко.
	— Той… — тя кимна, — той се опита да ми каже нещо, но предполагам, че не съм го слушала достатъчно внимателно.
	— А и с мен не сподели какво ти е казал той.
	— Извинявай. — И тя добави: — Каза ми, че си мишена и че аз трябва да стоя настрана от теб.
	— Но въпреки това ти дойде с мен.
	— Обичам те, глупако.
	— Чувам шепот — надникна Марченко над седалката. — Никакъв шепот. Никакви тайни.
	— Ако не те обичах — продължи Лиза, без да обръща внимание на Марченко, — щях просто да те ненавиждам.
	— Ще ти се реванширам. Една вечеря? — В „Кларидж“.
	— Имаш я.
	— Вечеря? — каза Марченко. — Да, ние изпуснахме обяда си. Гладен съм.
	— Можеш да изкараш цял месец на сланините си — промърмори Холис под носа си.
	Марченко се обърна и погледна Холис.
	— А ти ще ядеш плъхове, за да оцелееш в ГУЛАГ.
	— Върви по дяволите.
	— Точно там отиваме, приятелю.
	Близо три часа след началото на полета им вертолетът започна да се снижава. Холис забеляза старото шосе за Минск покрай Москва река и различи дузина групички изби, всяка от които можеше да е Яблоня. След това съвсем неочаквано той видя самата Яблоня. Знаеше, че е тя, защото представляваше редица от овъглени дървени бараки покрай калния път. На мястото на градинките и купите сено в дворовете лежеше сива пепел. Един булдозер бе изкопал дълъг ров в черната земя и половината от изгореното село вече бе съборена в него. Холис извърна глава от прозореца. Към списъка му от сметки за уреждане.
	Фишър, Бил Бренън и тристате американски пилоти — сега се прибави и селото Яблоня.
	Около три минути по-късно Холис отново погледна през прозореца. Сега летяха на височина от около петстотин фута и той видя началото на Бородинското поле, насипите, паметниците и накрая музея. След това стигнаха до боровата гора и вертолетът започна да се спуска по-бързо. Видя телената ограда и разчистеното пространство около нея, след което и вертолетната площадка, която Алеви му беше показал на сателитните снимки.
	Лиза се наведе към него и погледна през прозореца.
	— Приземяваме ли се?
	— Да.
	— Къде?
	— В Школата за магии.
