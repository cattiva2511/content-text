>
#	Преди 9000 години
	Мъртвите флотилии плаваха около света по подводните реки.
	Почти никой не знаеше за тях, но не беше никак трудно да се обясни.
	Морето в крайна сметка е просто по-влажен вариант на въздуха. А въздухът, както е известно, е толкова по-плътен, колкото по-ниско слизаш и, колкото по-високо се изкачваш, толкова повече се разрежда. Ето защо един кораб, подхвърлян нагоре-надолу от бурята, рано или късно достига дълбочина, където водата е достатъчно плътна, та да му попречи да потъне по-надолу.
	Накратко, корабът вече не потъва, а вместо това се носи по подводната повърхност, изплъзнал се от бурята, но недостигнал морското дъно.
	Там цари спокойствие. Мъртво спокойствие.
	По някои от потъналите кораби се вижда такелаж, други имат и платна. Мнозина все още имат дори екипаж, оплетен в такелажа или привързан към руля.
	Тяхното плаване никога не спира. Без цел, без пристан на хоризонта, мъртвите кораби и техните призрачни екипажи плават около света над потънали градове и между подводни планини, докато изгният, бъдат проядени от червеи и се разпаднат.
	Понякога, някоя откъснала се котва пропада в тъмната студена бездна и нарушава вековното спокойствие, като вдига от дъното облак прах.
	Една от тях едва не удари Ангамарад, докато той си седеше и наблюдаваше корабите високо горе.
	Той го запомни, защото това беше единственото вълнуващо събитие за девет хиляди години.


#	Преди месец
	То беше нещо като… заболяване, което покосяваше служителите на семафорните кули. Подобно на морската треска, която обзема моряците, след като седмици наред са били изложени на безмилостното слънце и внезапно решат, че корабът е заобиколен от зелени поля, сред които спокойно могат да се поразходят.
	Понякога служителите на семафорните кули решаваха, че могат да летят.
	Големите семафорни кули бяха отдалечени на около осем мили една от друга и върховете им се извисяваха на около петдесет метра над земята. Говореше се, че ако човек се задържи там горе достатъчно дълго без шапка, кулата внезапно почваше да му се струва много по-висока и много по-близо до останалите кули и може би на човек му хрумваше, че е възможно просто да прескача от кула на кула или да се носи по невидимите съобщения, сипещи се между тях, или пък човек решаваше, че самият той е съобщението. Според някои това беше чисто и просто умствено увреждане, причинено от твърде силния вятър продухващ мозъка там горе. Никой не знаеше със сигурност. Хората, които решат да излязат на въздух петдесет метра над земята, рядко се оказват охотни събеседници след това.
	Кулата леко потрепери от вятъра, но това беше нормално. Проектирана беше по нов модел. Тя използваше вятъра да задвижва механизмите й, той я извиваше вместо да я пречупва и така кулата напомняше повече на дърво, отколкото на крепост. По-голямата част от конструкцията можеше да се сглоби на земята и да се издигне на място в рамките на един час. Беше красива и елегантна. И изпращаше съобщения до четири пъти по-бързо от старите кули, благодарение на новата си система от клапи и цветните светлини.
	Или поне щеше да ги изпраща, само веднъж да се справеха с няколко упорити проблема…
	Младият мъж се изкачи чевръсто до самия връх на кулата. През почти целия път нагоре той беше заобиколен от лепкава сива утринна мъгла, а после се намери сред ярката слънчева светлина, докато мъглата се простираше под него, като море до хоризонта.
	Той не обърна внимание на гледката. На него никога не му беше хрумвало че може да лети. В мечтите му се въртяха само механизми и идеи, които да накарат нещата да работят по-добре от всякога.
	Точно сега той искаше да открие защо редицата нови клапи отново заяжда. Той смаза плъзгачите, провери колко са обтегнати жиците и после се залюля във въздуха, за да провери самите клапи. Това не беше препоръчително, но всеки служител по линията знаеше, че само така можеше да се свърши работата. А и си беше напълно безопасно, стига да…
	Нещо издрънча. Той погледна назад и видя закопчалката на осигурителното си въже да лежи на пътеката, видя сянката, почувства ужасна болка в пръстите си, чу писъка и падна…
	… като котва.


>	Глава първа
>	Ангелът
#	В която нашият герой изпитва Надежда, Най-ценният дар — Сандвичът с бекон на разкаянието — Мрачните размишления на Палача относно смъртното наказание — Знаменити последни думи — Нашият герой умира — Ангели, разговори относно тях — Защо не са препоръчителни неуместните предложения свързани с метли — Неочаквано препускане — Свят, лишен от честни хора — Един мъж подскача — Винаги има избор

	Казват, че ако на човек му предстои обесване на сутринта, това великолепно стимулира концентрацията на ума му. За съжаление, темата, върху която умът неизменно се концентрира, е, че обитава тяло, което ще бъде обесено на сутринта.
	Мъжът, който щеше да бъде обесен, бе наречен от любящи, макар и не много съобразителни родители, Влаго фон Мустак. Но той не смяташе да опозори това име, доколкото това изобщо беше възможно, като бъде обесен под него. За света като цяло и по-конкретно за онази негова част, произнесла смъртната му присъда, той беше Албърт Блещук.
	Изобщо той възприе един по-положителен подход към ситуацията и реши да концентрира ума си върху възможността да не бъде обесен сутринта и по-конкретно върху перспективата да отстрани всичкия ронещ се хоросан около един от блоковете в килията си с помощта на лъжица. До момента работата му беше отнела пет седмици и беше превърнала лъжицата по-скоро в пиличка за нокти. За щастие така и не му смениха чаршафите, иначе щяха да се натъкната на най-тежкия матрак на света.
	От големия тежък камък, който в момента се намираше в центъра на вниманието му, стърчеше огромна халка, която в някакъв момент е била забита там, за да се прикрепват към нея окови.
	Влаго седна с лице към стената, сграбчи железния пръстен с две ръце, запъна крака о камъните от двете страни, и задърпа.
	Раменете му виеха от болка и пред очите му се спусна червена мъгла, но камъкът се плъзна навън със слаб неуместен звън. Влаго успя да го отмести от дупката и надникна вътре.
	В дъното се виждаше друг блок, а хоросанът около него изглеждаше подозрително здрав и пресен.
	Току пред камъка се мъдреше лъжица. Нова и лъскава.
	Докато се взираше в лъжицата, той чу ръкопляскане зад себе си. Извъртя глава сред агонизиращите вопли на сухожилията си и срещна погледа на неколцина надзиратели от другата страна на решетките.
	— Браво на вас, г-н Блещук! — каза един от тях. — Ето че сега Рон ми дължи пет долара! Казах му аз, че няма да се оставите. Тоя няма да се остави, му казах!
	— Значи, вие сте нагласили всичко, г-н Уилкинсън? — произнесе Влаго слабо, докато се взираше в отблясъка на светлината по лъжицата.
	— О, не, сър. Разпореждане на лорд Ветинари. Той вярва, че на осъдените затворници трябва да се предостави надеждата за свобода.
	— Свобода? Но пътят е запречен от грамаден проклет камък!
	— Ами да, сър, така си е, сър — потвърди надзирателят. — Очаква се да осигуряваме само надеждата, нали разбирате. Не истинска реална свобода сама по себе си. Ха, това би било малко глуповато, нали?
	— Да, предполагам, че е така — каза Влаго.
	Той се въздържа да ги нарече „вие, копелета“. Надзирателите се бяха отнасяли съвсем човешки с него през последните шест седмици, а и той като цяло се стараеше да се разбира с хората. И му се отдаваше чудесно. Неговото умение да общува беше част от занаята му; всъщност то почти изчерпваше целия му занаят.
	Освен това тези конкретно хора имаха големи палки. Ето защо, като подбираше думите си внимателно, той отбеляза:
	— Някои хора биха нарекли това жестокост, г-н Уилкинсън.
	— Да, сър, и ние това го попитахме сър, но той каза, че не било така. Според него това предоставяло на затворника — челото на мъжа се сбръчка — терапия чрез ан-га-жи-ра-ност, здравословни упражнения, предотвратявало вкисването и осигурявало най-ценния от всички дарове, а именно надежда, сър.
	— Надежда — процеди Влаго свъсено.
	— Да не би да се разстроихте, сър?
	— Да се разстроя? Че защо ми е да се разстройвам, г-н Уилкинсън?
	— Тъкмо последният господин, който обитаваше килията преди вас, сър, успя да се спусне по канала. Беше много дребничък. Много гъвкав.
	Влаго огледа малката решетка на пода. Беше я отхвърлил веднага.
	— Към реката ли отвежда? — попита той.
	Надзирателят се ухили широко.
	— Това би си помислил човек, нали? Той много се разстрои, когато го измъкнахме. Радвам се, че и вие възприехте идеята, сър. Дадохте истински пример на всички ни, като не се отказахте. И как само натиквахте праха в матрака? Много умно, много спретнато. Много чисто. Вашето присъствие тук наистина ни подейства много разведряващо. Между другото, г-жа Уилкисън каза да ви благодаря за кошницата с плодове. Много беше шикозна. Имаше си даже кумкуати.
	— За мен беше удоволствие, г-н Уилкинсън.
	— На директора малко му докривя за кумкуатите, ’щото в неговата кошница имало само фурми, ама аз му казах, сър, че кошниците с плодове са като живота: докато не махнеш ананаса от върха на камарата, никога не знаеш какво ще се покаже отдолу. Той също ви благодари.
	— Радвам се, че му е харесала, г-н Уилкинсън — каза Влаго разсеяно.
	Кошниците бяха от няколко негови бивши хазайки, които бяха донесли подаръци за „горкото объркано момче“, а Влаго убедено вярваше и инвестираше в щедрите жестове. Все пак, професия като неговата изискваше преди всичко стил.
	— Пък иначе, сър — добави г-н Уилкинсън — аз и момците се чудехме дали към момента не ви се ще вече да си смъкнете от сърцето тоя камък по въпроса за местонахождението на мястото, където е позицията на точката, не че искам да го увъртам, дето скрихте всички ония откраднати пари…?
	Настана пълна тишина. Дори хлебарките се ослушваха.
	— Не, това е изключено, г-н Уилкинсън — високо произнесе Влаго, след като остави нужната пауза за драматичен ефект. После потупа джоба на сакото си, вдигна пръст във въздуха и намигна.
	В отговор надзирателят му се ухили.
	— Напълно ви разбираме, сър. А сега няма да е лошо да съберете малко сили, сър, ’щото ще ви бесиме след половин час — каза Уилкинсън.
	— Хей, а не ми ли се полага закуска?
	— Закуската е чак в седем, сър — напомни му надзирателят укорно. — Обаче знаете ли какво, щом като е за вас, ще ви спретна един сандвич с бекон, г-н Блещук.


	И ето че няколко минути преди изгрева го отвеждаха по късия коридор към помещението под бесилката. Влаго осъзна, че наблюдава себе си от разстояние, все едно част от личността му се носеше извън тялото като надут балон, на който той всеки момент щеше да изпусне връвта.
	В стаята проникваше светлина през процепите между дъските по пода на бесилката високо над главата му, но най вече покрай ръбовете на големия капак в пода. В момента мъж с качулка внимателно смазваше пантите на въпросния капак.
	Той спря, когато видя новодошлите и поздрави:
	— Добро утро, г-н Блещук — той вежливо надигна качулката си. — Аз, господине, съм Даниъл „От първия път“ Трупър. Аз ще бъда вашият екзекутор днес, сър. Вие хич не се тревожете, сър, аз съм избесил десетки хора. За нула време ще ви оправим.
	— Вярно ли е, че ако човек бъде провесен три пъти, без да умре, го освобождават, Дан? — попита Влаго, докато палачът внимателно бършеше ръцете си в парцал.
	— Така съм чувал сър, така говорят. Ама мен не ми викат „От първия път“ току така, сър. А ще желае ли господинът да се възползва от черната торба днес?
	— Тя помага ли?
	— Някои хора смятат, че им придава по-внушителен вид, сър. И прикрива оцъкления поглед. По-скоро е от значение за тълпата. А каква тълпа се е събрала само. Чудесен очерк бяха пуснали за вас вчера в Таймс, струва ми се. Всички ония хора дето разправят какъв свестен младеж сте и изобщо. Ъм… дали бихте имали нещо против да подпишете въжето предварително, сър? Имам предвид, няма да можете да го подпишете след това, нали?
	— Да подпиша въжето? — учуди се Влаго.
	— Точно тъй, сър — потвърди палачът. — То си е традиция. Много хора купуват използвани въжета. Колекционери със специфичен вкус, така да се каже. Малко са шантави, но ги има всякакви, нали така? И, разбира се, подписано въжето струва повече — той измъкна със замах една дължина яко въже. — Имам си писалка, дето пише върху въже. По едно подписче на всеки пет сантима? Само подписът е достатъчен, не са нужни посвещения. Ще му взема добри пари, сър, много ще съм ви благодарен.
	— Толкова благодарен, че да решите да не ме бесите? — поинтересува се Влаго, като поемаше писалката.
	Забележката му беше посрещната с одобрителен смях. Г-н Трупър го наблюдаваше как подписва цялата дължина на въжето и кимаше доволно.
	— Чудесно, сър, направо ми осигурявате старините. Така… вече готови ли сме всички?
	— Аз не съм — възкликна Влаго и отново развесели присъстващите.
	— Голям сте образ, г-н Блещук — каза г-н Уилкинсън. — Няма да е същото тук без вас и туй си е.
	— За мен определено няма да е същото — съгласи се Влаго. И отново думите му бяха приети като най-тънко остроумие. Влаго въздъхна.
	— Наистина ли вярвате, че всичко това намалява престъпленията, г-н Трупър? — попита той.
	— Ами, ако говорим по принцип, сър, трудно е да се каже, тъй като няма как да се открият признаци за престъпления, дето не са извършени — обясняваше палачът, докато пробваше капака в пода за последно. — Но ако става въпрос за всеки отделен случай, сър, бих казал че си е баш ефикационно.
	— В смисъл? — продължи Влаго.
	— В смисъл, че никой не се е качвал тук горе повече от веднъж, сър. Ще вървим ли?
	Настъпи раздвижване, докато се изкачваха нагоре в хладната утрин, последвано от няколко освирквания, но и отделни аплодисменти. Хората реагират странно в такива ситуации. Ако задигнеш пет долара си дребен мошеник. Но ако откраднеш хиляди долари значи или си политик, или герой.
	Влаго се взираше пред себе си, докато изреждаха списъка с престъпленията му. Всичко това му се виждаше крайно несправедливо. Та той никога не беше дори тупвал някого по главата. Не беше разбил ни една врата. Беше се случвало да отвори някоя ключалка с шперц, но после винаги заключваше след себе си. С изключение на всички онези случаи на придобиване на имоти, фалит или внезапна несъстоятелност, какво всъщност чак толкова лошо беше направил? Просто беше въртял едни числа.
	— Чудесна тълпа се е събрала днес — каза г-н Трупър, като прехвърли края на въжето през напречната греда и се зае с възлите. — Пресата също е тук. Съвременна Бесилка, разбира се, ги отразява всичките, но тук са също от Таймс и Псевдополис Хералд, вероятно заради банката дето им фалира там, а чувам, че има и представител на Сто Лат Дилър. Имат чудесен финансов раздел — винаги държа под око цените на използваното въже. Изглежда доста хора нямат търпение да увиснете, сър.
	Влаго забеляза, че в далечния край на тълпата се беше появила черна карета. На вратата й не се забелязваше герб, освен ако човек не бе запознат с тънкия факт, че гербът на лорд Ветинари представлява черен щит. Черно върху черно. На копелето не можеше да му се отрече, че има стил.
	— А, какво? — реагира той на едно леко побутване.
	— Попитах дали имате някакви финални думи, г-н Блещук? — повтори палачът. — То си е традиция. Чудя се дали ви се намира нещо за споделяне?
	— Ами аз всъщност не очаквах да умра — каза Влаго. И си беше вярно. Досега, наистина не му се вярваше. Беше убеден, че нещо ще се случи.
	— Бива си го, сър — отбеляза Уилкинсън. — Значи, това имахте да кажете?
	Влаго присви очи. Завесата на каретата беше потръпнала. Вратата й се отвори. Надеждата, този най-ценен дар, за миг заискря пред него.
	— Не, всъщност, не са ми _това_ последните думи — каза той. — Хм… да помисля…
	От каретата слизаше тънка, прилична на чиновник фигура.
	— Ъъ… настоящето ми не е чак толкова трагично… ъъъ… — аха, най после всичко си идваше на мястото. Ветинари просто беше решил да го стресне и толкова. От всичко, което Влаго беше чувал, човекът действаше точно така. А сега щеше да го помилва.
	— Аз… ъъ… аз…
	Долу чиновникът едва успяваше да се провре през навалицата.
	— Дали може да побързате, г-н Блещук? — попита палачът. — Всичко си има граници, нали така?
	— Искам да подбера правилните думи — каза Влаго надуто, а погледът му беше прикован в чиновника, който си търсеше проход около един едър трол.
	— Да ама не може да ги подбирате вечно, сър — раздразни се палачът от това погазване на етикета. — Иначе може да откарате така с дни! Карайте кратко и ясно, така е най-добре.
	— Така, така — каза Блещук. — Ъъ… о, виждате ли онзи човек там? Дето ви маха?
	Палачът хвърли поглед надолу към чиновника, който се беше преборил да излезе пред тълпата.
	— Имам съобщение от лорд Ветинари! — извика мъжът.
	— Ето на — каза Влаго.
	— Той иска да побързате, че вече отдавна мина изгрев слънце — заяви чиновникът.
	— О — възкликна Влаго, взирайки се безизразно в черната карета. И проклетият Ветинари имаше същото чувство за хумор като надзирателите си.
	— Хайде, г-н Блещук, нали не искате да загазя заради вас? — каза палачът, като го потупваше по рамото. — Само няколко думички и после всички сме свободни да си продължим живота. С изключение на вас, разбира се.
	Значи това е то. Усещаше го някак странно освобождаващо. Вече нямаше нужда да се страхува от най-лошото, което може да се случи, защото то се случваше в момента и съвсем скоро щеше да приключи. Надзирателят беше прав. Всичко, което се налагаше човек да направи в живота си, беше да се справи с ананаса, каза си Влаго. Той беше голям, груб и чепат, но кой знае, под него можеше да има праскови. Това беше чудесно житейско верую и следователно в момента беше напълно безполезно.
	— В такъв случай — каза Влаго фон Мустак — предавам душата си на който бог успее да я докопа.
	— Чудесно — каза палачът и дръпна лоста.
	Албърт Блещук умря.
	Всички се съгласиха, че последните му думи не бяха лоши.


	— А, г-н Мустак — произнесе далечен глас, като постепенно се приближаваше, — виждам, че сте буден. И все още жив към настоящия момент.
	Последната фраза беше изречена с деликатна интонация, която говореше на Влаго, че дължината на въпросния настоящ момент изцяло зависи от благоволението на говорещия. Той отвори очи. Бяха го настанили в удобно кресло. Зад бюрото срещу него, с пръсти подпрени акуратно пред стиснатите му устни, седеше Хавлок, лорд Ветинари, под чието идео-синкретично деспотично управление Анкх-Морпорк се беше превърнал в град, където по някаква причина всички искаха да живеят.
	Някакъв древен животински инстинкт подсказа на Влаго, че други хора стояха зад удобното кресло и можеха да се погрижат да премахнат удобството, ако той предприемеше някакви необмислени действия. Но дори тези мъже не можеха да са по-ужасяващи от слабоватия, облечен в черно мъж с остра брадичка и ръце на пианист, който се взираше в него.
	— Бих искал да ви поговоря за ангели, г-н Мустак — произнесе патрицият сладкодумно. — Известни са ми два интересни факта, свързани с тях.
	Влаго измуча. Пред него не се очертаваше никакъв изход, а да се обърне назад беше невъзможно. Вратът го болеше ужасно.
	— О, да. Вие бяхте обесен — каза Ветинари. — Много прецизна наука, бесенето на хора. Г-н Трупър е майстор. Приплъзването и дебелината на въжето, дали възелът ще попадне тук или там, съотношението между тегло и разстояние… убеден съм, че човекът би могъл да развие трактат. Както разбирам, вие сте бил провесен на около сантиметър от края на живота си. Само експерт, стоящ в непосредствена близост до вас би могъл да го забележи, а в този случай експертът беше г-н Трупър. Не, Албърт Блещук е мъртъв, г-н Мустак. Триста души могат да се закълнат, че са го видели да умира с очите си — той се наведе напред. — И затова аз считам, че е уместно да ви поговоря за ангелите.
	Влаго успя да изгъргори.
	— Първият интересен факт относно ангелите, г-н Мустак, е, че понякога, много рядко, в определен момент от кариера на даден човек, когато той е съумял да превърне живота си в такава гнусна и оплетена каша, че смъртта му се струва единствен разумен изход, при него идва ангел или по-скоро на него му се явява ангел и му предлага възможността да се върне назад до онзи момент, когато всичко се е объркало, и този път да постъпи правилно. Г-н Мустак, бих искал да мислите за мен като за… ангел.
	Влаго се беше облещил. Той си спомняше изплющяването на въжето, стягането на примката! Пред него се беше надигнал мрак! Той беше _умрял_!
	— Предлагам ви работа, г-н Мустак. Албърт Блещук е мъртъв и погребан, но за г-н Мустак има бъдеще. То, разбира се, може да се окаже изключително кратко, ако той се държи като глупак. Предлагам ви работа, г-н Мустак. Работа срещу заплащане. Осъзнавам, че може да не сте запознат с тази концепция.
	Концепцията му беше позната, като един особен вид ад, помисли си Влаго.
	— Позицията, която ви предлагам е тази на Началник на Анкх-Морпорската пощенска служба.
	Влаго си стоеше все така оцъклен.
	— Бих искал само да добавя, г-н Мустак, че зад вас има врата. Ако в даден момент от този разговор, вие решите, че предпочитате да си тръгнете, всичко, което трябва да направите е да прекрачите отвъд тази врата и никога повече няма да си имате вземане-даване с мен.
	Влаго класифицира тази възможност като „дълбоко подозрителна“.
	— Но да продължа — работата ви, г-н Мустак ще включва възстановяване и управление на градската пощенска служба, подготовка на международните пратки, поддръжка на пощенските имоти и прочее, и прочее…
	— А ако ми натикате метла в задника, сигурно ще мога да премитам и пода — каза нечий глас. Влаго осъзна, че гласът беше неговият. Мозъкът му беше в безпорядък. Беше си сериозен шок да осъзнае, че именно това е отвъдният живот.
	Лорд Ветинари се взира в него дълго, дълго време.
	— Щом това е вашето желание — каза той и се обърна към близкостоящия чиновник. — Дръмнот, дали икономката има килер на този етаж?
	— О, да, милорд — отзова се чиновникът. — Да се погрижа ли…
	— Пошегувах се — извика Влаго.
	— О, простете, не схванах шегата ви — каза лорд Ветинари, като върна погледа си върху него. — Непременно ме предупредете, ако сметнете за необходимо да споделите и друга шега, моля.
	— Вижте, не разбирам какво става тук — каза Влаго. — Аз хабер си нямам от доставяне на поща!
	— Г-н Мустак, тази сутрин вие нямахте никакъв опит в умирането и все пак, ако не беше моята намеса, щяхте да се справите със задачата твърде задоволително — рязко изрече лорд Ветинари. — Което идва да покаже, че няма как да знаете възможностите си, докато не опитате.
	— Но, когато вие ме осъдихте…
	Ветинари вдигна бледа ръка и произнесе едно „А?“
	Мозъкът на Влаго най после прозря, че ще му се наложи да се потруди, намеси се и пое контрол върху разговора.
	— Ъъ… когато вие… осъдихте… Албърт Блещук…
	— Много добре, продължете.
	— … Вие казахте, че аз съм престъпник по природа, измамник по призвание, закоравял лъжец, зъл гений и напълно неблагонадежден!
	— Приемате ли предложението ми, г-н Мустак? — рязко попита Ветинари.
	Влаго го погледна.
	— Простете — каза той, като се изправи. — Искам само да проверя нещо.
	Зад стола му стояха двама мъже, облечени в черно. Не беше особено наситено черно, по-скоро тъмната материя носена от хора, които нямат желание дрехите им да са изпръскани с малки петна. Приличаха на чиновници, докато човек не срещнеше погледа им.
	Те се отдръпнаха и пропуснаха Влаго. Той се отправи към вратата, която си беше точно там, където беше казал Ветинари. Влаго я отвори внимателно. Отвъд нея нямаше абсолютно нищо, нито дори под. Само за да е сигурен, че е пробвал всички възможности, Влаго извади остатъка от лъжицата от джоба си и я пусна в дупката. Мина доста време преди да чуе издрънчаването.
	След това той се върна и седна на стола си.
	— Надеждата за свобода значи? — каза той.
	— Именно — отвърна лорд Ветинари. — Винаги има избор.
	— Искате да кажете, че винаги мога да си избера сигурна смърт?
	— И това е избор — отвърна Ветинари. — Или по-скоро алтернатива. Виждате ли, г-н Мустак, аз вярвам в свободата. Не са много хората, които споделят моята вяра, макар че повечето ще твърдят обратното. И не смятам, че практическото определение за свобода може да бъде пълно без свободата да поемеш последиците от действията си. Действително, тъкмо върху свободата се крепи всичко останало. И така… приемате ли службата? Убеден съм, че никой няма да ви разпознае. Изглежда никой никога не ви разпознава.
	Влаго сви рамене.
	— Ами добре, разбира се, приемам като роден престъпник, закоравял лъжец, измамник и напълно неблагонадежден зъл гений.
	— Отлично! Добре дошъл на държавна служба! — каза лорд Ветинари и протегна ръка. — Аз особено се гордея със способността си да подбирам подходящите хора. Заплатата е двадесет долара седмично и, струва ми се, пощенският началник ползва малък апартамент в централната сграда. Мисля, че ви се полага и шапка. Ще очаквам редовни доклади. Приятен ден.
	Той сведе поглед към книжата пред себе си. После отново вдигна глава.
	— Изглежда все още сте тук, пощенски началник?
	— И това е всичко — изпухтя Влаго. — В един момент ме бесите, в следващия ме вземате на работа?
	— Нека помисля… да, точно така. О, не. Ама, разбира се. Дръмнот, предай на г-н Мустак ключовете му.
	Чиновникът пристъпи напред и подаде на Влаго голям ръждясал ключодържател, задръстен от ключове, като в същото време му поднесе и клипборд.
	— Моля, подпишете тук, пощенски началник — изрече той.
	Я почакай малко, помисли си Влаго — ами че това е само един град. Има си порти и е изцяло обграден от посоки, в които може да се избяга. Има ли значение какво ще подпиша?
	— Разбира се — отговори той и завъртя подпис.
	— Ползвайте истинското си име, моля — каза Ветинари, без дори да вдигне поглед от бюрото си. — С какво име се подписа той, Дръмнот?
	Чиновникът наклони глава.
	— Ъъ… Етъл Снейк, милорд, ако успявам да прочета правилно.
	— Опитайте да се концентрирате, г-н Мустак — произнесе Ветинари с лека досада, все още зачетен в книжата си.
	Влаго подписа отново. Така или иначе, какво значение щеше да има занапред? А той определено смяташе да стигне доста напред, стига само да си намереше кон.
	— И така остава само въпросът със служителя, който ще следи вашето условно освобождаване.
	— Ще ме следи?
	— Да. Аз не съм пълен глупак, г-н Мустак. Той ще ви чака пред сградата на пощата след десет минути. Приятен ден.
	След като Влаго си беше тръгнал, Дръмнот любезно се покашля и попита:
	— Вярвате ли, че изобщо ще се появи там, милорд?
	— Човек винаги трябва да взема предвид психологията на индивида — каза Ветинари, докато поправяше правописа на един официален доклад. — Именно това правя аз през цялото време и тъкмо това, Дръмнот, за твой срам, ти не успяваш да правиш постоянно. Поради което, той ти отмъкна молива.


	Никога не губи никакво време — не се знае какво те следва по петите.
	Десет минути по-късно Влаго фон Мустак вече препускаше далеч извън града. Беше му се наложило да си купи кон, от което малко го беше срам, но най-важно в момента беше да не губи време. Той успя да прибере само един от запасите си за спешни случаи, скътани на сигурно място, и го използва, за да купи една хърбава стара кранта от конюшнята на Хобсън*. Не че той обичайно би яздил такова добиче, но не е като да имаше голям избор, а и така поне щеше да избегне опасността някой насилствено лишен от коня си гражданин да хукне да се оплаква на Стражата.
	[* „Избор на Хобсън“ е английска фраза, която означава, че на човек се дава само една възможност и той може да избере или да я приеме, или да откаже. Фразата произхожда от собственик на конюшня за отдаване на коне под наем в Кеймбридж, Англия — Томас Хобсън (1544–1631). За да е сигурен, че всичките му коне ще бъдат ползвани еднакво, той предлагал на клиентите си или да вземат коня, намиращ се най-близо до вратата, или изобщо да не вземат кон. — (Бел.прев.)]
	Никой не му обърна внимание. Никой дори не се загледа в него, никога не го забелязваха. Пред него се простираха равнини, изпълнени с възможности. А той чудесно умееше да прави от нищо нещо. Например, още в първия изпречил му се градец той щеше да вложи няколко стари техники и номера в продажбата на крантата и щеше да й вземе цена двойна на това, което беше платил. И конят щеше да си заслужава парите — цели двадесет минути или докато го навалеше първият дъжд. Двадесет минути му бяха достатъчни да продаде стария си кон и с малко късмет да си купи нов, по-добър, като плати почти цялата му реална стойност. Щеше да постъпи по същия начин в следващия град и така до три-четири дни, щеше да притежава кон, който не е пред умиране.
	Но това щеше да му е само страничното занимание, нещо, с което да се разсейва. Той разполагаше с три почти съвсем истински диамантени пръстена, зашити в подплатата на сакото му, един съвсем истински в таен джоб на ръкава му, както и с един златен долар, автентичен, колкото трите диамантени пръстена, лукаво зашит в яката му. За него тези дрънкулки бяха като чука и триона за дърводелеца. Бяха съвсем примитивни инструменти, но щяха да са му достатъчни да се върне в играта.
	Има една поговорка: „Не можеш да измамиш честен човек“, особено популярна сред онези, които си изкарват прехраната, като мамят честни хора. Влаго обаче никога не се опитваше да лъже точно честните хора. Ако успееш да се възползваш от глупостта на такъв човек, той веднага ще хукне при Стражата, а тях беше все по-трудно да ги подкупиш. Виж, премятането на безчестни хора беше къде по-безопасно и някак по-справедливо. А и, разбира се, те се срещаха много по-често. На практика, почти нямаше изключения.
	Половин час, след като влезе в градчето Добър Случай, където от големия град се виждаше само пушек, издигащ се на хоризонта, той седеше пред една странноприемница с възможно най-трагичен израз на лицето, понеже цялото му имущество се състоеше от един съвсем истински диамантен пръстен, струващ около сто долара, а единствената цел в живота му беше да се добере до Генуа, където бедната му престаряла майка вече си отиваше. Единадесет минути по-късно той търпеливо чакаше преди една бижутерска работилница, докато вътре бижутерът обясняваше на един състрадателен гражданин, че пръстенът, който непознатият е готов да продаде за двадесет долара, всъщност струва седемдесет и пет (дори бижутерите трябваше да си изкарват прехраната). А тридесет и пет минути по-късно Влаго вече се отдалечаваше от града, възседнал по-добър кон, с пет долара в джоба, и оставил след себе си злорадстващия състрадателен гражданин, който макар да бе наблюдавал ръцете на Влаго много внимателно, всеки момент щеше да се върне при бижутера, за да му иска седемдесет и пет долара за пиринчен пръстен със стъкълце вместо камък, вероятно оценен на около петдесет пенса.
	Светът бе благословено лишен от честни хора и великолепно населен с такива, които бяха убедени, че веднага биха разпознали измамника.
	Той потупа джоба на сакото си. Надзирателите естествено му бяха отмъкнали картата, докато той минаваше за съвсем редовен мъртвец. Картата си беше отлична и докато я изучаваха г-н Уилкинсън и неговите момци щяха да научат доста за дешифрирането, географията и картографирането на уединени парцели. Това, на което нямаше да попаднат с помощта на картата, беше местонахождението на сто и петдесет хиляди Анкх-Морпоркски долара в смесени валути, понеже картата, разбира се, беше напълно фалшива. Все пак, Влаго отдели момент да се наслади на една мисъл, стоплила душата му — за едно известно време, надзирателите щяха разполагат с най-голямото от всички богатства — Надеждата.
	Според Влаго, ако човек не успееше просто да запомни къде е скътал едно цяло състояние, заслужаваше да го изгуби. Но засега щеше да се наложи да стои настрана от парите, те щяха да му служат само като ярка пътеводна светлина…
	Влаго дори не обърна внимание на името на следващия град. Имаше странноприемница и това му стигаше. Той нае стая, чийто прозорец гледаше към пуста уличка, провери дали прозорецът се отваря лесно, нахрани се и се оттегли рано.
	Нещата не бяха никак зле, помисли си той. Тази сутрин стърчеше на бесилото и въжето съвсем реално се беше стегнало около съвсем реалния му врат, а вечерта вече се беше върнал към обичайната си дейност. Сега му оставаше само пак да си пусне брада и да не припарва до Анкх-Морпорк в следващите шест месеца. Или може би само три.
	Влаго имаше особена дарба. Освен това беше развил редица умения почти като втора природа. Той се беше научил да бъде представителна личност, но нещо в самата му генетика, го правеше незабележим. Талантът му се състоеше в това да не бъде забелязван, да си остава само едно неясно лице в тълпата. На хората винаги им беше трудно да го опишат. Той беше… беше „около“. Беше около двадесет или тридесет годишен. В докладите на Стражата, отнасящи се до него по целия континент, той беше описван като висок около метър и деветдесет или метър и седемдесет, с коса във всякакви отенъци от кафеникаво до русо, а липсата на отличителни белези включваше цялото му лице. Той беше около… средното. Това, което хората неизменно си спомняха, беше маскировката, неща като очила и изкуствени мустаци, така че той винаги разполагаше с богато разнообразие от тях. Те помнеха имена и маниери. А такива на него му се намираха стотици.
	О, и, разбира се, помнеха, че преди да го срещнат, са били чувствително по-богати.
	В три сутринта някой нахълта в стаята с все вратата. Парченца от разтрошената врата се удариха о всички стени. Но преди още да са паднали на пода, Влаго вече се беше измъкнал от леглото и се беше промушил през прозореца. Това беше автоматична реакция, която не включваше никаква реална съзнателна мисъл. Преди да си легне той беше проверил и помнеше, че под прозореца му има голям варел с вода, който щеше да смекчи евентуален скок.
	Варелът вече не беше там.
	Който и да го беше отмъкнал обаче не беше пипнал земята под него и тя смекчи падането на Влаго, като му изкълчи глезена.
	Той успя да се изправи, макар да хленчеше тихо от болка, и се отдалечи по задната уличка с подскоци, като се подпираше на стената. Конюшните на странноприемницата бяха отзад, трябваше му само да се докопа до кон, който и да било кон…
	— Г-н Мустак? — извиси се един мощен глас.
	О, богове, та това беше трол, поне звучеше като трол, и то грамаден. Той не подозираше, че те се срещат тук, извън големия град.
	— Не Можете Да Избягате И Не Можете Да Се Скриете, Г-н Мустак!
	Я чакай малко, той не си беше казвал истинското име на никого тук, нали? Но тези мисли бяха избутани на заден план. Някой го преследваше, следователно, той трябваше да бяга. Или да подскача.
	Когато стигна задната порта на конюшните той рискува да хвърли поглед назад. Нима някой го беше погнал заради няколко въшливи долара? Колко глупаво! Всеки знае, че ако ти натресат добре изглеждащ фалшификат, най-добре възможно най-бързо да го пробуташ на друг някой нещастник, нали така? Някои хора са просто безнадежден случай.
	Конят му беше единственият в конюшнята и изобщо не се впечатли, че го вижда. Той успя да преметне юздите, докато подскачаше на един крак. Нямаше нужда да се бави със седлото, умееше да язди и без него. Така де, веднъж беше яздил дори без гащи. Но за щастие тогава катранът и перушината, в които беше овалян, му помогнаха да се закрепи на коня. Той беше световен шампион по екстремно измъкване от градове.
	Опита да изведе коня от клетката му, но чу подрънкване.
	Погледна надолу и разрови сламата.
	Ярко жълт прът свързваше две късички вериги с жълти халки, щракнати около двата предни крака на коня. В момента този кон би могъл да се движи само с подскоци, точно като господаря си.
	Бяха го спънали. Мамка им, бяха спънали коня…
	— О, Г-н Мустаааааак! — гласът избумтя и изпълни целия двор. — Искате Ли Да Ви Повторя Правилата, Г-н Мустак?
	Той се огледа отчаяно. Нищо наоколо не можеше да послужи като оръжие, а и оръжията винаги го бяха изнервяли, поради което никога не ги ползваше. Те твърде усложняваха нещата. Той предпочиташе да се измъква от неприятни ситуации със сладки приказки или като напълно обърка опонентите си, или, ако и това не подейства, с помощта на добре подкована обувка и бързо отвличане на вниманието с „О, я погледнете, какво е онова там?“.
	Обаче в този случай му се оформяше отчетливото усещане, че може да посинее от приказки без някой да им обърне внимание. Единствената му възможност беше да се опита да подскача много, много бързо.
	В ъгъла видя дворна метла и дървено ведро. Натика дръжката на метлата под мишницата си, за да му служи като патерица и сграбчи ведрото, докато отвън преследвачът му приближаваше с разтърсващи стъпки. Когато вратата се отвори той завъртя ведрото с все сила и усети как то се разтроши. Из въздуха се разхвърчаха трески. Секунда по-късно се чу тежкото тупване на масивно тяло на земята.
	Влаго го прескочи и се отправи с несигурна стъпка в мрака.
	Внезапно нещо здраво и твърдо като белезник щракна около здравия му глезен. Той увисна на метлата за момент и после се строполи.
	— Нямам Абсолютно Нищо Против Вас, Г-н Мустак — избумтя гласът жизнерадостно.
	Влаго простена. Метлата трябва да е служила тук само за украса, защото определено не я бяха използвали по предназначение в двора, който беше богато покрит с остатъци от конюшните. Ако погледнеше нещата от положителната им страна, поне беше паднал върху нещо меко. От отрицателната страна на нещата обаче беше паднал върху нещо меко.
	Някой награби сакото му и го повдигна целия във въздуха, като го отлепи от мръсотията.
	— Хайде Да Се Изправим, Г-н Мустак.
	— Произнася се Муштак, идиот такъв. „Ш“, вместо „с“.
	— Хайде Да Се Изправим, Г-н Муштак — произнесе гръмовният глас, докато импровизираната му патерица беше измъкната изпод мишницата му.
	— Какво, по дяволите си ти? — успя да произнесе Влаго.
	— Аз Съм Служителят, Назначен Да Следи Условното Ви Освобождаване, Г-н Муштак.
	Влаго успя да извърне глава назад и да погледне нагоре, а после още малко по-нагоре, където видя лицето на нещо като курабиен човек, украсено с две искрящочервени очи. Когато отвореше уста да говори, тя предоставяше изглед към същински огнен ад.
	— Голем? Ти си проклет голем?
	Нещото го подметна с едната си ръка и го прехвърли през рамо. После то се вмъкна в конюшнята и Влаго, както си висеше с главата надолу с нос размазан о теракотеното тяло на създанието, осъзна, че с другата ръка то подхваща коня му. Последва кратко учудено изцвилване.
	— Трябва Да Побързаме, Г-н Муштак! Лорд Ветинари Очаква Да Се Явите Пред Него В Осем Часа И Да Сте На Работа До Девет!
	Влаго изстена.


	— А, г-н Мустак, ето че за съжаление се срещаме отново — каза лорд Ветинари.
	Беше осем часа сутринта. Влаго леко се олюляваше. Болката в глезена му беше намаляла за сметка на болката във всички останали части на тялото, която бележеше върхове.
	— То не се спря цяла нощ — произнесе той. — Цялата проклета нощ! А при това носеше и кон!
	— Моля ви, седнете, г-н Мустак — каза Ветинари като вдигна поглед от масата и неангажиращо посочи стола. — Между другото, нещото е „той“. Такова обръщение е, разбира се, просто израз на любезност в този случай, но аз имам големи надежди за г-н Помпа.
	Влаго забеляза отблясъка на стената, когато зад него големът се усмихна.
	Ветинари отново сведе поглед към масата и за момент изглежда изгуби интерес към Влаго. По-голямата част от повърхността на масата бе заета от голяма каменна плоча. Тя беше покрита с малки издялани фигурки на джуджета и тролове. Приличаше на някаква игра.
	— Г-н Помпа? — произнесе Влаго.
	— Хм? — изсумтя Ветинари, като премести глава, така че да погледне плочата от малко по-различен ъгъл.
	Влаго се наведе към патриция и обърна палец по посока на голема.
	— Това — каза той — е г-н Помпа?
	— Не — каза Ветинари, като също се приведе напред и внезапно насочи пълното си, страховито съсредоточено внимание върху Влаго. — Той… е г-н Помпа. Г-н Помпа е официален държавен служител. Г-н Помпа не спи. Г-н Помпа не се храни. И г-н Помпа, пощенски началник, не спира.
	— И това по-конкретно означава?
	— Означава, че ако вие например обмисляте възможността да намерите кораб, който се е отправил към Четирите Хикса, понеже смятате, че г-н Помпа е голям, тежък и се движи само пешком, той все пак ще ви последва. Вие трябва да спите. На г-н Помпа не му се налага. Г-н Помпа не диша. Океанските дълбини по никакъв начин не могат да го спрат. Четири мили в час правят шестстотин седемдесет и две мили на седмица. Така всичко си идва на мястото. И, когато г-н Помпа ви настигне…
	— Ама не — възкликна Влаго и вдигна пръст. — Нека ви спра за момент тук. Убеден съм, че на големите не е разрешено да нараняват хора!
	Лорд Ветинари повдигна вежди.
	— Небеса, откъде ви хрумна това?
	— Записано е върху… нещо вътре в техните глави! Свитък или нещо си. Не е ли? — поинтересува се Влаго, у когото започна да се надига съмнение.
	— О, боже — въздъхна патрицият. — Г-н Помпа, моля, счупете един от пръстите на г-н Мустак. Чисто, ако обичате.
	— Веднага, ваше благородие — големът изтрополя напред.
	— Хей! Не! Какво? — Влаго диво размаха ръце и без да иска разпиля няколко от фигурите на играта. — Чакайте! Чакайте! Има си правило! Голем не може да наранява човек, нито да позволи човек да бъде наранен!
	Лорд Ветинари повдигна пръст.
	— Моля, изчакайте за момент, г-н Помпа. Отлично, г-н Мустак, а сега можете ли да си спомните остатъка от правилото?
	— Остатък? Какъв остатък? — промълви Влаго. — Няма остатък!
	Лорд Ветинари повдигна вежда и късо каза:
	— Г-н Помпа?
	— … Освен Ако Не Получи Заповед От Надлежно Упълномощена Институция — произнесе големът.
	— Тази част не я бях чувал досега — призна си Влаго.
	— Не сте ли? — искрено се учуди Ветинари. — Не мога да си обясня защо някой би пропуснал да я спомене. Едва ли е уместно да се даде на чука правото да откаже да удря пироните, нито пък е удачно трионът да оценява морално дървесината, която ще отреже. Така или иначе, аз държа на служба г-н Трупър, палачът, когото вие разбира се познавате, както и Градската стража, войската и, от време на време, някои други… специалисти, които имат пълното право да убиват, за да се защитят или, за да предпазят града и неговите интереси — Ветинари започна да вдига разпилените фигурки и внимателно да ги връща върху плочата. — Защо за г-н Помпа да важат други правила, само защото е направен от глина? В крайна сметка, това се отнася за всички ни. Г-н Помпа ще ви придружи до работното ви място. Официалната версия е, че той е с вас в ролята си на телохранител, какъвто е уместно да придружава висш държавен служител. Само ние ще си знаем, че той има и… допълнителни инструкции. По природа големите са изключително морални създания, г-н Мустак, но е възможно моралът им да ви се стори малко… старомоден?
	— Допълнителни инструкции? — попита Влаго. — А дали ще е проблем да обясните и на мен какво точно включват те?
	— Да — патрицият издуха една прашинка от малката каменна фигура на трол и я постави на съответното квадратче.
	— И? — попита пак Влаго след кратка пауза.
	Ветинари въздъхна.
	— Да, би било проблем да ви разкрия точните му инструкции. Вие сте напълно лишен от права тук. Между другото, конфискувахме ви коня, понеже той е бил използван при извършване на престъпление.
	— Това е жестоко и необичайно наказание! — възропта Влаго.
	— Така ли? — възкликна Ветинари. — Предложих ви чиновническа служба, относителна свобода на движение, работа на чист въздух… мога да се съглася, че офертата ми е необичайна, но жестока? Не бих казал. Все пак, убеден съм, че в подземията ни се намират някои доста древни методи за наказание, които са изключително жестоки и вероятно често необичайни. Може би ще ви е интересно да се запознаете с тях на практика, за да можете сам да направите сравнение? А и да не забравяме, че винаги можем да ви пратим да си поиграете с връвта.
	— С кое? — не разбра Влаго.
	Дръмнот се приведе напред и прошушна нещо в ухото на господаря си.
	— О, извинете ме — поправи се Ветинари. — Исках да кажа, че може да потанцувате на края на въжето. Изборът е ваш, г-н Мустак. Винаги има избор, г-н Мустак. О, и между другото, известен ли ви е вторият интересен факт относно ангелите?
	— Какви ангели — сопна се Влаго ядосан и объркан.
	— О, боже, хората просто не слушат внимателно — отбеляза Ветинари. — Не помните ли? Първият интересен факт относно ангелите? Споделих го с вас вчера? Предполагам, мислите ви са били ангажирани с нещо друго. Вторият интересен факт, относно ангелите, г-н Мустак, е че никога не се явяват повече от веднъж.


>	Глава втора
>	Пощенската станция
#	В която се запознаваме с персонала — още рак — Трактат върху Римуващия се жаргон — „Да бяхте го видели“ — Мъртвите писма — Животът на един голем — Книга Постановления

	Винаги има изход. Винаги има цена. Винаги има начин. Приеми нещата така, мислеше си Влаго: сигурната смърт беше заменена с несигурна смърт и това си е стъпка в положителната посока, нали? Беше свободен да се разхожда наоколо… или поне да накуцва за момента. И някъде в цялата тази ситуацията съвсем реално присъстваше възможността за извличане на облага. Така де, изобщо не беше изключено. Той умееше да вижда възможности там, където други хора виждаха само пустееща земя. Така че нищо нямаше да му стане да се държи прилично няколко дни, нали? Кракът му щеше да оздравее, щеше да има време да проучи ситуацията и да си състави планове. Можеше дори да провери колко точно неразрушими са големите. Все пак, те са просто малко по-едри грънци, нали така? А грънците редовно се строшават. Случва се.
	Влаго фон Мустак вдигна очи и ги впери в бъдещето си.
	Централната пощенска станция на Анкх-Морпорк имаше измъчена на вид фасада. Това беше сграда, създадена да служи за определени цели. Ето защо, откъдето и да я погледнеш, тя си беше голяма кутия, в която да се натикат служителите, с две крила отзад, които обграждаха голям двор с конюшни. Няколко евтини колони бяха сцепени на две и лепната отвън, тук там бяха издълбани ниши за разни каменни нимфи, около парапета бяха разпръснати няколко каменни урни и ето на — това минаваше за Архитектура.
	Демонстрирайки дълбокото си уважение към мисълта, вложена в тази сграда, добросъвестните граждани или по-вероятно техните деца, бяха покрили стените на височина два метра с множество красиви разноцветни графити.
	Отгоре по цялата си дължина фасадата беше увенчана с надпис, чиито бронзови букви придаваха на камъка най-фини отенъци на зелено и кафяво.
	— „НИТО ДЪЖД, НИТО СНЯГ, НИ ОЩЕ РАК ЩЕ СПРАТ ТЕЗ ПР ТЕН ЦИ ДА ИЗПЪЛНЯТ ВОЯ ДЪЛГ“ — прочете Влаго на глас. — Какво по дяволите означава това?
	— Някога Пощенската Служба Е Била Горда Институция — обясни г-н Помпа.
	— А онези неща там? — Влаго посочи към дъска поставена по-ниско на сградата, където се виждаха, вече олющени, далеч не толкова драматичните думи:
C>
	__НИ НИ ПИТАЙТИ ЗА:__
	_камъне_
	_тролуве със сопи_
	_Всякакви видове дракони_
	_Г-жа Кейк_
	_Гръмадни зелени неща със зъби_
	_Всякакви черни кучета с оранжеви вежди_
	_Дъжт от шпаньоли_
	_мъгла_
	_Г-жа Кейк_
C$
	— Казах, Че Някога Е Била Горда Институция — измърмори големът.
	— Коя е тази г-жа Кейк?
	— Опасявам Се, Че Не Ми Е Известно, Г-н Муштак.
	— Явно доста ги е наплашила.
	— Така Изглежда, Г-н Муштак.
	Влаго се огледа — стоеше насред доста натоварена отсечка на един гъсто населен град, но никой не му обръщаше никакво внимание. От време на време хвърляха по някой поглед към голема и по нищо не личеше да се радват на присъствието му.
	Всичко това му струваше изключително странно. Последният път, когато беше използвал истинското си име, трябва да е бил… дори не беше сигурен… на четиринадесет? Да не говорим, че от бог знае колко време не му се беше случвало да излезе навън без поне лека дегизировка. Чувстваше се гол. Гол и незабележим.
	Той изкачи мърлявите стъпала и отключи вратата без това да предизвика ничие внимание. За негова изненада ключът изобщо не заяде, а вратата, от която се лющеше напукана боя, се отвори без дори да изскърца.
	Зад гърба си дочу кух ритмичен звук. Г-н Помпа ръкопляскаше.
	— Много Добре, Г-н Муштак. Направихте Първата Стъпка Към Кариера, Която Ще Е От Полза Не Само За Вас, Но И За Цялото Общество.
	— Да бе — измърмори Влаго.
	Той пристъпи в огромното сумрачно фоайе. Единственият източник на доста мътна светлина беше масивен, но зацапан купол на покрива. Дори обедните лъчи не можеха да разредят полумрака тук. Влаго забеляза, че гражданите с артистична натура бяха украсили с графити и вътрешността на сградата.
	В мрачината едва се различаваше силуетът на дълъг, разнебитен плот, зад който се виждаха вратички и дупки, където гнездяха гълъби.
	Съвсем истински гнезда със съвсем истински гълъби в тях. Въздухът беше изпълнен с кисело-солената миризма на отлежала птича тор. А когато стъпките на Влаго отекнаха по мраморните плочи, няколкостотин гълъба стреснати излетяха едновременно и се заизвиваха нагоре към пукнатина в покрива.
	— Лайняна работа — каза Влаго.
	— Съветвам Ви Да Избягвате Грубия Език, Г-н Муштак — обади се г-н Помпа зад него.
	— Че защо? Стените са покрити с груб език! Както и да е, изразявах се буквално, г-н Помпа. Погледни, тук има тонове лайна — гласът на Влаго отекна като ехо сред стените на просторното помещение. — Кога последно е било отворено това място?
	— Преди двадесет години, г-н пощенски началник.
	Влаго се огледа.
	— Кой каза това? — гласът сякаш се беше разнесъл едновременно от всички посоки. Последва звук от провлачени стъпки и потракване на бастун и от сивия, застоял, прашен въздух изплува силуетът на прегърбен старец.
	— Аз съм Грош, сър — изхриптя той. — Младши пощальон Грош. На вашите услуги, сър. Вие само речете, само речете, сър, и ще се втурна на работа с пълна сила — старчето спря и се закашля дълго и мъчително, а кашлицата звучеше сякаш някой упорито млати чувал с камъни о стената. Влаго забеляза, че лицето му е украсено от къса четинеста брада, видът на която несъмнено говореше, че са прекъснали собственика й, докато е разкъсвал със зъби жив таралеж.
	— Младши пощальон, значи?
	— Точно тъй, сър. По-право си е да съм старши пощальон, ама, на, никой не се задържа тука достатъчно дълго, че да ме повиши, сър — постара се да обясни старецът и веднага избухна в нов вулканичен пристъп на кашлица.
	Влаго си помисли, че старецът не е кандидат за повишение, а за пенсия, но на глас каза:
	— Значи работите тук?
	— Тъй ами, сър, тук работя. Сега сме само аз и младежът. Той е много нахъсан, сър. Гледаме да държим мястото разтребено сър. Както си е по Постановленията.
	Влаго се беше вторачил и не можеше да отмести поглед. Г-н Грош носеше тупе. Някъде по широкия диск можеше да се е родил човекът, на когото му отива да носи тупе, но този човек определено не беше г-н Грош. Беше кестеняво на цвят, неподходящ размер, неправилна форма, невъзможен стил и като цяло — съвършено сбъркано.
	— А, виждам, че ми се чудите на косата, сър — отбеляза Грош с неприкрита гордост, докато тупето леко се извъртя. — Съвсем истинска е, да знаете, не са никакви сушенки.
	— Ъъ… сушенки? — попита Влаго.
	— Извинете, сър, не трябваше да се изразявам на жаргон. Сушенки, в смисъл „ошав от сушенки“. Това е от жаргона на Мътивир*. Ошав от сушенки, означава перука. Малцина на мойте годинки си носят собствената коса. Сгур’ туй си мислите. Всичко идва от здравословния чист живот.
	[* Аритмичен римуващ жаргон на Мътивир — известни са множество римуващи жаргони, от които произтичат такива популярни изрази като: „мазалка“ („пързалка“), „парам-паджик“ („алкохолик“) и „дебела глава“ („Обща теория на относителността“). Уличният римуващ жаргон на Мътивир е вероятно уникален с това, че той на практика, не използва рими. Никой не е наясно каква е причината за това, но до момента са се очертали няколко теории: 1) жаргонът е изключително сложен и следва свои тайни правила; 2) Мътивир съвсем точно отговаря на името си или 3) жаргонът е създаден да дразни чужденците, което всъщност важи за повечето жаргони.]
	Влаго продължително огледа извисяващите се камари тор, потопили помещението в смрад и измърмори:
	— Много добре, г-н Грош, отлична работа. А, на мен полага ли ми се офис… или нещо подобно?
	За момент, видимият участък от лицето на стареца, подаващ се над окупираната от брадата долна половина, придоби ужасен вид.
	— Ами да, сър, таквоз, имате си, сър — избърбори той набързо. — Ама вече не ходим там, сър, о, не, зарад’ пода, сър. Много е опасно, сър. Зарад’ пода. Може всеки момент да пропадне. Ний ползваме съблекалнята на персонала, сър. Я най-добре да ви покажа.
	Влаго едва де удържа да не се разхили.
	— Добре — съгласи се той и после се обърна към голема — Ъм…, Г-н Помпа?
	— Да, Г-н Муштак? — отзова се големът.
	— Позволено ли ти е да ми оказваш някакво съдействие или задачата ти е да се навърташ наоколо, докато дойде ред да ме фраснеш по главата?
	— Не Е Нужно Да Ме Обиждате, Сър. Позволено Ми Е Да Оказвам Подходяща Помощ.
	— Значи ще успееш да разкараш птичите лайна и да пуснеш малко светлик тук вътре?
	— Разбира Се, Г-н Муштак.
	— Ще можеш?
	— Един Голем Не Се Бои От Работа, Г-н Муштак. Ще Установя Местонахождението На Най-близката Права Лопата — г-н Помпа се отправи към плота, останал в другия край на помещението, и брадатият младши пощальон изпадна в паника.
	— Не — изквича той и се понесе след голема. — Никак не ви трябва да ги пипате онез’ камари.
	— Подът и там ли подлежи на срутване, г-н Грош? — поинтересува се Влаго жизнерадостно.
	Грош метна поглед от Влаго към голема и обратно. Отвори уста да проговори и пак я затвори, понеже мозъкът не му подаде никаква реплика. Накрая въздъхна.
	— Я, хайде да слезем в съблекалнята. От тук, господа.


	Докато следваше г-н Грош, Влаго от близо се запозна с миризмата, която се разнасяше от стареца. Не че беше лоша, просто… странна. Имаше лек химически отенък, смесен с острия лютив аромат на всяко лекарство за гърло, познато на човечеството и съвсем фин намек за престояли картофи.
	Съблекалнята се оказа в подземието, накъдето слизаше стълбище. Там очевидно подът не беше заплашен от пропадане, защото просто нямаше накъде да пропадне. Помещението беше дълго и тясно. В единия край имаше чудовищно огромна пещ, която, както Влаго научи по-късно, някога беше захранвала един вид отоплителна система, с която пощата, като изключително напредничава за времето си сграда, е била снабдена. Сега до пещта се мъдреше малка тумбеста печка, чиято долна половина беше яростно загрята до ярко червено. На печката беше сложен грамаден черен чайник.
	Атмосферата в съблекалнята любезно уведомяваше новодошлите, че в стаята присъстват чорапи и евтини въглища и отсъства вентилация. Покрай стената бяха подредени разнебитени дървени шкафчета, а боядисаните по вратите им имена, се лющеха. С не малко усилия в стаята проникваше и светлина, промъкнала се през мътни прозорци близо до тавана.
	Каквото и да е била първоначалната роля на това помещение, то, без сянка от съмнение, се беше превърнало в стая, споделяна от двама души. Двама души, които се погаждаха, но бяха теглили съвсем ясна линия между „мое“ и „твое“. Въпросната линията беше начертана с боя по пода, стените и тавана и отчетливо отделяше две половини, всяка със собствено тясно легло опряно о стената. Стига само всеки да си стои в своята половина, говореше линията, и няма да имаме повече… грижи.
	В средата беше поставена маса, така че двата й края да навлизат по равно във всяка половина. Две тенекиени паници и няколко чаши бяха внимателно разпределени в двата края на масата. Точно по средата й беше центрирана солница. Около нея разделителната линия формираше кръг, отделящ солницата в своя собствена неутрална зона.
	Едната половина на тясната стая беше заета от прекомерно голяма, мърлява полица, затрупана с буркани, бутилки и стара хартия. Приличаше на работното пространство на химик, който го изграждаше в движение или просто не го беше разтребил след последната експлозия. В другата беше поставена стара масичка за карти, върху която множество малки кутийки и филцови ролки бяха подредени със стряскаща прецизност. До тях на стойка беше поставена най-грамадната увеличителна лупа, която Влаго беше виждал.
	От тази страна, стаята беше безупречно чиста. От другата тежко настъпваше бъркотия, която заплашваше скоро да прекрачи Границата. Всъщност при по-внимателен оглед, точно до Граничната линия откъм Мърлявата половина се забелязваше лист хартия, който или е бил в много странна форма, или някой с прецизност, търпение и вероятно с помощта на бръснач, е отрязал онова хартиено крайче, което се е протегнало твърде далече.
	Насред стерилната половина на стаята се беше изправил млад мъж. Явно той, както и Грош, беше очаквал Влаго, но не беше съвсем овладял изкуството на стоенето мирно или поне не го разбираше напълно. Дясната половина на тялото му се справяше със стойката „мирно“ много по-успешно от лявата и в резултат, той се беше изкривил като банан. Със своята нервно ухилена физиономия и широко облещени очи, младежът излъчваше хъс, вероятно далеч отвъд рамките на нормалното, и оставяше присъстващите с категоричното впечатление, че във всеки момент може да ги сръфа. Беше облечен със синя памучна риза с надпис „Питайте ме за топлийки!“
	— Ъъ… — каза Влаго.
	— Стажант пощальон Станли — измърмори Грош. — Сираче, сър. Много тъжна история. Дойде при нас от сиропиталището Братчетата на Офлър. Живеел във ферма, някъде из пущинака, и двамата му родители се поминали и той бил отгледан от грах.
	— Искате да кажете, че е бил отгледан С грах, г-н Грош?
	— ОТ грах, сър. Крайно необичаен случай. Не е лош момък, стига да не се разстрои, ама главата му не е съвсем на място, ако ме разбирате.
	— Ъм… предполагам — отвърна Влаго. После бързо се обърна към Станли. — Значи поназнайваш туй-онуй за топлийките, а? — попита той с възможно най-приветлив тон.
	— Несър! — изстреля Станли и само дето не отдаде чест.
	— Но на ризата ти пише…
	— Знам всичко за топлийките, сър — продължи Станли. — Всичко, което има да се знае!
	— О, ами това е, ъм… — подхвана Влаго.
	— Абсолютно всеки факт относно топлийките, сър. Всичко, което може да ви хрумне. Питайте, каквото искате, сър!
	— Ами… — Влаго се запъна, но дългогодишният опит си каза думата. — Чудя се колко топлийки са били изработени в този град миналата год…
	Той рязко млъкна. По лицето на Станли беше настъпила промяна: то просветна и изгуби тихия намек, че собственикът му всеки момент ще се опита да ви изгризе ухото.
	— Миналата година общо всички работилници за топлийки в Анкх-Морпорк (известни като топлийници) са изработили двадесет и седем милиона, осемстотин и осемдесет хиляди, деветстотин седемдесет и осем топлийки — произнесе Станли, докато отвлечено се взираше в своя собствена блажена вселена, изпълнена с топлийки. — Това включва топлийки с восъчни главички, стоманени, пиринчени, със сребърни глави, изцяло сребърни, двоен размер, машинно и ръчно изработени, телчета за телбод и декоративни игли, но не и значките, които изобщо не трябва да се слагат в една категория с истинските топлийки, понеже са по-скоро джунджурийки, сър…
	— О, да, май съм виждал някакво списание по въпроса — измънка Влаго отчаяно. — Как се казваше, ъъ… Месечник на топлийките?
	— Ох, майчице — чу зад гърба си. Лицето на Станли се сгърчи в нещо прилично на котешка задница с нос.
	— То е за любители — изсъска той. — Те не са истински отдадени на топлийките. Не им пука за тях! Така казват, но вече всеки месец отделят цяла страница за игли. Игли?! Всеки може да колекционира игли. Те са просто топлийки с дупка. Който го вълнуват иглите да си чете Популярни игли! Ама на тях просто не им пука.
	— Станли е редактор на Абсолютни топлийки — прошепна Грош зад Влаго.
	— Не мисля, че съм попадал на това списание… — подхвана той.
	— Станли, помогни на асистента на г-н Мустак да намери лопата ако обичаш — повиши глас Грош. — После върви да си сортираш топлийките, докато се поуспокоиш. На г-н Мустак няма да му хареса да види един от твоите Малки моменти — момчето хвърли празен поглед към Влаго.
	— … миналия месец публикуваха статия за игленици — мърмореше Станли като се затътри навън от стаята. Големът го последва.
	— Той е добър момък — каза Грош, след като двамата бяха излезли. — Само дето в главата му потраква туй-онуй. Оставете го насаме с топлийките му и нямате грижи. От време на време просто става… напрегнат, туйто. О, между другото, нашата малка групичка всъщност се състои от трима членове, сър…
	В стаята беше влязъл голям черно-бял котарак. Той не обърна никакво внимание нито на Влаго, нито на Грош, а бавно се отправи към старо раздърпано кошче на пода. Влаго се оказа на пътя му. Котаракът вървя, докато главата му леко побутна крака на мъжа и после спря.
	— Това е г-н Писанчо, сър — каза Грош.
	— Писанчо? — учуди се Влаго. — Някой сериозно си е кръстил котката така? Мислех, че е само шега.
	— Не е шега, сър, името е по-скоро описателно. Най-добре се отместете, сър, инак ще си стои там цял ден. Той е на двадесет години и си има навици.
	Влаго отстъпи встрани. Котаракът необезпокоявано продължи към кошчето си и се сви на кълбо вътре.
	— Сляп ли е — попита Влаго.
	— Не, сър, има си установено ежедневно разписание и се придържа към него до секундата. Много е търпелив за котка. Не обича разместванията. Ще свикнете с него.
	На Влаго не му хрумна никакъв отговор, но усещаше, че трябва да каже нещо, затова кимна към стъкларията по полицата на Грош.
	— Да не би да се занимавате с алхимия, г-н Грош? — попита той.
	— Несър! Аз практикувам народна медицина! — гордо каза Грош. — Не вярвам на доктори, сър! В живота си не съм боледувал нито ден! — той тупна гърдите си при което се разнесе глух звук, рядко свързван с жива плът. — Бархетен плат, гъша мас и горещ хлебен пудинг, сър! Нищо друго не защитава така гърдите от зловредните изпарения! Налагам пресен слой всяка седмица и бацилите дори не доближават носа ми. Много здравословно, напълно естествено!
	— Ами… добре — съгласи се Влаго.
	— Сапунът е най-голямата злина, сър — поверително сподели Грош. — Ужасен е, отмива здравословните телесни течности. Аз викам, остави нещата да си текат, както са си, напълни си чорапите със сяра, грижи се за гръдния си компрес и да не ти пука от нищо! Сега, вие сте млад мъж, сигурно се тревожите как да поддържате във форма малкия…
	— Това за какво служи — припряно го прекъсна Влаго, като вдигна бурканче пълно с някаква зелена каша.
	— Това, сър? Това е против брадавици. Върши чудесна работа. Напълно естествено, не е като нещата, дето би ти дал докторът.
	Влаго предпазливо го подуши.
	— От какво е направено?
	— Арсеник, сър — спокойно го уведоми Грош.
	— Арсеник?
	— Напълно естествено, сър. И зелено.
	Така, установи наум Влаго, докато оставяше бурканчето обратно много внимателно, явно това, което минава за нормално в рамките на пощенската станция рязко се разминава от идеята за нормално на целия останал свят. Дано да им свикна. Той реши, че най-добре да се държи като ентусиазиран, но объркан началник. Така или иначе, като махнем ентусиазма, останалото си беше реалното му състояние.
	— Ще ми помогнете ли, г-н Грош? — попита той. — Не разбирам нищо от пощи!
	— Ами, сър, какво сте работил преди?
	Кражби. Измами. Фалшификации. Злоупотреби. Но никога — и това беше особено важно — не му се беше случвало да си служи с насилие. Никога. Влаго беше категоричен по въпроса. Освен това, ако не беше наложително, той предпочиташе да не се промъква тайно. Ако в един през нощта те хванат в трезора на банката, облечен в черен екип с множество малки джобчета, това би могло да изглежда подозрително, така че защо да го правиш? С внимателно планиране, подходящ костюм, документи и най вече с правилното поведение, човек може да обере банката посред бял ден, а на тръгване мениджърът лично ще му държи вратата отворена. Да пробутва фалшиви пръстени и да се възползва от алчността на местните идиоти просто помагаше на Влаго да не изгуби форма.
	Всичко беше в лицето. Той имаше честно лице. И много обичаше, когато хората се взираха твърдо в очите му, за да открият истинската му скрита личност, защото той имаше цял отбор скрити самоличности за всеки възможен случай. Що се отнася до солидното ръкостискане, практиката му беше помогнала да изкове такова ръкостискане, към което можеше да се закотвят кораби. Всичко се свеждаше до умението да общува с хората. Специален вид умение. Преди да успееш да пробуташ на хората стъкло вместо диамант, трябва да успееш да ги убедиш, че виждат пред себе си именно диамант. Това беше номерът, обобщаващ всички номера. Да промениш мирогледа на хората. Да им позволиш да видят света такъв, какъвто им се иска да бъде.
	Откъде, по дяволите, Ветинари беше научил името му? Беше прочел фон Мустак като отворена книга! А и Стражата тук беше… чудовищна! Що се отнася до това да насъскаш голем по дирите на някой човек…
	— Бях чиновник — каза Влаго.
	— Книжен плъх, значи — попита Грош, като го пронизваше с поглед.
	— Да, занимавах се предимно с книжа — това не беше лъжа, все пак картите, чековете, акредитивните писма и банковите ордери, всички бяха направени от хартия.
	— Аха, и вие значи. Ами какво да се прави. Ще се посместим и ще ви направим местенце при нас, няма страшно.
	— Но от мен се очаква да съживя пощата, така че да работи, както е работила преди, г-н Грош.
	— Ама, разбира се — каза старчето. — Я най-добре елате с мен, г-н пощенски началник. Явно са пропуснали да ви рекат едно-две неща.
	След това той поведе Влаго обратно към сумрачната голяма зала, като по целия път от ботушите му се сипеше жълтеникав прах.
	— Баща ми ме водеше тук, когато бях хлапе. В ония дни имаше много пощенски семейства. От тавана висяха ония грамадни стъклени дрънчащи неща. Такива дето светят…
	— Полилеи? — предположи Влаго.
	— Туй трябва да е било. Имаше два такива. И навсякъде имаше мед и месинг, излъскани като злато. Имаше балкони, сър, обикаляха голямата зала на всеки етаж, перилата им бяха изковани от желязо, ама приличаха на дантела. И всички гишета бяха направени от рядка дървесина, казваше тате. И хора! Това място гъмжеше от хора! Вратите никога не стояха затворени, дори посред нощ. О, а нощем, сър, отзад в големия двор, да бяхте го видели сър! Светлините! Каретите, които пристигаха и заминаваха, конете от чийто гръб се вдигаше пара… О, сър да бяхте видял всичко това с очите си! Мъжете които товареха впряговете… те имаха такова едно нещо… едно устройство, което можеше да вкара каретата в двора и да я изкара обратно за една минута, сър, една минута! Колко беше оживено, оживено и шумно! Казваха, че можеш да дойдеш тук от Кукличките или дори от Касапниците, да пуснеш писмо до самия себе си и после ще трябва да бягаш като хала, като същинска хала, сър, ако искаш да изпревариш пощальона до собствения си дом! И униформите, сър, кралско синьо с месингови копчета! Ех, да ги бяхте видели, сър! И…
	Влаго хвърли поглед над рамото на бъбривия старец към най-близката камара птича тор, където г-н Помпа беше спрял да копае. Известно време големът побутва смрадливата купчина, а после се изправи и тръгна към мъжете, като държеше нещо в ръка.
	— … а когато големите карети пристигаха чак от планините, роговете им се чуваха на разстояние цели мили. Да ги бяхте чули, сър! А ако някой се опиташе да ги нападне, имаше си мъже, които излизаха и…
	— Какво има, г-н Помпа — попита Влаго, като прекъсна Грош насред изречението.
	— Учудващо Откритие, Пощенски Началник. Както Вече Бях Предположил, Камарите Не Са Изцяло Съставени От Тор. За Да Се Събере Такова Количество, Биха Били Нужни Хиляди Години, Сър.
	— Добре, тогава от какво са направени?
	— Писма, Сър — каза големът.
	Влаго обърна поглед към Грош, който потрепери нервно.
	— О, да, тъкмо се канех да ви обясня.


	Писма…
	… не им се виждаше краят. Камарите изпълваха всяко помещение в сградата и преливаха в коридорите. Оказа се, че на практика офисът на началника наистина не може да се ползва заради състоянието на пода си — той беше затрупан под три метра писма. Цели коридори бяха напълно блокирани. Всички шкафове бяха натъпкани с писма. Ако човек имаше глупостта да отвори някоя врата небрежно, щеше да бъде затрупан от жълтеникави пликове. Дъските на пода подозрително се издуваха нагоре. Хартия се подаваше и през пукнатини по разпадащата се мазилка на тавана.
	В сортировъчното помещение, голямо почти, колкото главната зала, имаше отделни камари достигащи шест метра височина. Тук-там от бумагите се подаваха архивни шкафове, като същински айсберзи.
	След като се беше ровил в тях само половин час, Влаго вече си мечтаеше за вана. Все едно се разхождаше сред гробници в пустинята. Миризмата на старите пликове го задавяше, сякаш гърлото му бе посипано с жълт прах.
	— Казаха ми, че тук ми се полага апартамент — изграчи той.
	— Тъй си е, сър. Младежът и аз го потърсихме онзи ден. Бях чувал, че е от другата страна на офиса ви. Така че момчето се спусна до края на въжето. Каза че напипал врата, но до тогава вече беше потънал два метра под писмата и едва успяваше да си поеме въздух. Беше си истинско мъчение, сър, затова го издърпах обратно.
	— Цялата сграда е пълна с недоставени писма?
	Бяха се върнали в съблекалнята. Грош беше допълнил черния чайник с вода и той вече вдигаше пара. В другия край на стаята, приседнал до разтребената си малка масичка, Станли броеше топлийки.
	— Кажи-речи сър. С изключение на мазето и конюшните — каза старецът, докато изплакваше два тенекиени канчета в леген с не особено чиста вода.
	— Значи дори офисът на нач… моят офис е натъпкан с недоставени писма, но мазето са го оставили празно? В това няма никаква логика!
	— О, ама не може да се ползва мазето, сър, о, не и мазето — Грош звучеше искрено шокиран. — Там е твърде влажно. Влагата ще унищожи писмата за нула време.
	— Ще ги унищожи — произнесе Влаго безизразно.
	— Влагата им е най-големият враг сър — потвърди Грош, с увереността, че споделя висша мъдрост.
	— Да унищожи писма от мъртви хора до мъртви хора — продължи Влаго със същия лишен от емоция глас.
	— Ама ние няма как да сме сигурни, че са мъртви, сър — поясни старецът. — Т.е. имам предвид, ние нямаме доказателства по въпроса.
	— Ама, разбира се, че няма. Все пак, някои от тези пликове са само на сто години! — възкликна Влаго. Главата го болеше от праха, гърлото му стържеше заради сухия въздух и нещо у стареца като цяло му играеше по нервите. Той криеше нещо от него. — Какво са сто години за някои хора. Обзалагам се, че обществото в лицето на всички вампири и зомбита все още си проверява пощенските кутии всеки ден, нали така?
	— Няма нужда да държите такъв тон, сър — произнесе Грош сухо. — Изобщо няма нужда. Не можете да унищожите писмата. Просто не можете. Това е пощенска злоупотреба, сър. То не е просто престъпление. То е, то е…
	— Грях? — предположи Влаго.
	— О, по-лошо е от грях — отсече Грош с ехидна усмивка. — За греховете ще ви държи отговорен само бог. По мое време, ако човек повредеше пощата, трябваше да отговаря пред главния пощенски инспектор Гръмоломни. Ха! А най-голямата разлика между двамата беше, че бог понякога прощава.
	Влаго се опита да открие поне следа от здрав разум в сбръчканото лице пред себе си. Рошавата брада беше издържана в няколко различни цвята, без да е ясно дали те се дължат на мръсотия, чай или някакви случайни атмосферни влияния. Приличаше на отшелник. Само на отшелник би му се разминало да носи такава перука.
	— Извинете ме — каза Влаго. — Значи смятате, че като натикате нечии писма под дъските на пода за стотина години, това не им вреди?
	Внезапно Грош доби съсипан вид, брадата му потръпна. После се закашля — дълбока, насечена, стържеща кашлица се изтръгна от него на тежки разкъсващи пристъпи. От това стъкларията се разтрепери, а от дъното на панталоните му се надигна фин жълт прах.
	— Извинете ме за момент — успя да изхрипти Грош и започна да опипва джобовете си, докато измъкна надраскана очукана тенекиена кутийка.
	— Смучете ли, сър? — попита той, докато по бузите му се стичаха сълзи. Той поднесе кутийката към Влаго.
	— Тези са Номер 3, сър, много леки, аз сам съм си ги правил. Естествени церове от естествени съставки, така ги върша аз нещата, сър. Трябва се да държат гърдите чисти, инак ще ни видят сметката.
	Влаго си взе голямо виолетово драже от кутийката и го подуши. Усети слаба миризма на анасон.
	— Благодаря, г-н Грош — каза Влаго, но за да не си помисли старецът, че това ще мине като подкуп, той продължи твърдо. — Пощата, г-н Грош? Да натиквате неразнесената поща във всяко празно кътче не е във вреда на писмата?
	— Това е по-скоро… отлагане, сър. Просто… забавяне на процеса. За известно време. Не е като да сме решили изобщо да не я доставим, сър.
	Влаго се взря в притесненото изражение на Грош и усети, че губи почва под краката си, както се случва, когато осъзнаеш, че говориш с човек, който само привидно принадлежи към човешката цивилизация. Не точно отшелник, а по-скоро корабокрушенец, живеещ в сграда, която беше личният му пустинен остров, отделен от целия останал свят, който е продължил по пътя си, докато тук на острова здравият разум полека се изпарявал.
	— Г-н Грош, не искам да ви меля сол или нещо подобно, ама там отвън има хиляди писма под тънък слой птичи лайна… — произнесе той много бавно.
	— Всъщност, тая работа не е чак толкова лоша, както ви се струва — каза Грош и млъкна за момент, докато шумно смучеше природосъобразното си драже против кашлица. — Птичите изпражнения са много суха материя и създават твърд защитен слой върху пликовете…
	— Но защо всички тези пликове са тук, г-н Грош? — не забравяй, напомни си Влаго, умението да общуваш е важно. Не ти е позволено да му светнеш един.
	Младшият пощальон избегна погледа му.
	— Ами, знаете как е… — опита се да обясни той.
	— Не, г-н Грош, не мисля, че знам.
	— Ами… може би човек е много зает, има да прави пълна обиколка, може би е Прасоколеда, има сума ти картички, нали разбирате, и инспекторът го е погнал, задето не си спазва разписанието. И тогава е възможно човек да натика половината писма някъде, на сигурно място… ама, нали, понеже ще ги разнесе по-късно. Така де, не е негова вината, ако постоянно го претоварват. Защото на следващия ден торбата му е дори по-пълна, понеже всички така го притискат, и той си мисли: „Днес ще занеса няколко, а после в четвъртък имам почивен ден и тогава ще наваксам със закъснелите“. Обаче, виждате ли, до четвъртък му се събират толкова пропуснати доставки, че вече не може да ги разнесе за един ден, защото всички винаги искат от него повече, винаги повече. И той е уморен, сър, уморен като куче и си мисли: „Скоро ще мога да взема отпуск“, но дотогава нещата вече са станали непоправими. Накрая нещата вече бяха… неприятни. Чисто и просто бяхме прекалили, сър, туй то, бяхме се надценили. Понякога нещата се провалят с такава сила, че е по-добре повече да не се занимаваш с тях, отколкото да се опитваш да ги поправиш. Така де, откъде изобщо би могъл да почне човек?
	— Мисля, че схващам ситуацията — каза Влаго, а на ум добави: вие лъжете, г-н Грош или по-скоро, не ми казвате всичко. А това което пропускате да ми кажете е много важно, не е ли така? Аз съм професионален лъжец, г-н Грош, а вие сте само аматьор, макар и талантлив.
	Грош, който си нямаше представа какви мисли се въртят в главата на събеседника му, успя да изцеди плаха усмивка.
	— Ето обаче какъв е проблемът… как ви е малкото име, г-н Грош? — попита Влаго.
	— Толивър, сър.
	— Чудесно име. Та значи, Толивър, проблемът е, че това, за което вие говорите, можем, за целите на този разговор, да сравним с миниатюра. А всичко това от друга страна — Влаго посочи с широк жест сградата и цялото й съдържание — е гигантски триптих пресъздаващ исторически сцени, сътворението на света и благоволението на боговете заедно със съответстващ храмов таван, представящ величествената небесна твърд и като капак на всичко, някъде там се мъдри и портрет на жена със смахната усмивка, ей така, да не би да се пропусне нещо! Толивър, опасявам се, че вие не сте напълно откровен с мен.
	— Съжалявам, сър — извини се Грош, който явно съзнаваше, че е в нарушение и това леко го изнервяше.
	— Това може да ви струва работата, както знаете — каза му Влаго, като напълно съзнаваше колко глупаво звучи тази заплаха.
	— Може, сър, може да се опитате да се отървете от мен — потвърди Грош полугласно. — Ама, освен младежа, аз съм ви единственият служител. Пък вие не знаете нищичко за Постановленията, сър. Само аз си знам какво трябва да се прави тук. И пет минути няма да изкарате без мен. Даже няма да ви хрумне да пълните мастилниците всеки ден!
	— Мастилници? Да се пълнят мастилници? — недоумяваше Влаго. — Но това е просто една стара сграда пълна с… с мъртва хартия! Тук не идват никакви клиенти!
	— Мастилниците трябва да са винаги пълни, сър. Пощенски Постановления — заяви Грош твърдо. — Трябва да следваме Постановленията, сър.
	— Но защо? Тук явно нито се приема, нито се разнася поща! Просто си висим наоколо и безделничим.
	— Не, сър, ние не просто си висим тук — подхвана Грош търпеливо. — Ние следваме пощенските Постановления. Пълним мастилниците, лъскаме месинга…
	— Ама не чистите птичите лайна!
	— Странно наистина, сър, но Постановленията не казват нищо по този въпрос — каза старецът. — Истината е, сър, че вече никой не се нуждае от нас. Всички са обсебени от проклетите щракалки, щрак, щрак, щрак. Тия дни, всеки си има по една такава кула, сър. Със скоростта на светлината, разправят. Ха! Ама са бездушни сър, никой не си е вложил сърцето и душата в тях. Мразя ги! Ама инак, ние сме винаги готови, сър. Само ако се появи някаква поща, ще се заемем с нея, сър. Ще се втурнем да работим сър, през глава ще се втурнем. Само че не ни носят никакви писма.
	— Естествено, че няма да ви носят! Явно хората в този град отдавна са проумели, че вместо да си носят писмата в пощата, със същия успех може да ги хвърлят на вятъра.
	— Не, сър, не сте прав. Ние пазим всички писма. Това правим. Запазваме всичко, както си е. Стараем се да не нарушаваме реда — тихичко обясни Грош. — Стараем се да не нарушаваме естествения ред на нещата!
	Начинът, по който го каза, накара Влаго да се замисли.
	— За какъв ред, говорите? — попита той.
	— О, нищо, сър. Просто… гледаме да сме внимателни.
	Влаго огледа стаята. Дали внезапно не беше отесняла? Дали сенките не са бяха удължили и сгъстили? Не беше ли въздухът внезапно изстинал?
	Не, нищо такова. Но Влаго определено почувства, че пропуска нещо. Усети че космите по врата му настръхват. Беше чувал, че това се случва, понеже човекът е произлязъл от маймуните, а те реагират така, когато зад гърба им се промъква тигър.
	В действителност зад гърба му беше г-н Помпа. Просто си стоеше там, а очите му горяха по-ярко, отколкото очите на, който и да било тигър. Това беше дори по-лошо. Тигрите не биха могли да последват човек отвъд морето и понякога им се налага да спят.
	Влаго се отказа. Г-н Грош се беше вкопчил в някакъв свой отживял свят.
	— И на вас ви харесва този начин на живот? — попита той стареца.
	За първи път от началото на разговора Грош го погледна право в очите.
	— Все е по-добре от смъртта, сър — обясни той.


	Г-н Помпа последва Влаго през цялата зала и навън през главната врата, при което Влаго се обърна назад към него.
	— Добре, какви точно са ти инструкциите за мен? — настоя да знае той. — _Навсякъде_ ли ще ме следващ? Знаеш, че не мога да ти избягам.
	— Можете Да Се Движите Свободно В Рамките На Града И Неговите Околности — избоботи големът. — Но Докато Се Установите, Аз Съм Длъжен Да ви Следвам За Ваша Сигурност.
	— Сигурност срещу какво? Нечие недоволство, че на прадядо му пощата закъснява?
	— Нямам Представа, Сър.
	— Имам нужда от чист въздух. Какво изобщо се е случило там вътре? Защо е толкова… зловещо? Какво се е случило с пощенската станция?
	— Нямам Представа, Сър — повтори г-н Помпа равно.
	— Нямаш представа? Но ти живееш в този град — сряза го Влаго саркастично. — Да не си прекарал последните сто години натикан в дупка под земята?
	— Не, Г-н Муштак — каза големът.
	— Добре, тогава защо не можеш… — подхвана Влаго.
	— Бяха Двеста И Четиридесет Години, Г-н Муштак — обясни големът.
	— В смисъл?
	— Времето, Което Прекарах, Натикан В Дупка Под Земята, Г-н Муштак.
	— За какво говориш? — попита Влаго.
	— Както Казах, Толкова Време Прекарах В Дупка Под Земята, Г-н Муштак. Помпа Не Е Моето Име, Г-н Муштак. То Е Моето Описание. Помпа. Помпа 19, За Да Съм По-Точен. Стоях На Дъното На Дупка Дълбока 30 Метра И Помпех Вода. В Продължение На Двеста И Четиридесет Години, Г-н Муштак. Сега Обаче Имам Място Под Слънцето. Така Е По-Добре, Г-н Муштак. Така Е Много По-Добре!


	Същата нощ Влаго лежеше и се взираше в тавана. Който беше на около метър от лицето му. От тавана, близо до него, висеше свещ в огнеупорен фенер. Станли беше настоял за фенера и имаше пълно право. Това място би могло да избухне като бомба. Именно момчето му беше показало пътя до тази стая. Грош още се цупеше някъде. Обаче беше прав проклетникът. Грош беше необходим. Грош на практика се беше сраснал с пощенската станция.
	Денят се беше проточил, а предната нощ Влаго не беше успял да спи добре, предвид факта, че висеше с главата надолу, преметнат през рамото на голема и от време на време го подритваше изнервен кон.
	Нямаше никакво желание да спи тук, но вече нямаше достъп до друго жилище в града, а и жилища не се намираха как да е в този пренаселен град. Съблекалнята никак не му се нравеше, затова накрая просто издрапа до върха на камара стари писма в помещението, което се предполагаше да е негов офис. Не беше чак толкова неудобно. Човек с неговите занимания трябваше да свикне да спи във всякакви ситуации, включително такива, при които само една стена го дели от гневна тълпа, тръгнала по дирите му. Камарите писма поне бяха сухи, топли и не размахваха опасни на вид оръжия.
	Хартията пропукваше под него, докато той се опиваше да се настани по-удобно. Без да се замисля, той взе в ръка случайно писмо. То беше адресирано до човек на име Антимони Паркър на адрес ул. Дървеняк №1 и на гърба бяха изписани буквите З.С.Л.Ц. Влаго отвори плика с нокът. Хартията вътре едва не се разпадна, когато я извади.
C>
	Най-скъпи мой, Тимони,
	Да! Защо й е на жена, осъзнаваща огромната чест, която й оказва един мъж, да се прави на свенлива хитруша в такъв момент! Знам, че вече си говорил с татко и, разбира се, приемам да бъда съпруга на най-милия, най-прекрасния…
C$
	Влаго погледна датата на писмото. То беше написано преди четиридесет и една години. Той рядко се оставяше да бъде оплетен от собствените си мисли, при неговата работа, това можеше да му създаде доста проблеми, но в случая не можеше да не спре и да се замисли дали — отново хвърли поглед на писмото — „Твоя любяща Агнатея“ изобщо се беше оженила за Антимони или романтичната им връзка беше приключила с това писмо, изгубено в книжното гробище.
	Той потръпна и прибра писмото в джоба на сакото си. Трябваше да попита Грош какво означава З.С.Л.Ц.
	— Г-н Помпа! — провикна се след малко.
	В ъгъла на стаята се дочу леко шумолене, когато големът се раздвижи сред хартията, стигаща му до кръста.
	— Да, Г-н Муштак?
	— Абсолютно ли ти е невъзможно да си затвориш очите? Не мога да спя, докато в мен са се втренчили искрящи червени очи. Това ми е… останало от детството, един вид.
	— Съжалявам, Г-н Муштак. Ще Се Обърна С Гръб Към Вас.
	— И това няма да свърши работа. Аз ще си знам че си там. Пък и блясъкът ще се отразява от стената. Сериозно, къде бих могъл да избягам?
	Големът обмисли въпроса.
	— Ще Изляза В Коридора, Г-н Муштак — реши той и започна да си проправя път към вратата.
	— Чудесно. А сутринта искам да ми намериш спалнята, чуваш ли? В някои от офисите все още има свободно място до тавана. Може да избуташ писмата от спалнята ми там.
	— Г-н Грош Не Обича Пощата Да Бъде Местена, Г-н Муштак — избоботи големът.
	— Г-н Грош не е пощенският началник, г-н Помпа. Аз съм.
	Богове, тази лудост е заразна, помисли си Влаго, докато сиянието идващо от голема се отдалечаваше към тъмнината отвън. Аз не съм никакъв пощенски началник. Аз съм просто един нещастник, жертва на някакъв глупав… експеримент. Що за място! Що за ситуация! Що за човек ще повери значима държавна служба на доказан престъпник? Освен, разбира се, всеки редови гласоподавател.
	Той се опита да си представи как може да извърти ситуацията, така че да се измъкне… но през цялото време в главата му се въртеше все един и същи отрязък от разговор.
	Представи си дупка дълбока 30 метра и пълна с вода.
	Представи си мрака. Представи си, на дъното на дупката, човекоподобна фигура сред вихрещата се вода, чиято единствена задача е на всеки осем секунди да завърта една масивна дръжка.
	_Изпомпвай… Изпомпвай… Изпомпвай…_
	Двеста и четиридесет години.
	— И това не ти пречеше? — беше попитал Влаго.
	— Питате Ме Дали Съм Изпитвал Негодувание? Но Моята Работа Беше Важна И Полезна! А И Имаше Много Неща, За Които Да Мисля.
	— На дъното на дупка пълна с мътна вода? За какво толкова имаше да мислиш?
	— За Изпомпване, Г-н Муштак.
	А после, беше обяснил големът, работата му била прекратена, появила се слаба светлина, била спусната платформа, били закачени вериги, той усетил движение нагоре и бил изтеглен в свят на светлина и цветове… и други големи. Влаго знаеше _нещичко_ за големите. Преди хиляди години хората ги създавали от глина и им вдъхвали живот с помощта на някакви свитъци, натикани в главата им и големите никога не се повреждали и никога не спирали да работят. Някои били чистачи, някои вършели най-тежката работа в дъскорезници и леярни, но повечето от тях оставали скрити от погледа. Натикани някъде долу в мрака, те служели да задвижват големите колела. И с това се изчерпваше целият интерес на Влаго към големите. Знаеше също, че по условие, те са винаги честни.
	Но ето че големите бяха почнали да се освобождават. Това беше най-тихата, най социално отговорна революция в познатата история. Те бяха нечия собственост, затова бяха почнали да спестяват средства и да се _откупуват_.
	Г-н Помпа, например, изкупуваше свободата си като сериозно ограничаваше свободата на Влаго. Това можеше да разстрои всеки. Защото някак противоречеше на общото разбиране за свобода, нали?
	Богове — мислите на Влаго рязко се върнаха към действителността — нищо чудно, че Грош смучеше дражета за гърло през цялото време, прахулякът тук можеше да задуши човек!
	Той порови в джобовете си и извади ромбовидното драже, което му беше дал старецът. Изглеждаше безобидно.
	Минута по-късно, след като г-н Помпа се беше промъкнал в стаята и го беше халосал по гърба, димящото хапче беше изхвръкнало от устата му и залепнало за отсрещната стена, където до сутринта беше успяло да разяде доста голямо петно от мазилката около себе си.


	Г-н Грош глътна една лъжица тинктура от ревен и лют червен пипер, за прочистване на гърдите и провери дали мъртвата къртица все още виси на мястото си около врата му, като сигурна защита срещу внезапни нападения от доктори. Всички знаеха, че докторите те разболяват, нямаше никакво съмнение. Единствено природните лекове вършеха работа, а не някакви адски отвари, направени от бог знае какво. Той млясна доволно с устни. Тази вечер наново беше подплатил чорапите си със сяра и усещаше благотворното й въздействие.
	Два фенера просветваха в мекия книжен мрак на главния разпределителен офис. Светлината се процеждаше през външната стъкленица на фенера, напълнена с вода, която да загаси пламъка, ако свещта паднеше. Така фенерите приличаха на светлите израстъци по главите на чудовищните риби, плуващи сред мастилените, смазващо тежки океански дълбини.
	В сумрака се разнесе бълбукане. Грош запуши бутилката си с еликсир и се зае със задълженията си.
	— Бяха ли мастилниците допълнени, стажант пощальон, Станли? — изрече той напевно.
	— Тъй вярно, младши пощальон Грош, пълни до дълбочина една трета инч от върха на мастилницата, съгласно пощенски Постановления относно гишетата, ежедневни разпоредби, правило С18 — отвърна Станли.
	Чу се шумолене, когато Грош обърна страницата на огромна книга поставена на катедра пред него.
	— Може ли пак да видя картинката, г-н Грош? — попита Станли жадно.
	Грош се усмихна. Това се беше превърнало в част от ритуала и той отговори по същия начин, както беше отговарял винаги.
	— Може, но това да ти е за последно. Не е хубаво твърде често да се заглеждаш в лицето на един бог — каза той. — Или, в която и да било друга негова част.
	— Ама нали сте ми казвали, че в голямата зала е имало негова златна статуя, г-н Грош. Хората трябва да са го зяпали през цялото време.
	Грош се поколеба. Но Станли вече не беше дете. Трябваше да научи рано или късно.
	— Да, ама хората не му се заглеждаха много-много в лицето. Повече се зазяпваха по… крилата.
	— На шапката и на глезените му — продължи думите му Станли. — Така че да може да разнася съобщенията със скоростта на… съобщенията.
	Малка капка пот се търкулна от челото на Грош.
	— Предимно по шапката и глезените му, да — потвърди той. — Ъъъ, но… не _само_ там.
	Станли се вторачи в картината.
	— О, да. Тези не ги бях забелязал преди. Той си има крила на…
	— Смокиновия лист — бързо каза Грош. — Така го наричаме.
	— Защо има лист там — попита Станли?
	— Те в стари времена всички са си имали листа, ’щото са се носели по Класически — обясни Грош, облекчен, че разговорът се отдалечава от щекотливия въпрос.
	— Това е смокинов лист. От смокиново дърво.
	— Ха-ха, големи са били шегаджии. Та тук наоколо няма смокинови дървета — заяви Станли с вид на човек разбулил скрит недостатък на утвърдена догма.
	— Точно тъй, момко, браво, ама то листото си е тенекиено — бавничко обясни Грош.
	— А крилете? — пак попита момчето.
	— Ами, предполагам са решили, че, колкото повече крила, толкова по-добре — отговори Грош.
	— Да, ама ако да речем крилете на шапката и на глезените му вземат, че спрат да работят, тогава ще се държи само на единия…
	— Станли! Това е просто статуя! Недей прекалено да се вълнуваш, успокой се! Нали не искаш… да _ги_ разстроиш.
	Станли увеси глава.
	— Те… пак почнаха да ми шепнат, г-н Грош — довери той на стареца тихо.
	— Знам, Станли. И на мен ми шепнат.
	— Помня, когато последният път говореха през нощта, г-н Грош — каза Станли с треперлив глас. — Като затворя очи и виждам буквите…
	— Знам, Станли. Не се тревожи. Опитай се да не мислиш за това. Вината е на този г-н Мусташ, задето така им наруши спокойствието. Оставете ги на мира, казвам аз, ама никой не ме слуша и после виж какво става. Научават се, ама по трудния начин.
	— Сякаш едва вчера онези стражници очертавах с тебешир тялото на г-н Млък — каза Станли и почна да трепери. — Той се научи по трудния начин!
	— Хайде, хайде, успокой се сега — Грош внимателно го потупваше по рамото. — Ще ги раздразниш. Я по-добре си мисли за топлийки.
	— Ама си е черен срам, г-н Грош, че никой никога не оцелява достатъчно дълго, за да ви повиши в Старши пощальон!
	Грош изсумтя.
	— О, хайде сега. Това няма значение, Станли — каза той с гръмотевичен израз на лицето.
	— Да, ама, г-н Грош, вие сте вече много, много стар, а пък още сте само младши пощ… — не се отказваше Станли.
	— Стига толкова, Станли! Сега вдигни отново лампата, ако обичаш. Добре, така е добре. Ще прочета страница от Постановленията, това винаги ги успокоява — Грош си прочисти гърлото. — Ще се чете от Книга Постановления, Време за доставки (Централен градски район) (с изключение на неделите и осмодните) — обяви той на висок глас. — Както следва: „Часовете, до които най-късно писмата трябва да са достигнали съответните адреси при всяка доставка в рамките на Анкх-Морпорк са: вечерен разнос, до двадесет часа за първата доставка. Сутрешен разнос, до осем часа за втората доставка. Сутрешен разнос, до десет часа за третата доставка. Сутрешен разнос, до дванадесет часа за четвъртата доставка. Следобеден разнос, до четиринадесет часа за петата доставка. Следобеден разнос, до шестнадесет часа за шестата доставка. Следобеден разнос, до осемнадесет часа за седмата доставка“. Това са часовете, както бяха прочетени.
	Грош наклони глава за момент, а после рязко затвори книгата.
	— Защо се е стигнало до тук, г-н Грош? — попита Станли плахо.
	— Заради високо-меренето — каза г-н Грош. — Това беше то, високо-меренето унищожи пощенската станция. Високо-меренето и алчността, и Скапания Тъпанар Джонсън, и Пи-тата.
	— Пита, г-н Грош? Ама как може една пита…
	— Не питай, Станли. Историята е сложна и не се казва дори дума да топлийки.
	Те изгасиха свещите и излязоха.
	След тях се надигна слаб шепот.


>	Глава трета
>	Ако сам не си помогнеш, никой друг няма да го направи
#	В която нашият герой открива света на топлийките — Апострофът на зарзаватчиите — З.С.Л.Ц. — Съдбовният път — Дамата с големите — Бизнесът по същността си и въпросът за свободата отново са подложени на обсъждане — Чиновник Браян демонстрира ентусиазъм

	— Събудете Се, Г-н Муштак. Започна Вторият Ви Ден Като Пощенски Началник!
	Влаго отвори едно гурелясало око и го вторачи злобно в голема.
	— А, значи служиш и като будилник? Аргх. Езикът ми. Сякаш някой го е хванал в миши капан.
	Той на половина изпълзя и на половина се изтърколи от своеобразното си легло и успя да се изправи тъкмо отвън пред вратата.
	— Трябват ми нови дрехи — каза той. — И храна. И четка за зъби. Излизам, г-н Помпа. Ти обаче оставаш тук. Свърши нещо. Поразчисти малко. Разкарай графитите от стените например. Поне можем да се опитаме да придадем приличен вид на мястото.
	— Както Наредите, Г-н Муштак.
	— Така! — отсече Влаго и се отправи навън с решителна крачка. А на втората крачка изхленчи.
	— Пазете Си Глезена, Г-н Муштак — вметна г-н Помпа.
	— И още нещо! — подхвана Влаго, докато подскачаше на един крак. — Как така успяваш да ме следваш? Т.е. откъде знаеш къде да ме намериш?
	— Кармично Обозначаване, Г-н Муштак — обясни големът.
	— Това пък какво означава? — настоя Влаго.
	— Означава, Че Знам Точно Къде Се Намирате, Г-н Муштак.
	Керамичното лице беше непроницаемо. Влаго се отказа.
	Той изкуцука навън в утро, което, като за този град, можеше да мине за свежо. През нощта беше паднал лек скреж, колкото да придаде известна острота на въздуха и да събуди апетита. Кракът още го болеше, но поне днес не се нуждаеше от патерица.
	И ето на, Влаго Фон Мустак, крачеше през града. Това не му се беше случвало преди. Покойният Албърт Блещук се беше разхождал тук, както и Мъндо Смит и Едуин Стрийп и още дузина личности, които Влаго беше навличал като костюми и после захвърлял. Естествено самият Влаго се беше спотайвал вътре във всеки от тях (да, да, какво име само, беше чувал всички възможни майтапи), но между него и реалния свят винаги стоеше една такава фалшива личност.
	Едуин Стрийп беше истински шедьовър. Той беше комплексиран измамник, нуждаещ се от внимание. Той така старателно и очевидно некадърно размесваше трите карти, сред които клиентите му трябваше да открият дамата, че хората се редяха на опашка за възможността да прецакат бедния тъпак. След това бързо се отдалечаваха ухилени до уши, но усмивката им изчезваше в момента, в който се опитаха да похарчат монетите, спечелени така лесно.
	Фалшификациите се крепяха на едно основно правило, което Влаго лично беше открил: когато хората бързат или са твърде развълнувани, тяхната алчност ще ги подтикне сами да довършат измамата. Толкова ще ги сърбят ръцете да отмъкнат парите на загубеняка, че собствените им очи ще замажат пропуските, които фалшификаторът може да е направил по монетите. Беше им нужен само лек подтик.
	Но това не беше всичко. Някои клиенти изобщо не получаваха шанс да разберат, че са прибрали фалшиви монети в кесията си. Защото, докато ги прибираха, ставаше ясно в кой точно джоб си държат кесията и така съвсем скоро те научаваха, че Стрийп може да е пълен некадърник в игрите с карти, но пък е ненадминат талант в пребъркването на джобове.
	Сега Влаго се чувстваше сякаш е излязъл на улицата без дрехи. И въпреки това, никой не го забелязваше. Не се чуваха викове „Хей, ти“, нито „Това е той!“. Той беше просто още едно лице в тълпата. Чувството беше ново и странно. Досега не му се беше случвало да ползва собствената си личност.
	Отбеляза случая като си купи Указател на улиците от Гилдията на търговците и си взе кафе и сандвич с бекон, докато прелистваше страниците с мазен пръст. Прегледа списъка с баровете, но не откри, каквото търсеше. Намери го в списъка с фризьорски салони и се ухили доволно, задето се беше оказал прав.
	В указателя се споменаваше също за „Обмяна на топлийки При Дейв“. Намираше се в Кукличките, натикан в алея между дом за спазарена нежност и салон за масажи. Там се купуваха и продаваха топлийки от любители на топлийките.
	Влаго си довърши кафето с израз на лицето, който онези, които го познаваха добре — група, толкова ексклузивна, че на практика не включваше никого — биха разпознали като признак на зараждащ се план. В крайна сметка всичко се свеждаше до хората. Явно щеше да му се наложи да се задържи тук известно време, поне можеше да направи престоя си по приятен.
	Разходи се до своеобразния „Дом на Акуфилията!!!“
	Беше като да прекрачиш през обикновена врата и да неочаквано да се окажеш в съвсем друг свят. Дюкянът на Дейв за обмен на топлийки беше от този тип, където собственикът познава всичките си клиенти по име. Беше изумителен нов свят. Светът на топлийките. Това беше хоби, което можеше да запълни цял един живот. Влаго беше наясно по този въпрос, защото вложи един долар в изданието „Топлийки“ на Дж. Лануго Кукумяв, очевидно последна дума в тази област. Всеки си има своите особености, Влаго беше напълно наясно с това. Но някак не се чувстваше на място сред хора, които при вида на плакат със знойна красавица, по-скоро ще се загледат по топлийките, с които е закачен плакатът. Някои от клиентите, прелистващи съдържанието на рафтовете (Недоизтеглени, Двуостри върхове и Дефекти, Топлийките на Юбервалд и Генуа, Първи стъпки с топлийките, Приключения в Акуфилия…) и разглеждащи жадно топлийките, изложени зад стъклена витрина, изглеждаха толкова сериозни и концентрирани, че погледът им плашеше Влаго. Всички те бяха мъже. Явно страстта към топлийките не беше естествено присъща на жените.
	Той откри Абсолютни топлийки на най-долния рафт. Беше замазано домашно издание, шрифтът беше дребен и гъсто отпечатан, а на текста му липсваха такива глезотии като отделни абзаци и, в повечето случаи, препинателни знаци. Явно дори запетаята беше хвърлила един поглед на лицето на Станли и беше решила да не го тревожи излишно.
	Когато Влаго постави малкото списание на тезгяха пред собственика на магазина, грамаден брадат мъж с коса на сплъстени расти, топлийка промушена през носа, бирен корем, който можеше да се разпредели спокойно между трима души и татуировка на бицепса „Смърт или топлийки“, той го вдигна и пренебрежително го пусна обратно.
	— Сигурен ли сте, че точно това искате? — попита той. — Имаме Месечник на топлийките, Нови топлийки, Практически топлийки, Модерни топлийки, Топлийки екстра, Международни топлийки, Говорещи топлийки, Светът на топлийките, Световни топлийки, Игли за шапки… — Вниманието на Влаго се отклони, но той възвърна концентрацията си навреме, за да чуе остатъка. — … Акуфил Дайджест, Екстремални Топлийки, Щифт! — това е от Юбервалд, отлично е, ако събирате чуждестранни топлийки, Топлийки за начинаещи — това включва по една нова топлийка всяка седмица, Топлийки Таймс и — тук грамадният мъж намигна — Топлийки от задните улици.
	— Да, забелязах го това последното — каза Влаго. — Съдържаше доста снимки на млади дами, облечени в кожа.
	— Вярно, сър. Но все пак, повечето то тях държат топлийки. Значи все пак сте се спрели на Абсолютни топлийки? — добави той, явно решен да даде на заблудения клиент последна възможност да промени глупавия си избор.
	— Да — потвърди Влаго. — Защо, какво не му е наред?
	— А, не, нищо му няма. Съвсем си е наред — Дейв замислено почеса масивния си стомах. — Само дето редакторът е малко… малко…
	— Малко какво? — подкани го Влаго.
	— Ами, изглежда е малко смахнат на тема топлийки, да ви кажа честно.
	Влаго се огледа многозначително.
	— Нима? — попита той.


	Влаго седна в едно кафе недалеч от магазина и прелисти списанието. Едно от уменията, необходими за досегашния му начин на живот, беше способността да научи точно колкото е нужно, по който и да било въпрос, така че да звучи като истински специалист. Поне пред други лаици. Малко по-късно той се върна в магазина.
	Всички си имаха своите слабости. Най-често това беше алчността. Тя беше изпитано и надеждно средство и щеше да му послужи чудесно с Грош. Той отчаяно жадуваше повишение, по погледа му си личеше. Достатъчно беше да откриеш слабостта на човек и после нещата с него вървят по мед и масло.
	Станли от своя страна… той беше толкова лесен.
	Когато Влаго се върна, Големия Дейв разглеждаше една топлийка под микроскоп. Най-натовареното време за пазаруване на топлийки трябва вече да преминаваше, защото из магазина все още се въртяха само неколцина клиенти, които попиваха с жадни погледи топлийките във витрината или прехвърляха изданията по рафтовете.
	Влаго се приближи несигурно до тезгяха и се прокашля.
	— Да, сър? — Големия Дейв вдигна поглед от заниманието си. — Върнахте се, а? Влизат ви под кожата, нали? Харесахте ли си нещо?
	— Пакет предварително перфорирана хартия за топлийки и кесийка късметчета от десет пенса, моля — каза Влаго на висок глас. Другите клиенти му хвърлиха бърз поглед, докато Дейв му подаваше покупките и после се върнаха към собствените си занимания.
	Влаго се наведе напред.
	— Чудех се — прошепна той дрезгаво. — Дали ви се намира нещо… нали разбирате… по-остро?
	Юначагата го изгледа безизразно.
	— Т.е. как по-остро? — попита той.
	— Ами, нали знаете — измънка Влаго и си прочисти гърлото. — По-… наострено.
	Звънчето над вратата дрънна, когато и последният клиент, наситил се на топлийки за един ден, напусна магазина. Дейв погледна след него, а после върна погледа си към Влаго.
	— Явно господинът е познавач? — попита той и намигна.
	— Проявявам сериозен интерес — отвърна Влаго. — Повечето от образците тук са, ами…
	— Не се занимавам с пирони — каза Дейв остро. — Нямат работа в моя магазин! Все пак си имам репутация! Тук идват и малки деца, да знаете!
	— О, не! Само топлийки, нищо друго не търся — бързо го увери Влаго.
	— Добре — Дейв видимо се отпусна. — Току виж ми се намерило едно-друго за истинския ценител — той кимна към завесата от мъниста в дъното на магазина. — Не мога да изложа всичко, нали разбирате, не и при тия младоци дето се навъртат тук…
	Влаго го последва през потракващата завеса в претрупана задна стаичка, където Дейв, след като хвърли няколко конспирателни погледа наоколо, извади малка черна кутийка от един рафт и я отвори под носа на Влаго.
	— Такова нещо не се среща всеки ден, а? — каза Дейв.
	О, боже, това е топлийка, помисли си Влаго, но на глас каза „Уау“, с тон, в който беше вложил отлично усвоена истинска изненада.
	Няколко минути по-късно той излезе от магазина, като подтисна желанието да си вдигне яката. Това беше проблемът с някои видове лудост. Никога не знаеш кога ще те поразят. Все пак, той току-що беше похарчил 70 долара за една проклета топлийка!
	Той се вгледа в малките пакети, които държеше и въздъхна. Докато внимателно ги прибираше в джоба на сакото си, напипа нещо хартиено.
	О, да, онова З.С.Л.Ц. писмо. Тъкмо се канеше да го натика обратно, когато погледът му попадна на древната улична табела отсреща: Ул. Дървеняк. И докато оглеждаше наоколо, той също забеляза надписа върху първия дюкян на тясната уличка:
C>
	№1а Паркър и Синве
	Зарзватчии
	високкачествени плодове и зелчуци
C$
	Е, ами защо пък да не го достави? Ха! Все пак, той беше пощенският началник, нали така? Какво толкова можеше да се случи?
	Той се вмъкна в магазина. Вътре имаше едра клиентка с внушителни космати брадавици, а мъж на средна възраст се беше заел да обогати живота й с помощта на връзка моркови или може би бяха морк’ви.
	— Г-н Антимони Паркър? — попита Влаго натъртено.
	— Ей с’гичка ш’ ви обърна внимание, гос’ине, нека само… — започна мъжът.
	— Искам само да знам дали вие сте г-н Антимони Паркър, това е всичко — повтори Влаго.
	Жената се обърна и хвърли изпепеляващ поглед на натрапника, но Влаго й отвърна с толкова светнал израз, че тя се изчерви и очевидно съжали, че днес беше пропуснала да си сложи грим.
	— Туй е тате — отвърна зарзаватчията. — Той е отзад, бори се т’вар проблемно зеле…
	— Това е за него — прекъсна го Влаго. — Пощенска доставка — той остави писмото на тезгяха и бързо си излезе.
	Продавачът и клиентката едновременно се втренчиха в розовия плик.
	— З.С.Л.Ц.? — произнесе г-н Паркър.
	— О, това ме връща толкова години назад, г-н Паркър — каза жената. — По мое време запечатвахме с тези инициали писмата до нашите ухажори. Не сте ли получавали такова? Запечатано С Любяща Целувка. Освен това имаше и други съкращения като Л.А.Н.К.Р. и… — тя понижи глас и се изкикоти — и К.Л.А.Т.Ч., естествено, помните ли?
	— Требе да съм ги пр’пуснал, Гос’жо Снажна — сухо отвърна зарзаватчията. — И ако туй значи, че млади м’же пращат на тате роз’ви писма, с мляск’ници по тях, по-добре, че съм ги пр’пуснал. Ам’ че времена са настанали, а? — той се обърна и се провикна. — Тате!


	Това можеше да мине за добро дело, помисли си Влаго. Във всеки случай беше дело. Явно г-н Паркър беше съумял да се сдобие с известно количество синове, или поне един, по един или друг начин. И все пак струваше му се… странно да мисли за всички онези писма натрупани в старата сграда. Представяше си ги като отделни пакетирани исторически епизоди. Ако ги доставиш, историята поема в една посока. Но ако ги изпуснеш в пукнатините между дъските на пода, тръгва съвсем на обратно.
	Ха. Той поклати глава. Като че ли пък един незначителен избор направен от някой дребен човечец би имал кой знае какво значение! Историята не би трябвало да се поддава на такива слаби влияния. В крайна сметка, всичко си идваше на мястото, нали? Беше сигурен, че беше чел някъде нещо по въпроса. Ако това не беше вярно, никой никога нямаше да се престраши да направи, каквото и да било.
	Той стоеше насред малък площад, където се събираха осем улици и реши да се прибере по Пазарната. Беше не по-лош маршрут от всеки друг.


	След като се увери, че и Станли, и големът са заети с планините от писма, г-н Грош бавно затътри крака през лабиринта от коридори. Купчините писма се извисяваха толкова нагоре и бяха натрупани толкова плътно, че той с мъка се промъкваше между тях, но накрая стигна до шахтата на стария хидравличен асансьор, отдавна престанал да функционира. И шахтата беше запълнена с писма.
	Стълбата за поддръжка на асансьора обаче не беше затрупана и стигаше чак до покрива. Естествено до покрива можеше да се стигне и по външната противопожарна стълба, но тя беше именно външна, а Грош изобщо не гореше от желание да излиза навън. Той обитаваше пощенската станция като много малък охлюв, живеещ в много голяма черупка. Беше свикнал със сумрака.
	Сега, бавно и болезнено, с несигурни стъпки, той изкачи етажите, затрупани с поща, и отвори капака в тавана на върха на стълбата.
	Той примигна и потрепери срещу необичайната за него слънчева светлина и се измъкна на равния покрив.
	Това изобщо не му се нравеше, но нямаше голям избор. Вярно, че Станли ядеше, колкото мишка, а самият Грош оцеляваше на чай и бисквити, но всичко струваше пари — дори ако успееш да обереш остатъците по пазара, тъкмо преди да са затворили навсякъде. А те бяха престанали да получават заплатите си по някое време преди няколко десетилетия. Грош се страхуваше да отиде до Двореца и да попита за причината. Опасяваше се, че ако поиска пари, ще го уволнят. Затова беше решил да даде под наем стария гълъбарник. В това нямаше нищо лошо. Всички пощенски гълъби се бяха присъединили към дивите си побратими преди години, а кой би се отказал от свястна барака в този град, даже и в нея да понамирисва. Имаше си външна противопожарна стълба и изобщо. Беше направо лукс в сравнение с някои жилища в този град.
	А и наемателите твърдяха, че миризмата не им пречи. Бяха казали, че са любители на гълъби. Грош не беше сигурен с какво се занимават редовите любители на гълъби, но явно им беше нужна малка семафорна кула, за да се любуват пълноценно. Така или иначе, единственото, което го вълнуваше, беше, че си плащат редовно.
	Той заобиколи големия контейнер, събиращ дъждовна вода за излезлия от строя асансьор, промъкна се покрай издатините на покрива до бараката и почука леко на вратата.
	— Аз съм момчета. За наема — каза той.
	Вратата се отвори и той дочу откъслечна фраза от разговор:
	— … връзките няма да издържат повече от тридесет секунди…
	— О, г-н Грош, моля, заповядайте — покани го мъжът, който беше отворил. Това беше г-н Карлтън, този, чиято брада би била достойна и за джудже или дори за две джуджета. Той изглежда беше по-малко смахнат от другите двама, но това не беше особено трудно.
	Грош свали шапка.
	— Дошъл съм за наема — повтори той, хвърляйки поглед покрай домакина си. — А имам и да ви казвам нещо — имаме си нов пощенски началник. Няма да е лошо да сте по-предпазливи за известно време… ако ме разбирате, нали?
	— Този колко ли ще изкара? — обади се един от мъжете, който, седнал на пода, работеше по голям метален цилиндър, запълнен с, както се стори на г-н Грош, много сложен часовников механизъм. — До събота ще сте го метнали от покрива вероятно?
	— Ама моля ви се, г-н Уинтън, няма нужда така да се шегувате с мен — отговори Грош нервно. — Като минат няколко седмици и новият началник се установи, аз някак… ще му намекна за вас, става ли? А иначе гълъбите ви наред ли са? — Той се огледа из бараката. Виждаше се само един гълъб, свит в ъгъл високо над главите им.
	— В момента се упражняват навън — обясни г-н Уинтън.
	— А, ами, добре тогава — каза Грош.
	— В интерес на истината, в момента повече ни вълнуват кълвачите — продължи Уинтън. После измъкна огънат метален прът от цилиндъра и се обърна към другия мъж: — виждаш ли, Алекс, казах ти че е огънат и две предавки са напълно оголени…
	— Кълвачи — учуди се Грош.
	Усети как обстановката в стаята внезапно изстина, сякаш беше изтърсил нещо нередно.
	— Точно така, кълвачи — обади се трети глас.
	— Кълвачи, г-н Емъри?
	Третият любител на гълъби винаги леко изнервяше Грош. Очите му постоянно шареха, сякаш не искаше да изпуска нищо от поглед. И все държеше някаква тръба, от която се виеше дим или някаква друга неясна джаджа. Всъщност, те и тримата явно много се вълнуваха от тръби и зъбчати колела. А в същото време Грош нямаше спомен да ги е виждал реално да се занимават с гълъби. Той нямаше представа как точно човек се любува на гълъбите, но все си мислеше, че това би било трудно от разстояние.
	— Да, кълвачи — потвърди мъжът, докато тръбата в ръката му си промени цвета от червено в синьо. — Защото… — той спря и се замисли за момент, — проверяваме дали кълвачите могат да се научат да изтракват съобщенията, които пращаме по тях, когато пристигнат на място. Те може да се окажат много по-добри вестоносци от гълъбите.
	— Как така? — попита Грош.
	Г-н Емъри се вторачи в света като цяло за момент.
	— Защото… те могат да доставят съобщения на тъмно? — каза той колебливо.
	— Отлична работа — измърмори мъжът, разглобяващ цилиндъра.
	— А, ясно, разбирам, това може да е направо животоспасяващо — съгласи се Грош. — Само дето не виждам как ще бие семафорните кули!
	— Това се опитваме да разберем — каза Уинтън.
	— Но ще сме ви много благодарни да не споменавате за това на никого — бързо добави Карлтън. — Ето ви трите долара, г-н Грош. Просто не искаме други хора да ни отмъкнат идеите.
	— Думица няма да кажа, момчета — увери ги Грош. — Хич не се тревожете, можете да разчитате на стария Грош.
	Карлтън държеше вратата отворена.
	— Знаем, че можем да ви имаме доверие. Довиждане, г-н Грош.
	Грош чу врата да се затръшва след него, докато се промъкваше обратно по покрива. Вътре в бараката изглежда бяха подхванали спор, той дочу някой да казва:
	— Защо ти трябваше да му се обясняваш?
	Това беше обидно, да се съмняват в неговата благонадеждност. Докато внимателно се спускаше по дългата стълба той се зачуди дали не трябваше да им спомене, че кълвачите не летят по тъмно. Странно беше, че такива умни глави като тях бяха пропуснали тоя очевиден недостатък. Явно, помисли си той, момците са леко наивни.


	Тридесетина метра по-ниско и около четвърт миля встрани по права линия от птичи поглед (да речем погледа на кълвача денем), Влаго следваше съдбата си.
	Точно в момента тя го водеше през район, какъвто всеки човек, купуващ ново жилище, се надява да избегне, но който неизбежно се оказва на един хвърлей от всеки лъскав тузарски квартал. Стените бяха покрити с графити и навсякъде се въргаляха боклуци. Не че те липсваха в останалите части от града, но другаде боклукът беше малко по-добро качество, а графитите бяха изписани почти без правописни грешки. Цялото място просто плачеше за някаква радикална промяна. Каквато, например, може да осигури крайно опустошителен пожар.
	И тогава го видя. Беше едно от онези безнадеждни магазинчета, чиито собственици цял живот развиват мащабни бизнес операции от типа на „Тотална Разпродажба!!! на чорапи с две пети, чорапогащници с три крачола и ризи с един ръкав, дълги метър и половина“. Вместо стъкло, витрината беше покрита с дървена плоскост, а над нея, почти напълно покрит с графити, се забелязваше надпис __Съюз на Големите__
	Влаго бутна вратата навътре, под краката му изхрущя стъкло. Отвътре го посрещна глас:
	— Дръж си ръцете, така че да ги виждам, господинчо!
	Той внимателно вдигна ръце като се взираше в сумрака. Срещу себе си определено забеляза арбалет в ръцете на неясна фигура. Оскъдната светлина, която проникваше покрай дъските на витрината, блещукаше по върха на стрелата.
	— О — обади се гласът в мрака, явно леко раздразнен, че новодошлият не му е дал реален повод да го отстреля. — Ще ме прощавате. Просто снощи имахме посетители.
	— Прозорецът? — съобрази Влаго.
	— Случва се поне веднъж месечно. Тъкмо разчиствах — чу се изсъскване на кибритена клечка и лампа освети помещението. — Обикновено не се престрашават да нападнат самите големи, не и сега, когато част от тях са свободни. Но стъклото не оказва съпротива.
	Светлината на лампата се усили и освети висока жена с впита сива вълнена рокля и катранено черна коса, прибрана в малък кок на врата толкова стегнато, все едно беше нарисувана на главата й. Очите й изглеждаха леко зачервени, сякаш беше плакала.
	— Имате късмет, че ме хванахте тук. Обикновено идвам само да се уверя, че нищо не липсва. Вие продавате ли или наемате? Вече може да си свалите ръцете — добави тя като остави арбалета под тезгяха.
	— Да продавам или наемам? — попита Влаго, докато внимателно отпускаше ръце.
	— Големи — каза тя отчетливо, все едно обясняваше на някой невменяем. — Това е Съюзът на Го-ле-ми-те. Можете да ни продадете или да наемете го-лем. Искате ли да продадете или да наемете го-лем?
	— Нито едното — също той отчетливо отвърна Влаго. — Имам си го-лем. Т.е. имам голем на служба при мен.
	— Така ли? Къде — попита жената. — Впрочем, няма да е лошо да позабързаме разговора.
	— В пощенската станция.
	— А, Помпа 19 — възкликна жената. — Той беше казал, че са му дали държавна служба.
	— Ние го наричаме Господин Помпа — каза Влаго поучително.
	— Сериозно? И това предполагам ви кара да се чувствате крайно великодушен и ужасно горд от своята толерантност?
	— Моля? Какво? — Влаго не беше сигурен, но му се струваше, че, зад смръщеното си лице тя откровено се забавлява за негова сметка.
	Жената въздъхна.
	— Съжалявам. Тази сутрин съм малко раздразнителна. Което е нормално, ако някой реши да ти украси бюрото с произволна тухла. Нека просто приемем, че техният мироглед се различава от вашия. Големите изпитват чувства, по свой си начин, но те са доста различни от нашите. Както и да е… какво все пак мога да направя за вас, господин…?
	— Фон Мустак — каза Влаго и добави. — _Влаго_ фон Мустак — просто за да приключи с неловката част наведнъж. Но жената дори не се усмихна.
	— Мустак, малко градче близо до Юбервалд — тя вдигна тухлата лежаща сред натрошеното стъкло по бюрото й, огледа я критично, обърна се към древния архивен шкаф и архивира тухлата под буква Т. — Главният му износ са неговите породисти кучета. Вторият му по важност износ е бирата, освен през двете седмици на Бирфеста, когато предполагам вторият му по важност износ е… ами, отпадъка от консумираната бира.
	— Нямам представа. Напуснахме го, когато бях съвсем малък — каза Влаго. — За мен си е просто забавно име.
	— Някой път трябва да пробвате с Прелест Дивна Добродуш — каза жената.
	— А. Ето в това име няма _нищо_ забавно — заяви Влаго.
	— Абсолютно — потвърди Прелест Дивна Добродуш. — Аз самата нямам абсолютно никакво чувство за хумор. Е, сега след като приключихме с обичайните формалности, какво точно търсите тук?
	— Ами вижте, Ветинари така да се каже ми натресе г-н… Помпа 19 като асистент, но аз не съм сигурен как да се отнасям с… — Влаго се надяваше жената да му намекне какво е политически коректното местоимение тук и накрая се престраши да каже: — него.
	— Ха, ами, просто се отнасяйте с него нормално.
	— Имате предвид нормално за човешко същество или нормално за теракотена фигура, в която гори огън отвътре?
	Влаго гледаше изумено, докато Прелест Дивна Добродуш извади пакет цигари от чекмедже на бюрото си и запали една. Тя изтълкува погледа му погрешно и му предложи пакета.
	— Не, благодаря — той отклони предложението. С изключение на някоя и друга старица с лула, за първи път виждаше жена да пуши. Беше някак… странно привлекателно. Особено след като се оказа, че тя пуши цигарата си, сякаш й има зъб — вдишваше дима настървено и го издухваше почти веднага.
	— Тая работа сериозно ви притеснява, а? — попита тя.
	Мадам Добродуш държеше цигарата си на височината на рамото, а левият и лакът почиваше върху дясната длан. Изобщо от Прелест Дивна Добродуш се излъчваше отчетливото впечатление, че едва удържа гнева, който я изпълва от глава до пети.
	— Да, т.е. имам предвид… — опита се да обясни Влаго.
	— Ха! Точно като с кампанията за Равен ръст и всички ония снизходителни приказки за джуджетата, как не трябвало да се ползват изрази като „дребна работа“ и „чувствам се една педя висок“. Големите не се тормозят от въпроси като „кой съм аз и защо съм тук“, ясно? Защото те си _знаят_. Те са създадени да бъдат инструменти, нечия собственост, да работят. Работата заема цялото им внимание. Може да се каже, че те се отъждествяват с работата си. И не ги мъчат никакви екзистенциални кризи.
	Мадам Добродуш дръпна и издуха дима нервно.
	— И после се появяват разни идиоти, които ги наричат „глинени личности“ и „г-н Гаечен ключ“ и прочее глупости, които те намират доста странни. Те разбират _идеята_ за свободната воля. Но също разбират, че са лишени от нея. Имайте предвид обаче, че когато един голем добие собствеността върху самия себе си, нещата стават съвсем различни.
	— Собственост? Как един предмет притежава самия себе си? — попита Влаго. — Вие казахте, че те са…
	— Натрупват спестявания и се откупуват, естествено! Пълната собственост е единствената свобода, която е приемлива за тях. Всъщност нещата се получават така — свободните големи поддържат Съюза, Съюзът купува други големи, когато може, а после купените големи се откупуват от Съюза по себестойност. Не е лош механизъм. Свободните големи работят срещу заплащане 24 часа на ден, осем дни в седмицата и стават все повече и повече. Те не се хранят, не спят, не се нуждаят от дрехи и не възприемат идеята за свободно време. От време на време им трябва по някоя туба керамичен цимент, но той не струва кой знае колко. Всеки месец успяват да купят все повече големи, а също плащат моята заплата и безбожния наем, който собственикът на тая дупка им взема, само защото знае, че си има работа с големи. Понеже те никога не се оплакват и винаги плащат, колкото им поискат. Толкова са търпеливи, че могат да те изкарат от кожата ти.
	Керамичен цимент, помисли си Влаго. Реши, че трябва да запомни това, в случай, че се окаже полезно след време, но се оказа изключително трудно да отклони вниманието си от обсебващия факт, че някои жени изглеждат великолепно в съвсем обикновени рокли.
	— Но те няма как да бъдат повредени, нали така? — той все пак успя да скалъпи цяло изречение.
	— Естествено, че може да се повредят! Ковашки чук, стоварен на правилното място, може да им разкаже играта. Ако големът е нечия собственост, ще си стои кротко, докато го размазват, но откупените големи имат право да се защитават. И ако някой, тежащ цял тон, посегне да вземе чука от ръцете ти, най-добре веднага да му го отстъпиш.
	— Мисля, че на г-н Помпа му е позволено да удря хора — каза Влаго.
	— Възможно е. Мнозина от свободните не са съгласни, но други казват, че от инструмента не може да се търси отговорност за това как го използват — обясни мадам Добродуш. — Това им е основна тема за разговор. Обсъждат я с дни.
	Влаго не забеляза никакви пръстени по ръцете й. Що за привлекателно момиче ще се хване да работи за един куп глинени хора?
	— Всичко това е крайно интересно — каза той. — Как мога да науча повече?
	— Имаме брошура — каза, почти-със-сигурност-госпожица Добродуш. Дръпна едно чекмедже и сложи малка книжка на бюрото. — Струва пет пенса.
	Заглавието й беше Обикновена глина.
	Влаго извади един долар.
	— Задръжте рестото — каза той на жената.
	— Не! — възрази г-ца Добродуш, докато ровичкаше за монети в чекмеджето. — Не прочетохте ли надписа над вратата?
	— Да, пише „Да строшим грънците“ — каза Влаго.
	Г-ца Добродуш вдигна ръка към челото си с явно раздразнение.
	— О, да, бояджията още не го е покрил. Но под него има друг надпис. Пише го и на гърба на брошурата.
	Влаго разгледа неразбираемите заврънкулки.
	— Написано е на един от техните езици — поясни тя. — Те са много… мистични. Твърди се, че на този език говорят ангелите. Означава „Ако сам не си помогнеш, никой друг няма да го направи“. Те болезнено държат на своята независимост. Представа си нямате.
	Влаго си помисли, че усеща възхищение в гласа й. Уха. А също си помисли… ангели?
	— Ами, благодаря ви за всичко — каза Влаго. — Сега най-добре да тръгвам. Аз определено… ами, благодаря ви, наистина.
	— Каква длъжност заемате в пощенската станция г-н фон Мустак — попита жената, докато му държеше вратата отворена.
	— Наричайте ме Влаго — каза Влаго и усети как скритата му личност потръпва. — Аз съм новият пощенски началник.
	— Сериозно? — възкликна г-ца Добродуш. — Тогава много се радвам, че Помпа 19 е с вас. Доколкото чувах, последните няколко пощенски началници не са се задържали дълго.
	— Мисля, че и аз чух нещо по въпроса — потвърди Влаго с усмивка. — Явно нещата никак не са били приятни в ония времена.
	Г-ца Добродуш сбърчи чело.
	— Ония времена? — попита тя. — Миналият месец за вас е „ония времена“?


	Лорд Ветинари беше вперил поглед през прозореца. Някога офисът му имаше чудесен изглед към града. На практика изгледът не се беше променил, но сега върху покривите на сградите беше изникнала джунгла от семафорни кули, мигащи и блещукащи под слънцето. Върху старата дворцова могила отвъд реката беше монтирана голяма терминална кула, която представляваше единият край на Главната Линия, простираща се на повече от две хиляди мили през континента чак до Генуа. Семафорът на върха на кулата хвърляше ярки отблясъци.
	Беше истинско удоволствие да наблюдава този равномерен поток, който беше вдъхнал нов живот на занаятите, търговията и дипломацията. Удоволствието беше още по-голямо благодарение на множеството чиновници, които умело дешифрираха съобщенията. Черно-бели през деня, редуващи се светли и тъмни интервали през нощта, клапите спираха само при мъгла и снеговалеж.
	Поне така беше до преди няколко месеца. Той въздъхна и се върна на бюрото си.
	Там го чакаше отворена папка. Тя съдържаше доклад от Ваймс — Командирът на Градската стража, изпълнен с множество удивителни. Имаше също и по-сдържан доклад от чиновник Алфред и лорд Ветинари беше заградил частта, озаглавена „Светкавичното Гну“.
	На вратата леко се почука и чиновник Дръмнот се вмъкна в кабинета като призрак.
	— Господата от Компанията на Главната семафорна линия са тук, сър — каза той и сложи пред Ветинари няколко листа хартия със ситно изписани неразбираеми символи.
	Ветинари хвърли кос поглед на стенограмите.
	— Неангажиращи леки разговори? — попита той.
	— Да, милорд. Сякаш _умишлено_ неангажиращи. Но съм убеден, че краят на слуховата тръба е отлично прикрит в мазилката. Замаскиран е крайно хитро в рога на изобилието на един златен херувим. Чиновник Браян твърди, че така се чува много по-ясно, а и тръбата може да се извърти към всеки…
	— Тези мъже не са глупави, Дръмнот. Поне не всичките. Не им е нужно да виждат тръбата, за да са наясно, че чуваме всяка дума. Намери ли досиетата?
	За момент бледото лице на Дръмнот се изкриви в болезнената физиономия на човек, принуден да предаде най-висшите принципи на архивирането.
	— В известен смисъл, милорд. В действителност нямаме нищо съществено, свързано с което и да е от тези твърдения, наистина нямаме. Организирахме Генерален разбор в Дългата галерия, за да се опитаме да свържем наличната информация, но, уви, имаме само слухове. Има… намеци тук и там, но ни трябва нещо далеч по-конкретно…
	— Ще имаме тази възможност — увери го Ветинари.
	Да бъдеш абсолютен диктатор в наши дни далеч не беше толкова лесно, колкото хората смятаха. Не и ако в плановете на диктатора влизаше намерението абсолютно да владее хората и в бъдеще. Имаше тънки моменти. Естествено диктаторът може да нареди разни хора да бъдат измъкнати от дома им насила и натикани в тъмница без съд и присъда, но да се прекалява с това беше чиста липса на стил и можеше да се превърне в опасен навик. Опасен за здравето на диктатора навик. Според Ветинари благоразумният тиранин имаше много по-тежка задача пред себе си в сравнение с владетеля дошъл на власт по волята на такава идиотска система като демокрацията, служеща само да пълни гушите на народни избраници. Демократично избраните управници поне можеха да кажат на хората, че вината за избора си е тяхна.
	— … при обичайни обстоятелства към този момент все още бихме се въздържали да открием отделни досиета — каза Дръмнот с изстрадал глас. — Едва тепърва започваме да ги забелязваме в ежедневните доклади…
	— Твоята загриженост, както винаги е похвална — прекъсна го Ветинари. — Виждам обаче, че въпреки това вече си приготвил няколко папки.
	— Да, господарю. Наложи се да ги подплатя с няколко копия от анализа на чиновник Харолд относно отглеждането на свине в Генуа, за да изглеждат по-обемни, сър — Дръмнот предаде папките с трагично изражение. Очевидно умишленото погрешно архивиране танцуваше направо върху оголените нерви на бюрократичната му душица.
	— Много добре — каза Ветинари и ги остави на бюрото си. После извади друга някаква папка от чекмеджето си и покри с нея малката купчинка досиета. — Сега, моля те, покани нашите посетители при мен.
	— С тях е г-н Въртел, милорд — уведоми го чиновникът.
	Ветинари разтегли устни в безрадостна усмивка.
	— Каква изненада.
	— Както и господин Грабльо Злат — добави Дръмнот като наблюдаваше Ветинари напрегнато.
	— Ама разбира се — потвърди той.
	Когато няколко минути по-късно финансистите влязоха в стаята, конферентната маса в единия й край беше съвършено разчистена с изключение на сноп листи за писане и купчинката папки. Самият Ветинари отново се беше изправил пред прозореца.
	— А, господа. Много мило от ваша страна да приемете поканата ми за този малък разговор — подхвана той. — Тъкмо се наслаждавах на гледката.
	Той се извъртя рязко и се намери срещу редица объркани лица. Само две от тях не споделяха този израз. Едното беше сивкаво и принадлежеше на г-н Въртел — най-именитият, най-скъпо платеният и със сигурност най-старият адвокат в града. Той беше зомби вече дълги години, но явно преходът между живот и неживот не се беше отразил съществено на заниманията му. Другото лице принадлежеше на едноок мъж — над едното му око минаваше черна превръзка — и беше разтеглено в хищна усмивка.
	— Крайно обнадеждаващо е да видя, че семафорите отново работят — каза Ветинари, като пренебрегна последното лице. — Вчера, струва ми се, бяха извън строя цял ден. Тъкмо си мислех, че е срамота, след като Главната Линия е от такова голямо значение за всички нас, да бъде единствена по рода си. С огромно съжаление научих, че поддръжниците на Новата Линия са претърпели неуспех, което естествено означава, че Главната Линия остава да работи съвсем сама в пълния си блясък и слава, а вашата компания, господа, се лишава от всякаква конкуренция. О, но къде ми е умът, моля, седнете.
	Той отправи топла усмивка към г-н Въртел, докато сам сядаше.
	— Опасявам се, че нямам чест да познавам всички тези господа.
	Г-н Въртел въздъхна.
	— Ваша светлост, нека ви представя г-н Зеленхай-Вер от Анкх-Сто Съдружници, който е ковчежник на Компанията на Главната Линия, г-н Орешко от Холдинги Сто Лат, г-н Нахал от Анкх-Морпоркската Меркантилна Кредитна Банка, г-н Скатавка от Анкх Фючърс (Финансови съветници) и г-н Злат…
	— … представляващ само и единствено себе си — благо довърши едноокият.
	— А, г-н Грабльо Злат — каза Ветинари вперил поглед директно в събеседника си. — Толкова ми е… _драго_, че най-после се срещаме.
	— Ваша светлост не посещава моите партита — обясни Злат.
	— За което искрено съжалявам. Държавните дела отнемат почти цялото ми време — отговори му Ветинари рязко.
	— Всеки трябва да отделя време за развлечения, господарю. Както е известно, работохолиците са истински сухари.
	Неколцина от присъстващите затаиха дъх при тези думи, но Ветинари изглеждаше напълно равнодушен.
	— Интересно — отбеляза той.
	Той прелисти папките пред себе си и отвори една.
	— Моите служители събраха някои бележки за днешната ни среща, изцяло от обществено достъпната информация на разположение във Входната кула — обърна се той към адвоката. — Например относно директорските постове. Аз, естествено, не съм запознат с тайнственият свят на финансите, но, доколкото разбирам, някои от вашите клиенти работят, така да се каже, един за друг?
	— Така е, господарю — потвърди Въртел.
	— Това обичайно ли е?
	— Напълно е нормално лица, експерти в определени области, да участват в Съвета на директорите на няколко различни компании, ваша светлост.
	— Дори ако някои от тези компании се конкурират по между си? — настоя Ветинари.
	Около масата изникнаха няколко усмивки и повечето финансисти видимо си отдъхнаха. За тях беше очевидно, че човекът хабер си няма от бизнес дела. Какво ли разбираше той от капитализирана лихва, та той беше получил класическо образование. Но веднага след това господата си припомниха, че домакинът им беше получил образованието си в Гилдията на убийците и усмивките им помръкнаха. Г-н Злат втренчи поглед във Ветинари.
	— Има начини — напълно почтени начини, ваша светлост, да се осигури пълна поверителност и да се избегнат конфликти на интереси — увери го Въртел.
	— Аха, имате вероятно предвид прилагането на… ммм… политика на стъклените стени?
	— Не, господарю, тя е приложима в други случаи. Ваша светлост вероятно има предвид Ахатовата стена — гладко го поправи Въртел. — Този тип организация напълно елиминира опасността от изтичане на информация, в случай че дадено звено на една организация придобие поверителна информация, която би могла да се използва недобросъвестно от друго звено на същата организация за неетично облагодетелстване.
	— Това звучи възхитително! На какъв точно принцип работи? — поинтересува се Ветинари.
	— Хората се съгласяват да не правят така.
	— А? Така значи правят. Прекрасно. Въпреки че някои явно се налага да пазят тази поверителна информация от самите себе си?
	— Имаме си Професионален кодекс, ако искате да знаете! — обади се някой.
	Всички, освен г-н Въртел, извъртяха поглед към мъжа, който нервно се въртеше на стола си. Г-н Въртел далеч не за първи път се сблъскваше с Ветинари. Всъщност той го беше опознал достатъчно, за да е наясно, че щом патрицият се държи като невеж бюрократ, задаващ невинни въпроси, значи никой не може да си позволи да отклони вниманието си от него и за миг.
	— Това е похвално, г-н…? — подхвана Ветинари.
	— Криспин Нахал, ваша светлост. И трябва да кажа, че никак не ми харесва тонът, с който ни разпитвате!
	За момент изглеждаше, че всички се борят с желанието да се отместят възможно най-далече от него. Г-н Нахал беше млад мъж, не просто с наднормено тегло, а очевидно решен да постави нови стандарти в нормирането на теглото. За своите тридесет години той беше събрал внушителна колекция брадички и сега те всички трепереха в гневен синхрон*.
	[* Не трябва да се съдят хората по външния им вид. Въпреки своето изражение, напомнящо зурлата на прасенце, осенено от гениална идея и въпреки говора му, предизвикващ асоциация с дребно, задъхано, невротично но безбожно скъпо пале, г-н Нахал спокойно можеше да е любезен, щедър и скромен човек. Точно както човекът с раиран костюм и чорап на главата, измъкващ се посред нощ от прозореца на дома ви спокойно би могъл да е участник в бал с маски, объркал пътя към партито, а мъжът с перука и роба, застанал на централно място в съдебната зала, може да се окаже просто травестит, вмъкнал се в съда, за да се скрие от дъжда. Прибързаните заключения понякога са толкова несправедливи.]
	— Бих могъл и да сменя тона — увери го лорд Ветинари кротко.
	Г-н Нахал огледа колегите си, които всячески се опитваха да внушат идеята, че нямат нищо общо с него.
	— Исках само да поясня, че не сме направили нищо нередно — измърмори той. — Това е всичко. Както казах, имаме Професионален кодекс.
	— Но моля ви, по никакъв начин не съм намекнал, че намирам делата ви нередни — увери го Ветинари. — Въпреки това ще взема предвид вашата забележка.
	Той придърпа лист хартия и записа внимателно с калиграфски почерк „Професионален кодекс“. Отместеният лист хартия разкри етикета на папката под него, на която пишеше „Незаконно присвояване“. Надписът, естествено, беше наобратно за всички останали около масата и, след като очевидно не беше предвиден за техните очи, те всички го прочетоха. Нахал дори завъртя глава, за да го види по-добре.
	— Все пак, щом г-н Нахал сам повдигна въпроса за възможните нередности — той удостои младока с бегла усмивка и продължи, — убеден съм, че няма как да сте пропуснали слуховете, според които всички вие заговорничите, за да поддържате цените високи и да елиминирате всяка възможна конкуренция.
	Патрицият изговори последната фраза бързо и гладко, подобно на змийски език стрелнал се напред, а след това също тъй бързо добави:
	— И, разбира се, налице е мълвата за смъртта младия г-н Добродуш миналия месец.
	Ветинари най-после беше пуснал бомбата и ударната вълна отчетливо се усети сред мъжете, събрани около масата. Такъв обрат на разговора не се хареса на никого, но той не беше неочакван за тях.
	— Това е подсъдна клевета — заяви Въртел.
	— Напротив, г-н Въртел — отвърна Ветинари. — Фактът, че чисто и просто споменавам пред вас за съществуването на такива слухове, далеч не е подсъден, както, убеден съм, ви е известно.
	— Никой не може да докаже, че имаме нещо общо с убийството на младежа — сопна се в отговор Нахал.
	— А, значи и до вас е достигнало твърдението, че е бил убит — каза Ветинари, докато погледът му се концентрира върху лицето на Грабльо Злат. — Ама как само _летят_ тия слухове…
	— Господарю, хората винаги говорят — отбеляза Въртел уморено. — Но фактите сочат, че г-н Добродуш е бил съвсем сам на кулата. Никой друг не се е качвал, нито слизал. Явно осигурителното му въже не е било закрепено към нищо. Било е просто злополука, каквито се случват нерядко. Да, известно ни е, че според слуховете пръстите му били премазани, но при падане от такава височина и при положение, че се е удрял в кулата по пътя надолу, нима това е изненадващо? Уви, Компанията на Главната Линия не е особено популярна сред обществото в момента и затова се разпространяват тези ужасни и неверни твърдения. Както посочи г-н Нахал, няма доказателства, че случилото се е нещо повече от трагичен инцидент. Освен това, ако ми позволите, бих искал да попитам с каква _точно_ цел ни поканихте тук? Клиентите ми са заети хора.
	Ветинари се облегна назад и подпря върховете на разперените си пръсти.
	— Нека си представим ситуация, в която няколко ентусиазирани и крайно изобретателни мъже успяват да създадат забележителна нова система за комуникации — подхвана Ветинари. — Те разполагат с неизчерпаема находчивост, но това, което им липсва, са пари. В действителност те изобщо не са свикнали да боравят с пари. Ето защо се срещат с някои… хора, които ги свързват с други хора, крайно приятелски настроени хора, които срещу, о, скромните четиридесет процента участие в търговското предприятие, предоставят така нужните финансови средства, а също топли бащински напътствия и услугите на много, _много_ добра счетоводна фирма. Нещата потръгват и скоро пари хвърчат във всички посоки, но някак става ясно, че все още не са постигнали финансова стабилност, както са смятали, и на практика им трябват повече пари. Естествено, уверяват ги, че това не е голяма работа, защото тази идея е истинска златна мина и ще ги направи всички много богати, така че какво значение има, че ще припишат на съдружниците си още петнадесет процента? Това все пак са само пари, нали така, не са важни, колкото механизма на клапите например. А после внезапно става ясно, че, напротив, парите са изключително важни, на практика, парите са всичко. Изведнъж всичко се обръща с главата надолу, оказва се, че приятелски настроените хора далече не са им приятели, а множеството документи, които новите им, постоянно усмихнати партньори, са ги _посъветвали_ да подпишат набързо всъщност означават, че те не притежават нищо, съвсем нищо — нито патенти, нито материални активи. Не притежават дори собствените си идеи, нито дори евентуалните идеи, които може да са им хрумнали в последствие. И въпреки това, някак си, те все още дължат пари. Така че някои от тях бягат и се крият, други се опитват да се борят, което е абсолютна глупост, защото се оказва, че всичко, до последната запетая, е напълно законно. А някои се съгласяват да приемат дребни длъжности в предприятието, понеже все някак трябва да се живее, а и защото, честно казано, предприятието притежава дори сънищата им. Но независимо от всичко това, не е извършено абсолютно нищо незаконно. Просто бизнесът си е бизнес.
	Лорд Ветинари отвори очи. Мъжете около масата се бяха втренчили в него.
	— Просто размишлявам на глас — каза той. — Не се съмнявам, че според вас управниците няма нужда да се занимават с тези въпроси. Убеден съм, че поне г-н Злат е на това мнение. Не мога обаче да не забележа, че откакто вие придобихте Главната Линия за нищожен процент от реалната й стойност, авариите зачестиха, скоростта на съобщенията намаля, а крайната цена за клиентите се увеличи. Миналата седмица Главната Линия беше извън строя почти три цели дни. Дори със Сто Лат не можехме да се свържем! Това далеч не съответства на девиза „Със скоростта на светлината“, господа!
	— Това прекъсване беше за планирана поддръжка… — започна да обяснява Въртел.
	— Не, беше за ремонт — сопна му се Ветинари. — При предишното ръководство системата спираше за по един час всеки ден. _Тези_ прекъсвания бяха за поддръжка. Сега просто оставяте кулите работят докато се повредят. Как я мислите, господа?
	— При цялото ми уважение, ваша светлост, това не е ваша работа.
	Лорд Ветинари се усмихна. За първи път тази сутрин усмивката му изразяваше откровено удоволствие.
	— А, г-н Грабльо Злат, чудех се кога ще се включите в разговора. Досега бяхте необичайно тих. Наскоро с огромен интерес прочетох вашата публикация в Таймс. Доколкото разбирам, вие сте страстен поддръжник на свободата. Бяхте използвал думата „тирания“ три пъти и думата „тиранин“ веднъж.
	— Спестете ми любезностите, ваша светлост — каза Злат. — Ние притежаваме Линията. Тя е наша собственост. Схващате ли? Собствеността е в основата на свободата. Вярно, клиентите се оплакват от цените и поддръжката, но те винаги мрънкат за такива неща. Каквито и да са цените, клиентите не се отказват от услугите ни. Преди появата на семафорите новините от Генуа пътуваха по цял месец. Сега пристигат тук за ден. Това е магия, достъпна за всеки. Отговорни сме единствено пред акционерите си. Отново, с цялото ми уважение, не и пред вас. Не е ваша работа и ние ще си ръководим бизнеса, както го диктува пазарът. Надявам се няма да се окажем под натиска на ничия тирания. Това все пак е свободен град.
	— Такава лоялност трябва дълбоко да ви удовлетворява — съгласи се патрицият. — Но истината е, че клиентите ви все още ползват вашите услуги, само защото нямат избор.
	— Напротив — възрази Грабльо Злат спокойно. — Винаги има избор. Ако предпочитат, клиентите могат да си купят кон и да яздят няколко хиляди мили. Или, могат търпеливо да изчакат ние да им пратим съобщенията.
	Усмивката на Ветинари озари лицето му, както мълнията озарява буреносен облак.
	— Или, могат да изберат да финансират изграждането на друга система — каза той. — Макар да забелязвам, че всяка друга компания, която се е опитала да прокара подобен бизнес напоследък, приключва дейността си доста набързо, понякога при тревожни обстоятелства. Трагични падания от върха на някоя кула и други подобни.
	— Колкото и да е трагично, злополуките не са необичайни — каза Въртел сухо.
	— Действително, крайно трагично — повтори Ветинари.
	Той отново придърпа листа хартия към себе си, с което леко разпиля купчинката папки и посетителите имаха възможност да прочетат още няколко етикета. След това внимателно записа „Крайно трагично“.
	— Ами, с това струва ми се се изчерпват моите въпроси — каза им той. — Всъщност причината да ви поканя всички днес е да ви уведомя официално, че, както беше планирано, подновяваме пощенската служба. Реших, че ви дължа това уведомление след като пощата, очевидно, попада във вашия бизнес сектор. Вярвам че неотдавнашната поредица инциденти вече е приключ…
	Грабльо Злат се изкиска.
	— Извинете, ваша светлост? Добре ли чух? Наистина ли смятате да продължите с този фарс въпреки всичко? _Пощенската станция_? Когато всички са наясно, че пощата се беше превърнала в допотопна институция, препълнена със самодоволни дебелаци и дебили? Та те едва успяваха да си покрият разходите! Беше пример за най-тежката бюрокрация в действие.
	— Вярно е, че не носеха голяма печалба, но правеха по седем доставки на ден в бизнес районите на града — отбеляза Ветинари с глас, студен като морските дълбини.
	— Ха! Не и към края — изсмя се Нахал. — Бяха безполезни идиоти!
	— Така е. Класически пример на прогнила държавна организация, прахосваща обществени средства — добави Злат.
	— Точно така си беше! — продължи Нахал. — Даже се говореше, че ако искаш да се отървеш от нечий труп, можеш да го пуснеш като пощенска пратка и никой повече няма да го види!
	— И виждаха ли го? — лорд Ветинари повдигна вежда с учтив интерес.
	— Какво да видят?
	— Тялото — някой виждаше ли го отново?
	Погледът на г-н Нахал внезапно помръкна.
	— Ами че аз откъде да знам?
	— О, разбирам — сам си отговори Ветинари. — Вие се шегувате. Значи така.
	Той поразмеси книжата пред себе си и продължи.
	— За съжаление пощата престана да изпълнява ролята си на система за ефективно придвижване на пратки, работеща за общото благо. Много хора се опитаха да я превърнат в златна кокошка и тя рухна, като изгуби пощенския монопол и доста пари. Което вероятно би могло да послужи като урок за всички ни. Както и да е, това е в миналото, а за в бъдеще аз храня голямо доверие към г-н фон Мустак, млад човек, пълен със свежи идеи. Освен това не се замайва от височини, макар да съм почти убеден, че не се кани да се катери по семафорни кули.
	— Надявам се, че това насилствено връщане на пощата към живот няма да се окаже воденичен камък върху нашите данъци — каза г-н Въртел.
	— Уверявам ви, г-н Въртел, че с изключение на скромната сума, която се наложи да вложим, за да й дадем начален старт, пощенската служба ще продължи да се издържа съвсем сама, точно както е било в началото. Естествено, че не можем да си позволим допълнително да натоварваме хазната. А сега господа, осъзнавам, че отнемам от твърде ценното ви време. Вярвам, че Линията ще се върне към нормалния си ритъм на работа съвсем скоро.
	Докато се изправяха, Грабльо Злат се наведе напред и каза:
	— Позволете да ви поздравя, ваша светлост.
	— Радвам се, че намирате повод да ми изкажете поздравления, г-н Злат — отговори Ветинари. — Може ли да попитам какъв все пак е въпросният повод?
	— Това там, милорд — Злат посочи страничната маса, на която беше подреден комплект грубо изсечени каменни късове. — Ако не се лъжа това е оригинална Хнафлбафлснифлуифлтафл дъска? Син камък от Лламедос, струва ми се? Фигурите изглеждат базалтови, а базалтът се дяла адски трудно. Явно е ценна антика.
	— Връчи ми я Низшия крал на джуджетата — каза Ветинари. — Действително е много стара.
	— И, както виждам, в момента имате започната партия. Вие навярно играете с джуджетата?
	— Да, играя срещу стар приятел от Юбервалд, с когото си разменяме ходовете по семафорите — потвърди Ветинари. — За мой късмет прекъсването вчера ми осигури допълнителен ден да обмисля следващия си ход.
	Те се спогледаха. Грабльо Злат се разсмя от сърце, Ветинари си позволи да се усмихне. Останалите мъже в стаята, които отчаяно се нуждаеха да освободят напрежението, също се засмяха. Сякаш това потвърждаваше, че ето на, те всички са добри приятели, кажи-речи колеги и никого не го очаква нищо лошо.
	Смехът затихна неловко. Злат и Ветинари продължаваха да се усмихват и да се взират един в друг.
	— Двамата с вас трябва да играем някой път — предложи Злат. — Самият аз имам нелоша дъска. Моите предпочитания клонят към страната на троловете.
	— Безскрупулни, по-малобройни от противника от самото начало и, ако играчът не внимава, неизменно разгромявани? — отбеляза Ветинари.
	— Именно. Докато джуджетата от своя страна разчитат на лукавство, преструвки и бърза смяна на позициите. Човек може да научи всички слабости на противника си докато играе тази игра — каза Злат.
	— Нима? — Ветинари стрелна една вежда нагоре. — Не би ли било по-полезно да се опита да научи собствените си слабости?
	— О, ама това е Пердах! Тая игра я знам, нищо работа — изквича нечий глас.
	Двамата мъже се извъртяха, за да погледнат Нахал, който беше живнал, след видимия спад на напрежението.
	— Играех я като дете — заобяснява се той. — Голяма скука. Джуджетата винаги печелят!
	Злат и Ветинари отново се спогледаха. Смисълът на този поглед беше приблизително: „Макар да ненавиждам от дън душа и сърце твоята личност и възгледи, все пак не мога да отрека, че, ако не друго, поне имаш предимството да не си Криспин Нахал“.
	— Понякога първите впечатления са погрешни, Криспин — отвърна му Злат енергично. — Ако играчът, играещ с троловете, се концентрира, той винаги може да избегне загубата.
	— Аз пък веднъж си натиках една фигурка на джудже в носа и мама трябваше да я измъкне с пинцета — обяви Нахал сякаш споделяше свое върхово постижение.
	Злат метна ръка на раменете му.
	— Това е крайно интересно, Криспин — каза той. — Има ли вероятност да се случи отново?


	След като всички си тръгнаха, Ветинари отново застана до прозореца и се вгледа в града, прострял се пред него. След няколко минути Дръмнот се вмъкна в кабинета безшумно.
	— На излизане размениха няколко думи, господарю — каза той.
	Ветинари не се обърна, а само вдигна ръка.
	— Да видим… някой от тях е започнал да казва нещо като „Наистина ли мислите, че той…“ и Въртел веднага го е накарал да млъкне? Г-н Нахал, предполагам.
	Дръмнот хвърли поглед към листа хартия в ръката си.
	— Съвсем точно, милорд.
	— Не се изисква много, за да се досети човек — въздъхна лорд Ветинари. — Скъпият г-н Въртел. Той е толкова… надежден. Понякога си мисля, че ако вече не беше зомби, щеше да се наложи да го насочим по този път.
	— Да поръчам ли Първо ниво разследване на г-н Злат, господарю?
	— Небеса, в никакъв случай. Той е твърде интелигентен. Разследвайте г-н Нахал.
	— Нима, сър? Но едва вчера вие казвахте, че той не е нищо повече от алчен глупак.
	— Нервен глупак — а това може да е полезно. Той е суетен страхливец и чревоугодник. Виждал съм го да яде телешко задушено със зрял фасул, Дръмнот, и не вярвам скоро да се отърва от спомена за това зрелище. Беше покрит със сос от глава до пети. А тия негови розови ризи струват стотици долари всяка. Той придобива чуждите пари по безопасен, прикрит и не особено интелигентен начин. Изпрати… да, изпрати чиновник Браян.
	— Браян ли, сър? — възкликна Дръмнот. — Убеден ли сте? Той отлично се справя със сложни механизми, но няма реален полеви опит. Ще го забележат.
	— Да, Дръмнот, известно ми е. Не виждам защо да не дадем на г-н Нахал… основание да бъде нервен.
	— О, разбирам сър.
	Ветинари се обърна отново към прозореца.
	— Кажи ми, Дръмнот, според теб, аз тиранин ли съм?
	— Категорично не, милорд — отговори Дръмнот, докато разчистваше бюрото.
	— И, разбира се, в това е проблемът, нали? Кой би се престрашил да нарече тиранина тиранин?
	— Действително, това е главоблъсканица, господарю — съгласи се Дръмнот, като подравняваше папките.
	— В своите Размисли, които според мен губят доста от смисъла си при превода, Буфан казва, че, ако например човек се намеси, за да предотврати убийство, той на практика ограничава свободата на убиеца и въпреки това свободата по определение е естествено присъща, безусловна и универсална — каза Ветинари. — Може би ти е известна неговата популярна сентенция: „Ако има човек, който не е свободен, то аз съм малък пилешки пай“, която е предизвикала не малко противоречия и дебати. По същия начин, като отнемаме бутилката на някой алкохолик, който си съсипва живота с пиене, ние може да си мислим, че извършваме благородно, дори похвално дело, но ето че отново ограничаваме нечия свобода. Г-н Злат е изучавал Буфан, но се опасявам, че не го е разбрал. Вярно, че свободата е в природата на човека, но в природата му също така е да седи на клон и да яде вечерята си, преди още да са приключили предсмъртните й конвулсии. От друга страна Фридегер в своя труд Модални Контекстности твърди, че всяка свобода е ограничена, привидна и следователно илюзорна — в най-добрия случай тя е споделена халюцинация. Никой разумен смъртен не е изцяло свободен, защото истинската свобода е толкова ужасяваща, че само умопобърканите или богоподобните могат да се изправят срещу нея лице в лице. Тя е твърде голямо бреме за душата и довежда до състояние, което другаде е описано като Vonallesvolkommenunverstandlichdasdaskeit. Ти какво отношение би взел по въпроса, Дръмнот?
	— Аз самият винаги съм бил на мнение, господарю, че това, от което светът се нуждае, са по-солидни и здрави архивни шкафове — каза Дръмнот след кратка пауза.
	— Хм, мнение, по което несъмнено си струва да се поразмисли — отбеляза Ветинари.
	След това млъкна. Сред релефната украса на стената над камината малък херувим започна да се извърта като леко поскърцваше. Ветинари погледна Дръмнот и повдигна вежда.
	— Веднага ще намеря чиновник Браян и ще си поговоря с него, милорд — увери го служителят.
	— Добре. Кажи му, че му препоръчвам да излиза повече на чист въздух.


>	Глава четвърта
>	Знак
#	Тъмни чиновници и мъртви пощенски началници — Върколак в стражата — Възхитителна топлийка — Г-н Мустак чете липсващи думи — Фризьорът Н Манис е изненадан — Г-н Паркър купува дреболии — Природата на обществените неистини — Принцеса в кулата — Човек е жив, докато някой си спомня името му

	— Хайде Сега, Г-н Муштак, Каква Полза Има От Насилието? — избоботи г-н Помпа.
	Той се залюля на огромните си крака, докато Влаго се въртеше и се опиваше да се освободи от хватката му.
	Грош и Станли се бяха свили в най-далечния ъгъл на съблекалнята.
	Един от природосъобразните илачи на г-н Грош кипеше по пода и го оцветяваше в лилаво.
	— Всички бяха нещастни случаи, г-н Мустак! Инциденти! — бърбореше Грош. — Още преди четвъртата смърт стражата се зае с проблема. И те заключиха, че са били само нещастни случаи — обясни той.
	— Ама, разбира се — изкрещя Влаго. — Четири за пет седмици, а? Това трябва да е съвсем в реда на нещата тук. Богове, с мен е свършено! Мъртъв съм и това си е. Само дето още се разхождам наоколо. Значи затова Ветинари ме прати тук? Колкото да си спести едното обесване! С мен е свършено!
	— Една чашка чай от бисмут и сяра ще ви се отрази чудесно — предложи Грош с треперлив глас. — Чайникът вече ври…
	— Никакъв чай не може да ми помогне! — най-после Влаго се овладя или поне успяваше да се държи, сякаш се владее, и си пое дъх дълбоко и демонстративно. — Добре, добре, г-н Помпа, вече може да ме пуснеш.
	Големът го освободи от хватката си и Влаго се изправи.
	— Е, г-н Грош? — каза той.
	— Явно все пак не сте тук да ни замажете очите — каза старецът. — Ако бяхте някой от тъмните чиновници, нямаше така да побеснеете. Видите ли, ние мислехме, че сте един от хората за специални поръчки на негова светлост.
	Грош се засуети около чайника.
	— Не се обиждайте, ама сте малко по-пе`рнат от обичайния книжен плъх.
	— Тъмни чиновници? — и после внезапно се сети. — О, имате предвид онези здравеняци в черни костюми и бомбета?
	— Точно тях. Някои от тях са студенти в Гилдията на убийците. Чувал съм, че ако си наумят, са способни на големи поразии.
	— Тогава защо ги нарекохте книжни плъхове?
	— Е, ами да не би плъховете да са особено приятни създания, хи-хи — Грош забеляза изражението на Влаго и се прокашля. — Ще ме прощавате, това беше малка шегичка. Мисля, че последният ни началник преди вас, г-н Клатикрак, беше тъмен чиновник. Не го обвинявам де, с такова име. Той все душеше наоколо.
	— И какво е търсил, според вас?
	— Ами, г-н Млък, той беше първият, свестен тип беше, той падна от петия етаж насред Голямата зала, направо се размаза по мрамора, сър. С главата надолу. Отне известно време да го… съберем.
	Влаго хвърли поглед на Станли, който беше почнал леко да трепери.
	— После дойде г-н Бакенбард. Той падна по задните стълби и си строши врата. Извинете ме сър, часът е единадесет и четиридесет и три — каза Грош, после отиде до вратата и я отвори. Писанчо се вмъкна вътре и Грош затвори след него. — Случи се в три сутринта. Изтъркаля се по всичките пет стълбища. Кокалче не беше останало здраво в тялото му.
	— Искате да кажете, че се е разхождал наоколо без никаква светлина?
	— Представа нямам, сър. Знам само за стълбите. По стълбите горят лампи цяла нощ, сър. Станли ги пълни всеки ден, графикът му е редовен като на Писанчо.
	— И често ли ползвате тези стълби?
	— Никога сър, освен когато пълним лампите. Онази страна е почти изцяло запълнена с поща. Но си е вписано в пощенските Постановления.
	— А следващия след него? — попита Влаго леко пресипнал — И той ли падна от някъде случайно?
	— О, не, сър. Г-н Апатия, това му беше името, та за него казаха, че било сърцето. Просто си лежеше мъртъв на петия етаж, мъртъв като дръжки, а лицето му изкривено, сякаш е видял призрак. Естествена смърт, това казаха. А пък до тогава тук вече гъмжеше от градската стража, вярвайте ми. Бяха сигурни, че никой не го е доближавал и по тялото нямало нито следа от нападение. Изненадвам се, че не сте чули нищо по въпроса, сър, писаха във вестниците.
	Само дето затворниците, осъдени на смърт, нямат възможност да следят новините твърде отблизо, помисли си Влаго.
	— О, така ли? — заяде се Влаго. — И откъде са могли да бъдат толкова сигурни, че никой не го е доближавал?
	Грош се наведе напред и снижи глас поверително.
	— Всички знаят, че на служба в стражата има върколак, а те могат да подушат даже цвета на нечии дрехи.
	— Върколак — каза Влаго безизразно.
	— Да. Както и да е, та, този преди него…
	— Върколак.
	— Това казах — потвърди отново Грош.
	— Проклет върколак.
	— Какво ли не се среща по света, сър. Както и да е…
	— Върколак — Влаго се съвзе от обзелия го ужас. — И никой не предупреждава посетителите на града?
	— Е, това пък как да стане, сър? — попита Грош с пресилена любезност. — Да сложат табела пред портите: „Добре дошли в Анкх-Морпорк. Тук си имаме върколак.“? Ами че то в стражата има един куп джуджета и тролове, и голем — свободен голем, ще ме прощавате г-н Помпа, а също двойка гноми, зомби, че даже и един Нобс.
	— Нобс? Какво е Нобс?
	— Ефрейтор Ноби Нобс, сър. Не сте ли го срещали още? За него казват, че опитал да мине за човек с измама, но поне е единствен по рода си и следователно не може да се размножава. Както и да е, имаме ги всякакви, сър. Много сме космополитни. Вие не харесвате ли върколаци?
	Те разпознават хората по миризмата им, помисли си Влаго. Имат човешка интелигентност, но са по-добри следотърсачи дори от вълк. Могат да проследят диря оставена преди дни, дори ако човек маскира следите си с друга някаква миризма. Естествено, има си начин човек да им се измъкне, но само ако знае, че ще пуснат върколак по следите му. Нищо чудно, че ме откриха. Това трябва да се забрани със закон.
	— Може и така да се каже — отвърна той и пак погледна към Станли. Беше интересно да го наблюдава докато Грош говори. Очите на момчето се бяха извъртели толкова нагоре, че се виждаше почти само бяло.
	— А г-н Клатикрак? — продължи Влаго. — Казахте, че е разследвал за Ветинари? На него какво му се случи.
	Станли се тресеше като храст брулен от буреносен вятър.
	— Ъм, нали ви дадоха голямата връзка ключове, сър? — запита Грош с възможно най-невинен глас.
	— Да, разбира се.
	— Обзалагам се, че един ключ липсва — каза Грош. — От стражата го взеха. Нямаме друго копие. Някои врати най-добре да си останат затворени, сър. Така или иначе, това вече е зад нас, сър, свърши се. Г-н Клатикрак загина при промишлена злополука. Така казаха. И до него никой не беше приближавал. Вярвайте ми, не ви трябва да влизате там. Някои неща са толкова нередни, че най-добре да стоим настрана от тях.
	— Да, но аз не мога — каза Влаго. — Аз съм пощенският началник. И това е моята сграда, нали така? Аз ще решавам къде да влизам, младши пощальон Грош.
	Станли затвори очи.
	— Да, сър — съгласи се Грош, все едно говореше с дете. — Но там определено не искате да влезете… сър.
	— Главата му беше размазана по цялата стена — изпелтечи Станли.
	— О, боже, ето че го разстроихте — каза Грош, докато прекосяваше стаята към младежа. — Всичко е наред, момчето ми, ей сега ще ти донеса хапчетата…
	— Коя е най-скъпата топлийка изработвана някога в редовно производство, Станли? — Влаго реагира светкавично.
	Все едно някой дръпна някакъв лост. За по-малко от секунда изражението на Станли се промени от агонизираща гримаса до научна концентрация.
	— Редовно производство? Ако не борим специалните образци, изработвани за изложения и търговски конференции, включително Великата топлийка от 1899, тогава вероятно трябва да е Широкоглавата номер три, модел „Пиле“, удължена, създадена за производителите на дантела от почитаемия Джозая Долдръм. Този модел топлийки са били ръчно изтеглени и са имали запазена марка — сребърна главичка с гравирано на нея петле. Смята се, че преди смъртта си авторът им е изработил не повече от стотина бройки, сър. Според каталога на топлийките от Хюбърт Спайдър, в зависимост от състоянието си, топлийка от този модел струва между петдесет и шестдесет и пет долара. Всеки любител на топлийки би бил горд да има Широкоглава, номер три, удължена в колекцията си.
	— Ами… аз мярнах това на улицата — каза Влаго и извади една от покупките, които беше направил сутринта. — Вървях си по Пазарната улица и я видях да си лежи точно пред мен между две павета. Стори ми се необичайна. За топлийка.
	Станли избута настрана разтревожения Грош и внимателно взе топлийката от ръката на Влаго. Сякаш от нищото в другата му ръка се появи огромна лупа.
	Всички в стаята затаиха дъх, докато топлийката бе подложена на най-внимателен оглед. После Станли вдигна изумен поглед към Влаго.
	— Вие сте знаел? — възкликна той. — И сте я забелязал на улицата? Мислех, че не разбирате от топлийки!
	— О, така си е, но като момче се бях запалил за кратко — каза Влаго и махна с ръка, сякаш искаше да каже, че не му е стигнало пипето да превърне едно обикновено училищно хоби в увлечение за цял живот. — Нали знаеш… няколко стари месингови Империала, един или два необичайни екземпляра като неразчупена двойка Двуглавки, от време на време пакетче смесени топлийки… — мислено Влаго благодареше на боговете за умението да научава факти бързо.
	— О, в тях никога нищо интересно не се намира — Станли отново заговори с поучителен тон: — „Макар повечето любители на топлийки наистина да започват със случайно придобита лъскава нова топлийка, което ги вдъхновява да оберат всички топлийки от игленика на баба си, ха-ха, ключът към събирането на истински ценна колекция далеч не е в това да влезеш в първия голям магазин за топлийки и да пръснеш куп пари. С достатъчно средства всеки дилетант може да стане «голяма клечка» в света на топлийките, но истинският познавач знае, че най-голямо удоволствие носи издирването на екземплярите по панаири, при разчистване на стари къщи и, кой знае, може би случайни моменти, когато слабо проблясване в канавката се окаже добре запазена Двойно-здрава или неразчупена двуостра. Както е казано: «видиш ли топлийка, вземи я и цял ден ще си имаш топлийка».“
	Влаго едва се удържа да не го аплодира. Момчето беше почти дословно цитирало увода към книгата на Дж. Лануго Кукумяв. И, което беше много по-важно, от този момент нататък, Станли щеше да му бъде непоклатим приятел. Добре, може би беше пресилено да използва определението „непоклатим“ за Станли, но със сигурност беше спечелил приятелството му. Младежът, напълно овладял обзелата го малко по-рано паника с помощта на възторга си от топлийки, държеше новата си придобивка вдигната към светлината.
	— Възхитително — въздъхна той, видимо освободен от страховете си. — Чиста като съвършено нова топлийка! Отдавна пазя място за този екземпляр в колекцията си, сър!
	— Да, и аз така си помислих.
	_Главата му беше размазана по цялата стена…_
	Някъде там имаше заключена врата, за която Влаго нямаше ключ. Четирима от неговите предшественици бяха се споминали скоропостижно точно тук в тази сграда. Явно службата на пощенския началник беше, съвсем буквално, до живот. Затова Ветинари беше избрал него. Трябваше му човек, който нямаше абсолютно никакъв друг избор и, чиято загуба би била напълно приемлива. Нямаше да има значение ако Влаго фон Мустак умреше на тази служба. Той вече беше мъртъв.
	А след това той направи всичко по силите си да не мисли за г-н Помпа.
	Колко ли големи отработваха свободата си на държавна служба? Дали някъде имаше г-н Трион, наскоро измъкнат изпод камари стружки, натрупани след стотици години стържене с триона? Или г-н Лопата? Може би г-н Секира?
	И дали тук е имало голем, когато онзи последен нещастник е намерил ключа към заключената врата или се е оказал твърде сръчен с шперцовете и, тъкмо когато се е канел да отвори вратата, зад гърба му се е промъкнал някой на име г-н Чук, о да, богове, точно така, и е замахнал веднъж с тежък юмрук. Да, веднъж е било напълно достатъчно.
	Никой не го бил доближавал? Да ама пък те не са хора, нали така, те… те са инструменти. И ето ти на — промишлена злополука.
	_Главата му беше размазана по цялата стена…_
	Ще открия какво става тук. Налага се, преди да докопа и мен. И естествено всички се ще опитат да ме залъгват. Но ще си намерят майстора.
	— Хм? — сепна се Влаго, като осъзна, че е пропуснал нещо.
	— Попитах, може ли да отида да си я прибера в колекцията, г-н пощенски началник? — повтори Станли.
	— Кое? О, да, разбира се, да. И като си почнал, вземи да я излъскаш едно хубаво.
	Докато момчето се отдалечаваше със завидна липса на координация, Влаго улови погледа на Грош, който го наблюдаваше с пресметливо изражение.
	— Много добре, г-н Мустак — каза той. — Отлична работа.
	— Благодаря, г-н Грош.
	— Явно имате орлов поглед — продължи старецът.
	— Ами просто светлината се отразяваше направо в нея и…
	— Мне, имах предвид, как сте успели да видите павета по Пазарната улица, когато там всичко е покрито с тухли.
	Влаго отвърна на погледа му равнодушно.
	— Тухли, павета, все същото — каза той.
	— Ама, разбира се, никак даже не е важно — съгласи се Грош.
	— А сега — каза Влаго, на когото му се щеше да глътне малко свеж въздух — трябва да свърша една работа и ще ви помоля да дойдете с мен, г-н Грош. Тук някъде да се намира метален лост? Вземете го с вас. Г-н Помпа, и ти ще ми трябваш.
	Върколаци и големи, големи и върколаци, помисли си Влаго. Явно, няма мърдане. Не пречи поне да им покажа, че съм се заел с тая работа сериозно.
	Време е да им дам знак.


	— Аз имам един малък навик — обясняваше Влаго, докато водеше спътниците си по улиците. — Свързан е с надписите.
	— Надписите, сър? — попита Грош, като се стараеше да се промъква възможно най-близо до стените.
	— Да, младши пощальон Грош, надписите по обществените знаци — Влаго не пропусна киселата физиономия на Грош, при думата „младши“. — Особено такива знаци, на които им липсват букви. Когато видя такъв знак, аз автоматично почвам да въртя в главата си думи, които може да се изпишат с липсващите букви.
	— Е как може да се пише с липсващи букви? — недоумяваше Грош.
	А, ясно защо все още обитаваш стара съборетина и си вариш чай от всякакви боклуци, които се намират наоколо, помисли си Влаго, но на глас каза:
	— Просто привичка. Значи в този случай, може и да греша, но… Ето тук завиваме наляво…
	Улицата беше доста оживена и салонът беше точно срещу тях. Изглеждаше точно, както Влаго беше очаквал да изглежда.
	— Voila! — обяви той, след което си спомни кои са спътниците му и добави: — т.е. ето ви го на.
	— Това е бръснарница — каза Грош колебливо. — За жени.
	— А, вие сте истински светски лъв, Толивър, нищо не ви убягва — каза Влаго. — А името на собственика изписано отгоре с онези големи синьо-зеленикави букви е…?
	— Н Манис — прочете Грош. — И?
	— Да, Н. Манис — потвърди Влаго. — Но след първата буква няма точка за съкращение. Хайде да видим дали ще се сетите, защо така им липсва тази точка?
	— Ъм… — Грош се втренчи в буквите упорито, сякаш се опитваше да им внуши да му разкрият тайната си.
	— Почти познахте — прекъсна го Влаго. — Тук липсва точка, защото и никъде в големия надпис, украсяващ пощенската станция, няма изписана точка, г-н Грош — той изчака на стареца да му просветне. — Тези големи метални букви са отмъкнати от нашата фасада, г-н Грош. Т.е. от надписа над входа на сградата, поради което сега там пише нещо като „още рак“.
	На г-н Грош му отне известно време да смели тази информация, но Влаго търпеливо го изчака и реагира в момента, в който стареца се хвърли напред.
	— Не, не, не! — възпря го Влаго, като сграбчи мърлявата яка на ризата му и за малко не го повдигна от земята. — Ние не работим така грубо, нали?
	— Това е собственост на пощенската станция! Туй е по-страшно от кражба, ви казвам! Това е измяна! — развика се Грош.
	— Напълно сте прав — съгласи се Влаго. — Г-н Помпа моля задръж нашия приятел, а аз ще отида да… обсъдя този проблем.
	Влаго предаде Грош на г-н Помпа и се отръска. Дрехите му бяха посмачкани, но вършеха работа.
	— Какво ще правите? — настоя да знае Грош.
	Влаго му отправи слънчева усмивка.
	— Това, за което най ме бива, г-н Грош. Ще си поговоря с хората.
	Той пресече улицата и отвори вратата на салона. Над главата му дрънна звънче.
	Вътре фризьорският салон беше разделен на малки кабинки, а въздухът беше сладникав, лепкав и някак успяваше да изглежда розов. Точно до вратата беше поставено малко бюро с отворено разписание за записани часове отгоре. Цялото помещение беше натъпкано с цветя, а жената зад бюрото му хвърли надменен поглед, който щеше да излезе солено на шефа й.
	Тя изчака Влаго да заговори.
	Той сбръчка лице в сериозна физиономия, наведе се напред и заговори с глас, който би трябвало да мине за шепот, но вероятно се чуваше във всяко ъгълче на салона.
	— Бих искал да видя г-н Манис, моля. Много е важно.
	— По какъв въпрос ви трябва?
	— Ами… то е малко деликатна работа… — подхвана Влаго и забеляза как един куп глави с ролки се обръщат към него. — Но можете да му кажете, че новините са добри.
	— Е, щом са добри…
	— Кажете му, че вероятно ще успея да убедя лорд Ветинари да не повдига обвинения срещу него. Вероятно — Влаго сниши глас, точно колкото да засили любопитството на публиката си, но не и толкова, че да ги лиши от възможността да чуват.
	Жената се взираше в него ужасена.
	— Ще успеете значи? Ъм… — тя опипа наоколо за тръбата на интеркома, но Влаго внимателно я измъкна от ръката й, изсвири майсторски в отвора и вдигна фунията до ухото си, докато се усмихваше пленително на жената.
	— Благодаря ви — каза й той.
	Нямаше значение за какво благодари — усмихвай се, казвай правилните неща с подходящия тон и винаги, винаги излъчвай самоувереност като супернова. В ухото му глас хилав като на паяк, уловен в кибритена кутийка каза:
	— Хряс пукпук джвък?
	— Манис? — попита Влаго. — Благодаря ви, че ми отделяте от времето си. Аз съм Влаго, Влаго фон Мустак. Пощенски началник.
	Той проследи тръбата на интеркома с поглед. Тя изчезваше някъде горе в тавана.
	— Толкова любезно от ваша страна да се съгласите да ни помогнете, г-н Манис. Става въпрос за липсващите букви. Шест липсващи букви по-точно.
	— Хрърк? Шмръдуик? Хряс хъм прмпрмпфут!
	— Опасявам се, че не разнасям такива неща със себе си, Манис, но ако бъдете така добър да погледнете през прозореца си, ще забележите личния ми помощник, г-н Помпа. Той чака от другата страна на улицата.
	И е висок два и половина метра и носи грамаден железен лост, добави наум Влаго. Той намигна да дамата зад бюрото, която го гледаше с нямо обожание. Човек трябва да си тренира умението да общува.
	Дочу приглушено, но многозначително възклицание, долетяло направо от горния етаж през пода. А в ухото си чу:
	— Вхъм крънкрънкрън!
	— Да — съгласи се Влаго. — Вероятно е най-добре да поговорим очи в очи…


	Десет минути по-късно Влаго пресече внимателно улицата и се усмихна на служителите си.
	— Г-н Помпа, бъди така добър да изкъртиш онези букви от там, моля. Опитай да не повреждаш сградата. Г-н Манис ни оказа пълно съдействие. А вие, Толивър, сигурно знаете къде тук могат да се наемат работници с въжета пирони и прочее, нали? Искам тези букви да са по местата си до обед, ясно?
	— Ама това ще струва пари, г-н Мустак — каза Грош, като го зяпаше изумено.
	Влаго извади кесия от джоба си и от нея се разнесе дрънчене.
	— Сто долара би трябвало да са напълно достатъчни мисля. Г-н Манис изказа най-дълбоките си съжаления и настоя да помогне по всякакъв възможен начин. Каза, че купил буквите преди години от някакъв мъж в бар и сега нямаше търпение да си плати, за да си ги вземем обратно. Изумително е колко любезни се оказват хората, ако знаеш как да ги подхванеш.
	Откъм салона се дочу остър метален звук, когато г-н Помпа изтръгна първата буква без видимо усилие.
	Сладки приказки и здравеняци с метални лостове на разположение. Тая работа можеше все пак да се окаже поносима.


	Слабата слънчева светлина проблясваше по буквите, докато ги връщаха по местата им. Беше се събрала тълпа зяпачи. Жителите на Анкх-Морпорк винаги проявяват жив интерес, когато някой се разхожда по покриви, и се струпват с надежда да видят някое свястно самоубийство. Когато и последната буква пасна на мястото си, от тълпата се дочуха няколко радостни подвиквания на общо основание.
	Четирима мъртъвци, въртеше се в главата на Влаго, докато гледаше към покрива. Интересно, дали Стражата ще иска да разговаря с мен? Те изобщо знаят ли за мен? Дали не ме мислят за мъртъв? Въобще, имам ли желание да си говоря с полицаи? Не, по дяволите! Единственият начин да се измъкна от тази каша е да вървя напред, не да се връщам постоянно назад. Проклет, проклет Ветинари. Но все пак имаше и положителна страна, реши Влаго — той можеше да изкара пари от тази работа!
	Сега, той беше служител в държавната администрация, нали така? А управниците прибираха пари от хората. Това им беше работата. Той пък умееше да общува с хората — беше способен да ги убеди, че месингът е злато, което е просто леко потъмняло, че стъклото е диамант, че утре ще има безплатна бира за всички.
	Той щеше ги надхитри всички! Нямаше да се опитва да се измъкне, все още не. Щом голем можеше да си откупи свободата, той също щеше да намери начин. Щеше да се хване здраво на работа и щеше да праща всички сметки на Ветинари, защото това беше държавна служба! Нима патрицият можеше да възрази?
	И разбира се, името му да не беше Влаго фон Мустак, ако той самият не успееше да си натопи ръцете в тая каца с мед. До лактите. И когато нещата вече бяха потръгнали и парите се сипеха… тогава щеше да отдели време да обмисли големия удар. Когато разполагаш с достатъчно средства, можеш да наемеш, колкото искаш мъже с ковашки чукове.
	Работниците се изтеглиха обратно на плоския покрив. От тълпата се дочуха още няколко нестройни поздравления — въпреки че никой не се беше строполил долу, все пак не им бяха изгубили времето, зрелището беше забавно.
	— Какво ще кажете, г-н Грош? — попита Влаго.
	— Добре изглежда, сър, много добре — тълпата вече се разпръсваше и те тръгнаха да се приберат в сградата.
	— Не съм нарушил реда или нещо такова, нали? — поинтересува се Влаго.
	За негова изненада Грош го потупа по рамото.
	— Не знам защо негова светлост ви е пратил тук, сър, наистина не знам — прошепна той. — Сигурен съм, че имате най-добри намерения, но моля ви, послушате ме и час по-скоро се измъквайте от тук.
	Влаго хвърли поглед към входа. Г-н Помпа стоеше до вратата. Просто си стоеше там с ръце провесени надолу. Огънят в очите му сега беше приглушено сияние.
	— Няма как да стане — отговори той на стареца.
	— Много мило от ваша страна, ама туй място не е за млад човек с голямо бъдеще като вас. Виж Станли си е съвсем наред тук, има си топлийки да им се радва. Ама вие, вие можете да стигнете далече.
	— Не, наистина не мисля, че мога — увери го Влаго. — Честно казано, г-н Грош, вярвам, че точно тук ми е мястото.
	— Сполай ви за тия думи, сър, господ здраве да ви дава — каза Грош и по лицето му почнаха да се стичат сълзи. — Имаше време, когато ние бяхме истински герои, хората се нуждаеха от нас, чакаха ни и всички ни познаваха. Някога това беше забележителна институция, някога ние бяхме пощальони!
	— Господине!
	Влаго се обърна. Към него бързо се приближаваха трима души и той трябваше да подтисне автоматичната си реакция да хукне да бяга, когато чу един от тях да вика: „Да, това е той!“
	Той разпозна зарзаватчията, когото беше срещнал сутринта. След него вървеше възрастна двойка. Старецът, чието лице имаше решителното и сурово изражение на човек, борещ се със зелки всеки ден, спря на една педя пред Влаго и изрева:
	— Ти ли си пощ’льона, младежо?
	— Да, сър, това ще да съм аз — отвърна Влаго. — Как мога да ви помогна?
	— Ти ми достави писмото на Аги — той посочи към жената. — Аз съм Тим Паркър! Някои хора мож’ да рекат, че доставката се е поз’бавила!
	— О, ами аз… — подхвана Влаго.
	— Теб т’ва явно не те тр’вожи, младежо!
	— Много съжалявам че… — Влаго опита да обясни отново.
	Умението му да общува нямаше да му помогне с г-н Паркър. Той беше един от онези непоклатими хора, които нито считаха за нужно да контролират силата на гласа си, нито виждаха причина да уважават чуждото лично пространство.
	— С’жаляваш? — продължи да вика Паркър. — Че за к’во има да с’жаляваш? Вината не е твоя, момче. Ам’ че ти дори не си бил роден! Ама съм бил глупак, да с’ помисля, че не й пука за мен? Толкоз се бях отчаял, момко, че направо се записах в… — зачервеното му лице се сбръчка от усилие да си спомни. — Нъл’ знайш, к’мили и смешни шапки, и пясък, и там, дето забравяш…
	— Клачианският чуждестранен легион? — предположи Влаго.
	— Туй беше! После кат’ се върнах се взехме със Сейди, а пък Аги си беше намерила нейния Фред’рик и двам’та се бяхме устроили и бяхме съвсем забравили за другия. Ама после, да пукна ако ей на, т’ва писмо не пристигна от Аги! Двам’та със синковеца цяла сутрин я търсихме и ей я на! В’обще да карам на кратко, младежо, ний двам’та ще се жениме в съб’та. И то зарад’ теб!
	Г-н Паркър беше жилав старец. Когато тупна Влаго по гърба, усещането беше все едно някой го цапардоса със стол.
	— Фредерик и Сейди няма ли възразят… — изхриптя Влаго.
	— Хич даже! Фредерик сей поминал пред’ десет години, а пък Сейди веч’ пет почива в гробището на Малките бог’ве — изрева г-н Паркър жизнерадостно. — Не, че не сме ги жалили, ама, както каза Аги, всичко туй ни е било писано и теб тряб’а да са те пратили свише. Пък аз казвам, че тряб’а да си голям куражлия щом ти е стискало да доставиш онуй писмо след толкоз време. Мнозина биха го изхвърлили, сякаш е нищо раб’та! Ще окажеш на мен и бъдещата втора гос’жа Паркър голяма чест, ако бъдеш поч’тен гост на наш’та сватба. Хич даже не си помисляй да ми откажеш! Таз година аз съм Велик Ма’стор на Търговската гилдия! Мож’ да не сме лъскави, колкот’ Убийците или Алхимиците, ама сме много и няма да пропусна да им река някоя добра дума за тебе! Малко по-късно синковеца, Джордж, ще ти донесе поканите, дет’ ще тряб’а да се разнесат и ето, че ще ти отворим раб’та. За мен ще е чест, младежо, да ми стиснеш ръката…
	Той сграбчи ръката му с грамадна длан и у Влаго веднага се събудиха старите навици. Здраво ръкостискане, открит поглед…
	— А, ’наех си аз, че си свестен младеж. Винаги познавам хор’та! — той шляпна Влаго по рамото като почти му смля ставата. — Как се казваш, момко?
	— Мустак, сър, Влаго фон Мустак.
	Влаго почваше да се страхува, че ще си изгуби слуха в едното ухо.
	— А, фон-че, значи. Ми к’во пък, никак не си лошав за чуж’нец и хич не ме бърка да ти го призная! Сега тряб’а да бягам. Аги иска да паз’рува разни дреб’лии.
	Жената доближи Влаго, повдигна се на пръсти и го целуна по бузата.
	— Аз също мога да позная свестния мъж от пръв поглед. Имате ли си дама?
	— Какво? Не! Никак даже! Ъ… не! — отрече Влаго.
	— Сигурна съм, че ще си намерите някоя — тя му се усмихна сладко. — И макар да сме ви много благодарни, бих ви посъветвала, когато моментът дойде, направете предложението си лично. Наистина ще се радваме да ви видим в събота!
	Влаго я проследи с поглед, докато тя припкаше след отдавна изгубения си любим.
	— Вие сте доставил писмо? — Грош беше явно ужасен.
	— Да, г-н Грош, не че го бях планирал, но така се случи, че бях…
	— Взели сте едно от писмата и сте го _доставили_? — повтори Грош сякаш тази идея изобщо не му се побираше в главата…
	_Главата му беше размазана по цялата стена…_
	Влаго примигна.
	— От нас се очаква да доставяме поща, старче! Нали това ни е работата?
	— Вие сте доставили писмо… — изхриптя Грош. — С каква дата беше писмото?
	— Не помня. По-старо от четиридесет години може би.
	— Но как изглеждаше, в добро състояние ли беше? — не се отказваше Грош.
	Влаго се втренчи ядно в дребния пощальон. Около тях беше почнала да се събира малка тълпа, както си е обичайно в Анкх-Морпорк.
	— Беше четиридесетгодишно писмо в евтин плик — сопна му се той. — И точно така си изглеждаше. Така и не е било доставено и това е объркало живота на двама души. Аз го доставих и направих двама души много щастливи. Какъв ви е проблемът, г-н Грош — сега пък какво?
	Последната му забележка беше в отговор на някаква жена, която му подръпваше ръкава.
	— Вярно ли е, че пак ще отваряте старата поща? Моят дядо работеше тук!
	— Радвам се за него — коментира Влаго.
	— Казват, че над това място тегне проклятие! — уведоми го жената с явно задоволство.
	— Нима. Точно в момента едно хубаво проклятие ще ми дойде чудесно — увери я Влаго.
	— То дебне под дъските на пода и докарва хората до лууууууууууудост! — явно жената беше искрено привързана към тази гласна не можеше да понесе да се раздели с нея. — Луууууууууууууудост!
	— Тъй ли било? Да, ама ние тук в пощенската служба не вярваме в такива приказки, нали г-н Гр… — Влаго рязко млъкна. Изражението на г-н Грош говореше, че такива приказки никак даже не му се струваха невероятни.
	— Стара глупачка! — развика се Грош на жената. — Отде ти хрумна да му ги говориш такива?
	— Г-н Грош, налага се веднага да си поговорим вътре — викна Влаго на стареца.
	Той го сграбчи за рамото, като кажи-речи го пренесе през оживената тълпа и след като го завлече вътре, затръшна входната врата зад себе си.
	— Писна ми от неясни коментари и мънкане под сурдинка, чувате ли? Стига с тези тайни. Какво става тук? Какво толкова се е случило? Искам да ми кажете всичко веднага или…
	Погледът на старчето беше изпълнен със страх. А Влаго не можеше да се познае — това не беше начинът, по който той общуваше с хората, къде му бяха изчезнали уменията?
	— Ще ми кажете абсолютно всичко, _старши_ пощальон Грош! — довърши той гневно.
	Очите на Грош се разшириха от удивление.
	— Старши пощальон?
	— Аз съм пощенският началник тъдява, нали? Значи мога да повишавам, когото си искам? Така че, ето на, Старши пощальон. На изпитателен срок, разбира се. А сега ще ми кажете какво…
	— Не наранявайте г-н Грош — Влаго дочу звънлив глас зад гърба си.
	Грош се взря в сумрака зад Влаго и каза:
	— Всичко е наред, Станли, няма нужда да се вълнуваш, пак ще си докараш някой Малък момент — успокои го Грош, а после прошепна на Влаго: — Я най-добре ме пуснете долу, сър…
	Влаго го остави обратно на пода с подчертано внимание и се обърна към младежа.
	Той стоеше зад него с оцъклен поглед, а над главата си беше вдигнал чайника. Изключително солидния чайник.
	— Не наранявайте г-н Грош — изграчи Станли отново.
	Влаго дръпна една топлийка, забодена на ревера му.
	— Естествено, че няма да го нараня, Станли. Между другото, това дали е автентична Клейфедър, средно остра?
	Чайникът издрънча на пода, когато Станли внезапно изгуби интерес към света като цяло и се концентрира върху късчето метал между пръстите на Влаго. В едната му ръка вече се материализираше огромната лупа.
	— Дайте, дайте да видя — настоя той с равен съсредоточен глас. — О да, ето, съжалявам, но сте се объркал. Това е обичайна грешка. Вижте тези маркировки тук, а и главичката не е извита. Това е машинна изработка. Вероятно дело на някой от братята Веселяци. Едва ли е била в масово производство. Но пък не виждам техния знак. Може да я е изработил някой изобретателен чирак. Опасявам се, че няма кой знае каква стойност, освен за някого, който събира изключително образци от топлийница Веселяци.
	— Ами, аз да взема да направя по чаша чай, а? — Грош вдигна чайника от пода, където той още се търкаляше напред назад. — Отново, отлична работа, г-н Мустак. Ъм… значи казахте старши пощальон, нали?
	— Станли, върви с _изпитателно_ старшия пощальон Грош, моля — Влаго се постара гласът му да звучи възможно най-любезно. А после добави малко по-остро: — А аз бих искал да си поговоря с г-н Помпа.
	Станли извърна поглед към голема, който стоеше точно зад него. Беше изумително колко безшумно можеше да се движи един голем — той беше прекосил цялото помещение без да издаде дори звук и сега стоеше с един повдигнат юмрук, като олицетворение на самия гняв божи.
	— О, не ви видях г-н Помпа. Защо сте си вдигнал ръката? — попита Станли бодро.
	Очните отвори на лицето на голема обляха младежа в червена светлина.
	— Аз… Исках Да Попитам Пощенския Началник Нещо? — отговори той бавно.
	— А, ами добре.
	По нищо не личеше, че Станли току-що се е канил да свети маслото на Влаго. Преди да излезе той попита:
	— Искате ли си топлийката обратно, г-н Мустак — когато Влаго му махна отрицателно продължи: — Добре, ще я в ключа в благотворителния търг на топлийки следващия месец.
	Когато врата се хлопна след младежа, Влаго вдигна поглед към равнодушното лица на голема.
	— Ти го излъга. Нима ти е разрешено и да лъжеш, г-н Помпа? И ако обичаш, смъкни си вече ръката.
	— Действително, Сър, Бяха Ми Дадени Инструкции Относно Обществените Неистини.
	— Ама ти се канеше да му размажеш главата! — не се сдържа Влаго.
	— Щях Много Да Се Постарая Да Не Се Стига До Там, Сър — избоботи големът. — Не Мога Обаче Да Позволя Да Бъдете Неподходящо Наранен. Това Си Беше Солиден Чайник, Сър.
	— Ама не може да правиш такива работи, идиот такъв! — Влаго не пропусна думата „неподходящо“.
	— Нима Трябваше Да Го Оставя Да Ви Убие? Действително Вината Нямаше Да Е Негова. Нещо Не Е Наред С Главата Му.
	— Главата му няма да се оправи ако я деформираш. Освен това, нали видя, че аз и сам се оправих!
	— Да, Вие Имате Истински Талант. Жалко, Че Не Сте Му Измислили По-Полезно Приложение — изрази мнение големът.
	— Ти изобщо разбираш ли какво ти говоря? Не може ей така да убиваш хора! — развика му се Влаго.
	— Защо Не? Вие Го Правите — той най-после пусна ръката си надолу.
	— Какво? Нищо такова не правя, откъде ти хрумна!? — сопна се Влаго.
	— Сам Стигнах До Този Извод. Вие Сте Причинил Смъртта На Две Цяло Три Три Осем Души — спокойно го уведоми големът.
	— В живота си не съм посегнал на никого, г-н Помпа. Може да съм… всички неща, които ти е известно, че съм, но не съм убиец! Никога дори не съм носил меч.
	— Не, Не Сте. Но Сте Крал, Присвоявал, Измамвал и Премятал Всеки, Който Ви Е Попадал Насреща, Г-н Муштак. Вие Сте Съсипвал Предприятия И Унищожавал Работни Места. Когато Една Банка Фалира, Най-Малко От Всички Страдат Банкерите. Със Своите Действия Вие Сте Отнемал Средствата На Онези, Които Не Са Били Особено Заможни По Начало. По Безброй Заобиколни Начини Вие Сте Ускорили Смъртта На Мнозина. Вие Не Ги Познавате. Не Сте Ги видял Как Умират. Но Вие Сте Отмъкнали Залъка От Устата Им И Дрехите От Гърба Им. И То Просто За Развлечение, Г-н Муштак. Просто От Любов Към Спорта.
	Устата на Влаго зееше отворена. Той я затвори. Тя отново зяпна. Пак я затвори. Къде са остроумните отговори, когато наистина са ти нужни?
	— Ти си чисто и просто една ходеща саксия, Помпа 19 — изрепчи се накрая той. — Откъде ти хрумна всичко това?
	— Запознах Се Подробно С Описанията На Всичките Ви Многобройни Престъпления, Г-н Муштак. А Изпомпването На Вода Ме Научи Колко Е Ценна Рационалната Мисъл. Вие Сте Присвоявал От Другите Просто Защото Сте Бил По-Умен От Тях, А Те Са Били Глупави.
	— Я чакай, ами че повечето от тях си мислеха, че те премятат мен!
	— Вие Сте Бил Инициатор На Тези Ситуации, Г-н Муштак — не се съгласи големът.
	Влаго вдигна ръка, за да смушка г-н Помпа, но се спря овреме. Сигурно просто щеше да си счупи някой пръст.
	— Да, ама сега си плащам, по дяволите! Ами че за малко да ме обесят!
	— Така Е, Но Дори И Сега Вие Обмисляте Как Да Се Измъкнете Или Да Обърнете Ситуацията В Своя Полза. Както Казват, Вълкът Не Си Мени Коженото Палто.
	— Я чакай, ти нали трябва да ми се подчиняваш? — изрепчи се Влаго.
	— Така Е.
	— Тогава, я вземи си отвърти главата!
	За момент червената светлина на очите му примигна, а след това г-н Помпа заговори с гласа на лорд Ветинари.
	— А, Мустак, явно въпреки всичко, не сте ме слушал внимателно. На г-н Помпа не може да бъде наредено да се самоунищожи. Смятах, че сам ще стигнете до този извод. Ако му дадете такава заповед отново, ще последва наказание.
	Големът отново примигна.
	— Това пък как стана — изуми се Влаго.
	— Имам Абсолютна Памет За Официални Устни Инструкции — гласът на голема се беше върнал към обичайния си тътен — Предполагам Лорд Ветинари, Като Е Бил Наясно С Вашия Начин На Мислене, Е Записал Това Съобщение, Понеже…
	— Имах предвид кака така говореше с неговия глас!
	— Абсолютна Памет, Г-н Муштак — натърти големът. — Мога Да Възпроизведа Гласовете На Всички Хора.
	— Сериозно? Много хубаво от твоя страна.
	Влаго се втренчи в глиненото лице. По него никога не се появяваше никакво изражение. Имаше нос, но той беше по-скоро глинена бучка. Устата му се движеше, когато говореше, но вероятно само боговете знаеха как беше възможно изпечена глина да се движи така — да, боговете вероятно бяха наясно. Очите му никога не се затваряха. Просто светлината им потъмняваше.
	— Наистина ли можеш да ми четеш мислите? — попита Влаго.
	— Не, Просто Направих Съответните Изводи, Предвид Досегашното Ви Поведение.
	— Е, ами… — като никога на Влаго му липсваха думи. Той впери свиреп поглед в безизразното лице, което някак успяваше да внуши неодобрение. Той беше свикнал да го гледат с гняв, негодувание и омраза. То си беше част от занаята. Но какво беше големът? Просто… пръст. Изпечена пръст. Когато хората те гледат, все едно не струваш, колкото пръстта под краката им, това е едно нещо, но когато и самата пръст ти хвърля същите погледи, това вече е притеснително.
	Накрая Влаго успя да довърши:
	— … недей. Върви да… работиш. Да! Върви, работи. Нали затова си тук!


	Наричаха я късметлийската семафорна кула, Кула 181. Беше достатъчно близо до град Бонк, та да може служителите да отскачат до там през почивните дни, за да се поглезят с баня и удобно легло. Но тъй като това беше Юбервалд и нямаше особено много местни съобщения и което беше по-важно, понеже кулата беше много високо в планината, началството никак не обичаше да идва по тоя край. В добрите стари времена миналата година, когато всяка нощ работата спираше за по един час, кулата беше късметлийска, защото тук Мъртвият час на горния и долния поток настъпваше по едно и също време и на човек не се налагаше да извършва поддръжката сам. Сега кула 181 виждаше поддръжка от дъжд на вятър или съвсем никога, като всички останали, но така си остана известна, като добро работно място за всеки мъж.
	Е, може би не непременно мъж. Долу в равнините всички се шегуваха, че 181 е натъпкана с вампири и върколаци. Истината беше, че, както и в повечето други кули, персоналът й се състоеше от хлапета.
	Това беше известно на всички. Всъщност, новото началството може би не знаеше, но и да имаше представа, сигурно единствената му реакция би била много старателно да забрави тази информация. На хлапетата не им се полагаха заплати.
	По кулите работеха предимно млади мъже, които се бъхтеха при всякакви условия и едва изкарваха насъщния. Те бяха самотници, мечтатели, бегълци от закона или напълно забравени от закона и от всички останали. Те страдаха от специфичен тип лудост. Говореше се, че тракането на семафорите прониквало в мозъка и мислите почвали да вибрират в такт с него, така че рано или късно човек можел да разбира съобщенията само като слуша потракването на клапите. Високо в своите кули тези мъже пиеха горещ чай, налят в тенекиени канчета с особена форма — прекалено широко дъно, така че чашата да не са прекатурва, когато кулата бъде разтърсена от силни ветрове. Когато имаха почивен ден, те пиеха алкохол, без значение в какво беше налят. И говореха врели-некипели, разбираеми само за тях като основен и страничен трафик, системен шум и съобщителен обхват, избумтяване или изтропване, говореха за 181 (което беше добре) и за задръствания (което не беше хубаво) или за това да бъдеш тотално задръстен (което ама никак не беше хубаво), за ключов код и за къс код и за жакардова плетеница…
	И обичаха хлапета, които им напомняха за собствените им деца, останали вкъщи, или за това, че никога няма да имат собствени деца. Затова хлапетата се навъртаха из кулите, помагаха за това или онова и се учеха на занаят. Те бяха доста интелигентни. Научаваха се да работят с клавиатурата и лостовете като на магия, освен това имаха отлично зрение, така че това, което се случваше в крайна сметка, беше, че те бягаха от дома си без реално да са го напускали.
	Защото горе в кулите, човек можеше да повярва, че вижда ръба на света. Във всеки случай виждаше поне няколко кули в двете посоки при ясно време. Човек също можеше да се преструва, че разбира съобщенията само по тракането на клапите, докато под пръстите му се плъзгат имена на далечни места, които той никога няма да посети, но с които, благодарение на кулите, се усещаше някак странно свързан.
	За персонала на Кула 181 тя беше известна като Принцеса, макар че всъщност беше Алис. Беше на тринадесет, можеше да работи на линията часове наред без да се нуждае от помощ и по-късно я чакаше много интересна кариера, която… но както и да е. Тя си спомни точно този разговор, точно този ден, защото й се беше сторил странен. Не всички сигнали бяха реални съобщения. Някои бяха инструкции към други кули. Други, ако човек разместеше лостовете си, съгласно далечния сигнал, ставаха причина разни неща да се случват в собствената ти кула. Принцеса беше наясно с всичко това. Голяма част от трафика по Главната линия представляваше Шум. Това бяха инструкции за кулите, доклади, съобщения относно съобщения, дори разговори между операторите, макар че това напоследък беше строго забранено. Всичко това беше кодирано. Много рядко се случваше Шум да мине в Прав текст. Но ето че сега…
	— Ето го пак — възкликна тя. — Трябва да е грешка. Няма нито код за произход, нито адрес. Шум е, но е Прав.
	В другия край на помещението, обърнат в обратната посока, понеже обслужваше горния поток, седеше Роджър, който беше на седемнадесет и вече работеше по удостоверението си за началник-кула.
	Ръката му застина и той попита:
	— Какво беше съдържанието?
	— Първо беше ГНУ, което си знам, че е код, и после само едно име — Джон Добродуш. Това не беше ли…
	— Препрати ли го? — попита Дядо.
	Дядо се беше свил в ъгъла и поправяше една клапа в тази претъпкана стаичка, издигната на половината на височината на кулата. Дядо беше началник-кула, беше обиколил навсякъде и знаеше всичко. Всички го наричаха Дядо. Беше на двадесет и шест. Той винаги си намираше работа в кулата, когато тя обслужваше линията, въпреки, че на другия стол неизменно седеше някое момче. Отне й известно време да схване защо.
	— Препратих го, защото беше код Г — каза тя.
	— Добре си направила. Не го мисли.
	— Да, но съм виждала това име и преди, няколко пъти. И на горния и на долния поток. Само име, без съобщение или някакъв друг текст!
	Струваше й се, че тук има нещо нередно, но продължи да обяснява:
	— Знам, че У в края означава, че съобщението е уникод и в края на линията трябва да се завърти обратно. Знам и че Н, означава, че съобщението не е регистрирано в дневниците — това си беше чиста проба фукане, но й се полагаше, беше прекарала часова да разучава книгата с шифрите. — Значи, това е просто едно име, което си върви нагоре надолу по линията. Каква логика има в такова съобщение?
	Нещо определено не беше наред. Роджър продължаваше да си обслужва линията, но се беше втренчил право пред себе си с буреносно изражение.
	— Браво, Принцесо, съвсем точно го разпозна — похвали я Дядо.
	— Ха! — възкликна Роджър.
	— Съжалявам, ако съм сгрешила нещо — момичето се извини плахо. — Просто ми се тори толкова странно. Кой е Джон Добродуш?
	— Той… падна от една кула — обясни Дядо.
	— Ха! — дочу се отново откъм Роджър, който внезапно беше почнал да тряска клапите, сякаш му бяха виновни за нещо.
	— Той е _мъртъв_? — учуди се Принцеса.
	— Ами, някои хора казват… — подхвана момчето, но Дядо рязко го прекъсна.
	— Роджър! — произнесе името му сякаш отправяше заплаха.
	— О, аз знам за Изпращането у дома — каза Принцеса. — И знам, че душите на мъртвите служители на линията, остават на Линията.
	— Това пък кой ти го каза — попита Дядо.
	Принцеса беше наясно, че ако навлезе в твърде много подробности някой ще пострада.
	— Ами така съм чувала — измъкна се тя неопределено. — Някъде си.
	— Явно някой се е опитал да те сплаши — увери я Дядо, като не откъсваше поглед от внезапно зачервените уши на Роджър.
	На Принцеса обаче това никак не й се беше сторило страшно. Щом така или иначе си мъртъв, беше къде по-добре да си прекарваш времето като летиш между кулите, вместо да гниеш под земята. Тя обаче беше достатъчно интелигентна да схване кога е най-добре да си замълчи.
	След дълга пауза, по време на която се чуваше само поскърцването на лостовете на новите клапи, Дядо наруши мълчанието. Звучеше сякаш говори на себе си:
	— Нарочно препращаме името с Шума — обясни той и на Принцеса й се стори, че вятърът, фучащ над главите им внезапно заприлича на отчаян вопъл, а клапите започнаха да тракат по-тревожно. — Той не би искал просто да го изпратим у дома. Той беше истински служител на Линията. Името му е вплетено в кода, във вятъра, във въжетата и в клапите. Не си ли чувала да казват: „Човек е жив, докато някой помни името му.“


>	Глава пета
>	Изгубен в пощата
#	В която Станли изпитва радостта от кесийките — Синовните страхове на г-н Грош — Нахал е разтревожен — Грабльо Злат, светски лъв — Стълба от писма — Юруш на пощата! — Г-н Мустак го вижда — Със завързани очи — Обиколката на пощальона — Шапката

	Станли си лъскаше топлийките. Работеше с благоговейна концентрация, като човек сънуващ наяве.
	Колекцията му блещукаше по прегънатите ивици кафява хартия и ролките черен филц, които бяха неизменен реквизит в света на всеки истински любител на топлийки. До него беше голямата му настолна лупа, а до краката му си чакаше реда кесийка с несортирани топлийки, получени миналата седмица от пенсионираща се шивачка.
	Той нарочно отлагаше момента, в който щеше да отвори кесийката, за да има повече време да му се наслади. Естествено, едва ли щеше да намери нещо ценно, сигурно си бяха най-обикновени месингови топлийки, вероятно можеше да се намери някоя със сплесната главичка или друга с фабричен дефект, но въпросът беше в това, _че няма как да знаеш предварително_. В това беше радостта от кесийките. Никога не се знаеше. Хората, които не колекционираха, бяха абсолютни невежи по въпросите на топлийките и се отнасяха с тях сякаш не бях нещо повече от тънки, остри парченца метал, служещи да се забождат разни неща едно към друго. Така често се случваше наистина чудесни топлийки да се не намерят смесени в кесийка с най-обикновени месингови.
	А ето че сега, благодарение на г-н Мустак, той имаше в колекцията си №3 Широкоглава, модел „Пиле“ удължена. Светът беше придобил особен блясък, подобно на блясъка, който издаваха топлийките подредени чинно по ролката филц развита пред него. От него можеше да се носи миризма на сирене и краката му може да бяха покрити с гъбички до коленете, но точно в този момент Станли имаше усещането, че се рее в небесата на сребърни криле.
	Грош седеше до печката, гризеше си ноктите и си мърмореше сам. Станли не му обръщаше внимание, понеже мърморенето не се отнасяше до топлийки.
	— … назначен, нали така? Няма значение какво гласи Заповедта! Той може да повишава, когото си иска, нали така? Значи трябва да си получа допълнителното златно копче на ръкава и заплащането, нали така? Този е първият, който ме нарече Старши пощальон! Пък и, каквото и да си говорим, той достави писмо. Взел е писмото, видял е адреса и го е доставил, просто ей така! Може би в жилите му наистина тече кръв на пощальон! И ей го на, върна онез метални букви по местата им! Буквите пак са свързани с писма и писане. Това определено си е знак. Ха, че той дори може да чете липсващи думи! — Грош изплю парче нокът и се намръщи. — Обаче съвсем скоро и той ще иска да научи за Пи-тата. О, да, и той ще разчопли тая рана. Може да стане лошо. Много лошо. Обаче… ха, как само ни върна ония букви… чудна работа. Може би е истина, че някой ден отново ще имаме истински пощенски началник. Както е речено: „Истина ви казвам, той ще смаже изоставените ролкови кънки под ботушите си и, дойдете и вижте, светските кучета ще строшат зъбите си о него“. И той наистина ни даде знак, нали? Добре, вярно че знакът висеше над натруфена бръснарница за жени, но си беше знак, няма спор. Така де, ако всеки е могъл да го види, защо само той го видя?
	Още едно откъртено парче нокът хвръкна от устата му, лепна се на горещата печка и тихо зацвърча там.
	— Пък вече не съм първа младост, така си е. Тая работа с изпитателния срок не е хубава, _никак не е хубава_. Какво ще стане ако опъна петалата утре, а? Ще се изправя значи пред предците си и те ще попитат: „Не си ли ти старши пощенски инспектор Грош?“, а аз ще им река „не“; и те пак ще питат: „Не си ли ти пощенски инспектор Грош?“ и аз ще им кажа, „бе не е точно така“; и те ще искат да знаят: „Тогава трябва да си старши пощальон Грош?“ и аз ще отговоря „не на практика“; и накрая те ще кажат: „Дяволите да го вземат, Толивър, да не искаш да кажеш, че не си мръднал по-нагоре от младши пощальон? Що за Грош си ти?“. И аз ще си умра от срам и позорът ще е пълен. Хич няма да им пука, че аз се грижа за това място от години, никак даже. Никой не те поглежда, ако не докопаш онуй златно копче!
	Той се загледа в огъня и сред заплетената му брада почна да се прокрадва усмивка.
	— Той може да опита да направи Обиколката. Никой няма да му оспорва правото, ако измине Обиколката. И тогава ще мога да му кажа всичко! И всичко ще е наред! Пък ако не стигне до края, значи хич не го е бивало за пощальон! Станли? Станли!
	Станли изплува от своя приказен свят на топлийките.
	— Да, г-н Грош?
	— Имам няколко задачки за теб, момче.
	Ама ако не го бива за пощальон, продължаваше да скрибуца мозъкът на стареца, аз ще си пукна младши пощальон…


	Не беше лесно да се чука на врата, докато отчаяно се опитваш да пазиш пълна тишина. Затова накрая Криспин Нахал се отказа от втората си цел и замахна с входното чукче.
	Звукът отекна по празната улица, но никой не се показа по съседните прозорци. Обитателите на тази елитна улица не биха си направили труда де погледнат през прозореца, дори под него да се извършва убийство. В по-бедните квартали хората поне биха излезли да гледат или да се присъединят.
	Вратата се отвори.
	— Добър вечер, шър…
	Нахал бързо се вмъкна покрай ниската несъразмерна фигура в тъмен коридор и нервно махна на слугата да затвори вратата.
	— По-бързо затваряй, човече! Мисля, че някой ме следи… Боже мили, ти си Игор, нали? Злат може да си позволи да наеме Игор?
	— Отлишно предположение, шър! — каза Игор. Той надникна навън в ранния вечерен сумрак и го увери. — Чишто е, шър.
	— О, богове, затвори тая врата! — изхленчи Нахал. — Трябва да говоря с г-н Злат!
	— Тажи вечер гошподарят има малко шоаре, шър — уведоми го Игор. — Ще попитам, дали може да ви приеме.
	— Някой от другите тук ли? Те дали… Какво е шоаре?
	— Малка шбирка, шър — каза Игор и подуши въздуха. Гостът вонеше на алкохол.
	— Соаре?
	— Именно, шър — потвърди Игор безучастно. — Нека вжема вашата крайно жабележима дълга пелерина с качулка, шър. Моля, бъдете така добър да ме пошледвате в приемната…
	В следващия момент Нахал се озова в голяма стая пълна със сенки, осветена от свещи и населена с втренчени погледи, а вратата се хлопна зад гърба му.
	Погледите принадлежаха на портрети в големи прашни рамки, покрили всяка педя от стените. Говореше се, че Злат ги е купил всичките и то не само портретите. Той купил също правата върху отдавна мъртвите личности, придобил законно техните имена и така се сдобил с благородни предци за нула време. Това изглеждаше леко притеснително дори за Нахал. Всеки лъжеше за родословието си, в това нямаше нищо лошо. Но да си пазаруваш родословие беше вече някак смущаващо и все пак типично за мрачноватия оригинален стил на Грабльо Злат.
	Веднага щом беше попаднал в общественото полезрение за него бяха се появили един куп слухове и всички се питаха: „Кой е Грабльо Злат и що за име е Грабльо изобщо?“. Той организираше запомнящи се партита, които скоро станаха част от градските легенди. (Вярно ли е за кълцания дроб? Ти беше ли там? Ами онзи случай, когато довел стриптизьорка трол и трима души скочили от прозорците? Ти беше ли там? Ами историята за купата със сладки? Вие бяхте ли там? Видяхте ли го? Вярно ли е? _Бяхте ли там_?). По всичко личеше, че половината Анкх-Морпорк е бил там, циркулиращ между бюфета, дансинга и масите за хазартни игри и явно всеки гост е бил следван по петите от личен дискретен келнер, носещ поднос с напитки. Някои казваха, че притежавал златна мина, други твърдяха, че бил пират. И той определено приличаше на пират с дългата си къдрава черна коса, остра брадичка и превръзка на окото. Казваха, че си имал даже и папагал. Пиратската версия определено можеше да обясни несметното му богатство, както и факта, че абсолютно никой не беше чувал за него преди да пристигне в града. Хората се шегуваха, че може би е продал миналото си, точно както си беше купил славно ново минало.
	Това което не можеше да му се отрече, беше неговият талант за бизнес дела, Нахал беше наясно с това. Някои от нещата…
	— _Дванадесет и половина процента! Дванадесет и половина процента!_
	След като се увери, че инфарктът, който очакваше да го порази цял ден, пак му се беше разминал, Нахал прекоси стаята, поклащайки се като човек, обърнал една-две чашки да си успокои нервите, и повдигна тъмно червено покривало, под което откри клетка на папагал. Всъщност беше какаду и се клатеше трескаво нагоре-надолу на летвата си.
	— _Дванадесет и половина процента! Дванадесет и половина процента!_
	Нахал се ухили. Зад гърба си чу гласа на Злат:
	— А, виждам, че си се запознал с Алфонс. На какво дължа това неочаквано удоволствие, Криспин? — зад гърба му вратата бавно се затвори в подплатената си рамка и отряза дочуващата се от разстояние музика.
	Нахал се извъртя. Краткият забавен момент беше удавен в страха, който отново се надигна у него. Злат, с ръка в джоба на елегантен домашен халат, го изгледа насмешливо. Нахал подхвана нервно:
	— Следят ме, Грабльо! Ветинари е пратил един от своите…
	— Моля те, Криспин, седни. Мисля, че едно голямо бренди ще ти дойде добре — а след като леко сбърчи нос, той добави: — т.е. още едно бренди ще ти се отрази добре.
	— Няма да ти откажа! Наложи се да обърна едно-две, нали разбираш, да си ’спокоя нервите! — Нахал се строполи в едно кожено кресло.
	— Ама какъв ден само! Бяха сложили един стражник на пост пред банката цял следобед.
	— Дебелак? Сержант? — попита Злат, като му подаваше чашата.
	— Дебел беше, да, не му видях чина — Нахал подсмръкна. — Никога не съм си имал вземане-даване със стражата.
	— Аз обаче съм имал — отговори Злат и потръпна при гледката на отлично бренди, похабявано за човек като Нахал.
	— Не вярвам сержант Колън да има навика да се размотава в близост до големи сгради, в случай, че някой реши да ги отмъкне. Мисля, че просто обича да се скатава някъде, докато си пуши фаса. Той е нещастник, няма защо да се тревожиш заради него.
	— Да, ама тази сутрин един данъчен инспектор посети оня стар глупак Мандрачек…
	— Нима това е необичайно Криспин? Нека ти допълня чашата — предложи домакинът с успокоителен тон.
	— Е, вярно че идват веднъж-дваж всеки месец — съгласи се Нахал, като подаваше празната си чаша.
	— Значи е нормално. Правиш от мухата слон, скъпи мой Криспин.
	— Ветинари ме следи — избухна Нахал. — Тази вечер един мъж в черно дебнеше покрай къщата. Чух шум, обърнах се и го видях да стои в ъгъла на градината!
	— Може би е бил крадец?
	— Не, платил съм си всички вноски на Гилдията! Сигурен съм, че някой е тършувал вътре в къщата днес следобед. В кабинета ми разни неща бяха разместени. Много съм разтревожен, Грабльо! Само аз съм си заложил главата тук! Ако ни одитират…
	— Криспин, знаеш че нищо такова няма да се случи… — гласът на Злат беше меден.
	— Да, но не мога да събера всички документи, не и преди стария Мандрачек да се пенсионира. А Ветинари има цяла армия, нали знаеш, как им вика… чиновници, чиято единствена работа е да четат всяко лис’че хартия! Те ще разберат, ще видиш! Ами че ние купихме Главната линия с нейните собствени пари!
	Злат го потупа по рамото.
	— Успокой се, Криспин, всичко ще бъде наред. Твоята представа за парите е твърде остаряла. Парите не са предмет, те не са дори процес. Те са нещо като споделен сън. Хората сънуват, че малки кръгчета обикновен метал имат същата стойност като ценен метал. А онези, които успеят да се събудят, получават възможността да плуват в море от пари.
	Гласът му беше почти хипнотизиращ, но гостът беше твърде ужасен, за да се успокои. По челото му лъсна пот.
	— И Зеленхай-Вер му е отпуснал края! — сопна се Нахал, а в очите му се четеше безсилна злоба. — Нъл’ се сешаш оназ кула в Ланкър дето преди два-тр’ мес’ца пра’еше проблеми? И казаха, че било щото там летели вещици и се блъскали в кулите. Ха! Само първият път е било веш’ца! После Зеленхай-Вер платил на двама новаци да обявят повреда и после единият подкарал като луд долния поток и му пратил стойн’стите на борсата в Генуа два шаса преди някой друг да ги видял! Така направи оня удар с’ сушен’те сливи. И сушен’та риба, и сушен’те стриди. И в’обше не е за първи път! Човека смуше яко!
	Злат огледа Нахал, като се опитваше да прецени дали е добра идея да го убие веднага. Ветинари не беше глупак. Човек не се задържаше дълго начело на лудница като този град, ако не му сечеше пипето. Ако си в състояние да забележиш, че някой те следи, значи Ветинари искаше да знаеш, че някой те следи. Единственият начин да си сигурен, че патрицият наистина те държи под око, би бил да се обърнеш много рязко и да не видиш абсолютно никого зад себе си.
	Проклетият Зеленхай-Вер. Някои хора изобщо не схващаха общата картина, а бяха толкова… дребнави.
	Да използваш семафорите по такъв начин беше пълна глупост, но да позволиш на отрепка като Нахал да научи, беше непростимо. Беше идиотско. Нещастни малки идиоти със самочувствието на крале, които въртяха дребните си измами, усмихваха се на хората, които обираха и абсолютно нищо не разбираха от пари.
	И ето че тъпата свиня Нахал беше доприпкал право при него. Ситуацията беше деликатна. Стаята беше звукоизолирана, килимът лесно можеше да се подмени, а Игорите бяха пословични със своята дискретност, но беше почти сигурно, че някой е видял мъжа да влиза в къщата му и следователно той на всяка цена трябваше да си излезе от тук жив.
	— Ти с’ до’ър шовек, Грабльо Злат — хлъцна Нахал и размаха несигурно чашата си, която отново беше почти празна.
	Той се пресегна да я остави на малка масичка с подчертаното внимание на пиян човек, но понеже я виждаше тройна, не улучи и чашата се строши на пода.
	— ’Свинявай за т’ва. Ти с’ до’ър шовек, зат’ва ш’ти дам т’ва. Не мог’ да г’ държа в къшата, не мога. Не и докат’ Ветинари ме следи. Не мог’ и да го ’згоря — ’сишко е вътре. ’Сишки малки… операции. ’Ног важно. ’Сишки други ме мразят, не им вярвам. Ти с’ погрижи за т’ва, а?
	Той извади изтъркан червен тефтер и го повдигна с треперлива ръка. Злат го взе и го разгърна. Погледът му проследи записките.
	— Записал си _всичко_, Криспин? Но защо?
	Криспин изглеждаше ужасен.
	— Тряб’а да се водят записки, Грабльо. Как ш’си покриеш следите, ако не помниш къде с’ги оставил. По-късно… мож’ да върнеш ’сишко, нали, и все едно нишо не е било.
	Той се опита да почука носа си пръст и не го улучи.
	— Ще се погрижа за дневника ти с най-голямо внимание. Много добре си направил, че ми го донесе — увери го Злат.
	— Т’ва ознашава мно’о за мен, Грабльо — Нахал приближаваше ревливата пиянска фаза. — Ти ме вземаш на сериосно, не кат’ З’ленхай-Фер и другите. Аз им върша мръсната раб’та, пък те после ме тъпшат. Ти с’ адски до’ър шовек, адски. Затуй е с’ранно, нъл знайш, дето при тебе раб’ти Игор. Шото, такова, казват, ше Игорите раб’тели само за лунатици. Пълни откашалки или вампири, или там такова, хора дет’ им хлопа туй-онуй. Не, ше имам нешо против твоя шовек, никак, изглежда си свес’ен тип, даже няколко свес’ни типа…
	Грабльо Злат внимателно го подръпна.
	— Ти си пиян, Криспин, и твърде разговорлив. Затова ето какво ще направим. Аз ще повикам Игор…
	— Да, шър? — отвърна Игор зад гърба му. Малцина можеха да си позволят такава прислуга.
	— … и той ще те откара у дома с моята карета. Погрижи се да го предадеш на иконома му, Игор. А, когато приключиш с тази задача, моля те свържи се с моя колега, г-н Грайл. Кажи му, че имам малка задача за него. Лека нощ, Криспин — той потупа треперливата буза на мъжа. — И не се тревожи. Ще видиш, че още утре всички тези тревоги ще са… изчезнали.
	— ’Ноо до’ър шовек — Нахал си мърмореше доволно. — За чуж’енец…
	Игор откара Криспин до дома му. Дотогава той вече беше достигнал веселата пиянска фаза и пееше някаква песен, особено популярна сред играчите на ръгби и децата под единадесет години, и със сигурност разбуди съседите си, особено след като няколко пъти повтори куплета за камилата.
	След това Игор се върна у дома, прибра карета, погрижи се за коня и отиде в малкия гълъбарник зад къщата. Тези гълъби бяха едри и охранени, не като невзрачните покривни плъхове в града. Той избра един особено дебел, сръчно надяна сребърно пръстенче за съобщения на крака му и го подхвърли нагоре.
	Гълъбите на Анкх-Морпорк не бяха глупави. За гълъби. Глупостта като цяло не оцеляваше дълго в този град. Този гълъб със сигурност скоро щеше да открие покривното обиталище на г-н Грайл, но Игор много се дразнеше, че никога не си получава гълъбите обратно.


	Стари пликове се издигаха, подобно на преспи около Влаго, докато той ядно бродеше или се промушваше през изоставените стаи на пощенската станция. Беше в унищожително настроение. Чувстваше се в капан. Беше в капан. Беше направил всичко по силите си, нали? Може би това място наистина беше прокълнато. Грош беше добро олицетворение на това проклятие.
	Той бутна поредната врата и се озова в големия двор за карети, около който сградата на пощата беше извита като подкова. Тази част все още се използваше. Грош беше обяснил, че когато пощата беше рухнала, конюшнята беше оцеляла. Била е полезна, добре разработена и е имала на разположение сума ти коне. А тях не можеш да ги натикаш под дъските на пода или на тавана да чакат по-добри дни. Те трябвало да се хранят и така кочияшите, без кой знае колко да са го планирали, поели управлението на конюшнята и я превърнали в пътническа служба.
	Влаго гледаше тежко натоварените карети, които се измъкваха от двора и в един момент погледът му беше привлечен от някакво движение високо горе.
	Той беше вече свикнал със семафорните кули. Струваше му се, че на всеки покрив стърчи по една. Повечето бяха от новия тип, с клапи, инсталирани от Компанията на Главната Линия, но имаше и някои по-старомодни, даже и такива, които си служеха със знаменца. Те обаче работеха много бавно и трябваше да са на пряка визуална линия, а мястото в този град беше крайно ограничено сред разрастващата се гора от кули. Ако човек искаше нещо повече от най-основните услуги, той трябваше да си наеме кула с клапи от някоя от по-малките семафорни фирми. Към нея получаваше заприходен водоливник, който да следи за получени съобщения, а също и достъп до разпределителните кули. Ако клиентът можеше да си го позволи, той наемаше и обучен оператор. И за всичко това хората си плащаха през носа. Влаго не се интересуваше и не разбираше от технологии, но доколкото беше чувал, тези услуги струваха майка си и баща си. Но точно в момента тези мисли се въртяха по-скоро в орбита около един централен, нетърпящ възражение въпрос: защо, по дяволите, им трябваше на тях кула?
	Определено можеше да я види на покрива и дочуваше потракването на клапите. И беше убеден, че в един момент видя нечия глава да се подава над ръба, преди набързо да се скрие от погледа му.
	Защо имаме кула там горе и кой я ползва?
	Той изтича обратно вътре. Досега не беше виждал стълби към покрива, но кой да знае какво може има скрито зад някоя камара писма в края на някой коридор…
	Той се промуши през поредния проход, почти изцяло запълнен с пощенски чували, и попадна пред залостена двойна врата, водеща обратно към вътрешния двор. Тук имаше стълби, водещи нагоре. Малки предпазни лампички хвърляха бледа светлина нагоре в мрака. Ето ви я на, пощенската служба — Постановленията изискваха стълбите да са осветени и те бяха осветени, въпреки че от десетилетия стълбата не се ползваше от никого, освен от Станли, който пълнеше лампите.
	Тук имаше и стар товарен асансьор, от онзи опасен модел, който работеше с добавяне и отнемане на вода от голямата цистерна за дъждовна вода на покрива. Влаго не знаеше как да го подкара, дори ако се престрашеше да го ползва. Грош беше казал, че не работи.
	В основата на стълбите, размазана, но все още ясно забележима, се виждаше линия, очертана с тебешир. Ръцете и краката на очертаната фигура не бяха на съвсем правилните места.
	Влаго преглътна сухо, но се хвана за перилото и тръгна нагоре.
	На първия етаж видя врата. Тя се отвори съвсем лесно. По-точно отвори се с трясък в момента, в който докосна дръжката й и натрупаните до тавана писма се юрнаха надолу по стълбите като някакво подскачащо чудовище. Влаго се олюля и изхленчи, докато писмата се плъзгаха покрай него, поток след поток, и се изсипваха по стълбите.
	Той продължи да се изкачва сковано и намери още една слабо осветена врата, но този път съобрази да се дръпне встрани преди да я отвори. Въпреки това напорът на писмата запрати вратата към краката му и мъртвите писма се понесоха надолу в сумрака със сух шепот. Звукът напомняше донякъде за прилепи. Цялата тази сграда, пълна с мъртви писма, които си шепнеха едно на друго, докато някъде съвсем наблизо един мъж е пропадал към смъртта си…
	Още малко и щеше да се превърне във втори Грош — самият той луд като прилеп. Но тук трябваше да има още нещо. Все някъде тук трябваше да има врата, която…
	_Главата му беше размазана по цялата стена…_
	Влаго беше бесен на собственото си развинтено въображение и наум го заплаши, че ако не се държи прилично, другият път няма да го вземе със себе си. Но то на инат продължи да го тормози. Той абсолютно никога не беше посягал на никого. Винаги предпочиташе да се измъкне, отколкото да се бие. А що се отнася до убийствата, винаги бе смятал, че това е едно цялостно и неделимо явление. Няма как да извършиш 0,021 убийство, нали? И въпреки това Помпа явно смяташе, че може да се убива на кило. Добре, може би някои от неговите престъпления бяха… притеснили някои хора, които привидно нямаха връзка с тях, но какво да кажем за банкерите, земевладелците, че и барманите: „Ето ви двойното бренди сър и моля имайте предвид, че в момента ви убивам 0,0003“? Каквото и да прави човек, постъпките му засягат други хора, рано или късно.
	Да не говорим, че много от неговите престъпления, не бяха реално престъпления. Например, номерът с пръстените. Той никога не им казваше, че пръстенът е диамантен. Беше направо отчайващо колко бързо на почтените граждани им хрумваше идеята да да се възползват от бедния заблуден пътник. Можеше направо да ти съсипе вярата в човешката природа, ако случайно си се излъгал да вярваш в нея. И освен това…
	Третият етаж осигури още една лавина от писма, но дори след като те спряха да се изсипват зад вратата се виждаше само стена от писма, натрупани до тавана и препречващи пътя към коридора. Едно две писма се измъкнаха и изглеждаше сякаш цялата камара можеше да се срути, затова Влаго побърза да продължи нагоре. В интерес на истината никак не му се искаше да продължи, но стълбите под него бяха затрупани с хлъзгави камари хартия, а на него въобще не му се пързаляше в момента.
	Поне петият етаж трябваше да е празен. Иначе как Бакенбард е успял да стигне до стълбите, за да се срещне със съдбата си? На четвъртия етаж върху купчина писма все още се забелязваше жълто-черна лента — доказателство, че Стражата наистина е била тук. Въпреки това Влаго отвори вратата внимателно, точно както някой стражник трябва да беше направил преди време. Изпаднаха само едно-две писма. Основната камара се беше вече изсипала. Няколко стъпки навътре се виждаше познатата стена от пликове, натъпкани плътно като скална маса. Явно стражникът се е опитал да мине по нататък. Влаго можеше да различи кухина в преградата, където някой беше промушил ръка и беше напънал с цялото си тяло, точно както и Влаго опитваше в момента. Точно както се е случило и при предишния опит, пръстите на Влаго докопаха само още повече пликове.
	Никой не можеше да е излязъл на площадката на стълбите тук. За целта трябва да е преминал някак през два метра плътна маса от писма.
	Имаше още едно стълбище нагоре. Влаго се заизкачва по него внимателно и беше до средата, когато чу, че някъде под него, писмата отново се юрват надолу.
	Явно беше нарушил баланса на стената от писма на четвъртия етаж и сега те се сипеха от коридора с неумолимостта на водопад. Когато потокът се удари в перилата на стълбата, част от писмата преля и тръгна да пропада в празното пространство надолу. Някъде далече в ниското се чу проскърцване и нещо дървено се скърши. Стълбите се разтресоха.
	Влаго взе последните стъпала до петия етаж наведнъж, сграбчи вратата пред себе си и я дръпна, което отприщи поредната стихия. Вече всичко се тресеше. Чу се внезапно пропукване и стълбището окончателно поддаде, като остави Влаго да виси уловен за дръжката на вратата, а покрай него все още се сипеха писма.
	Той повися там със затворени очи, докато усети че движението и шумът донякъде затихват, макар под него все още да се дочуваха отделни проскърцвания.
	Стълбата беше изчезнала.
	Много внимателно Влаго повдигна крака, докато усети ръба на новия коридор. Като внимаваше да не прави нещо твърде рязко, като например да диша, той бавно премести ръцете си, така че да хване дръжките от двете страни на вратата. Съвсем бавно той запремества краката си през камарата писма на пода в коридора, като в същото време постепенно затваряше вратата след себе си. Едновременно с това премести и двете си ръце на дръжката от вътрешната страна.
	След това вдиша дълбоко сухия въздух, задрапа лудо с крака, изви се като риба, окачена на кука, и успя да прехвърли достатъчна част от себе си на пода на коридора, та да предотврати падането през няколко метра писма и натрошена дървения.
	Без да се замисля той откачи лампата от рамката на вратата и се обърна да види какво го чака.
	Коридорът беше ярко осветен, покрит с дебел килим и абсолютно лишен от поща. Влаго се оцъкли.
	Само преди миг мястото беше задръстено от писма, натъпкани от пода до тавана. Той ги беше видял и усетил да се изсипват покрай него по стълбите. Те не бяха плод на въображението му, бяха осезаеми, древни, прашни и съвсем истински. Да приеме, че това не е било реалност, си беше чиста лудост.
	Той се обърна за потвърждение към разрушената стълба и не видя нито врата, нито стълби. Коридорът, застлан с килим, се простираше съвършено празен чак до отсрещната стена.
	Влаго осъзнаваше, че трябва да потърси някакво обяснение за тази промяна, но единственото, което му хрумваше в момента беше: „Колко странно!“. Той плахо се пресегна да докосне килима, там където би трябвало да бъде стълбата, и усети хлад по пръстите си, когато те безпроблемно минаха през него.
	Той се зачуди дали някой от предшествениците му беше стоял точно на същото място и в същата ситуация като него? И дали, заблуден от гледката, беше пристъпил върху солидно изглеждащия под, само за да пропадне пет етажа надолу?
	Влаго запристъпва съвсем бавно по коридора в обратна посока и започна да долавя шум. Беше приглушено неясно жужене, каквото се носи във всяка натоварена сграда — подвиквания, разговори, потракване на уреди, смесено ромолене на хиляди гласове, скърцащи колела, тежки и леки стъпки, подраскване и затръшване на врати, всичко смесено заедно в едно огромно празно пространство и съставящо звуковата среда на една бизнес сграда.
	Пред него се отвори галерия, простираща се напречно на коридора. Звукът долиташе от ярко осветеното пространство отвъд галерията. Влаго приближи блестящите месингови перила на балкона пред него… и спря.
	Добре, беше си направил труда да разнася мозъка си със себе си дори тук горе, сега беше време да се възползва от него.
	Голямата зала на пощенската станция беше мрачна пещера пълна с планини писма. Там не се виждаха нито балкони, нито блестящ месинг, нито ангажиран с работа персонал и със сигурност, не се мяркаха никакви клиенти.
	Последният път, когато пощата е изглеждала, както той я виждаше сега, ще да е бил някъде в далечното минало.
	_Имаше балкони, сър, обикаляха голямата зала на всеки етаж, перилата им бяха изковани от желязо, ама приличаха на дантела._
	Само че балконите не бяха част от настоящето, нито пък той реално се беше прехвърлил в миналото — все пак, пръстите му бяха пропаднали в нищото, докато очите го уверяваха, че вижда пред себе си килим. Затова Влаго достигна до извода, че физически си е тук и сега, но някак вижда там и тогава. Естествено, това беше напълно налудничава идея, но това все пак беше пощенската станция.
	Горкият г-н Бакенбард явно беше пристъпил по под, който вече не съществуваше.
	Влаго се спря преди самият той да пристъпи на балкона, протегна ръка надолу и отново усети студенина, когато пръстите му преминаха през пода. Значи кой от всичките, о, да, г-н Млък беше стоял на това място, беше хвърлил поглед надолу и…
	_… направо се размаза по мрамора, сър._
	Влаго се изправи, подпря се на стената и надникна плахо в голямата зала долу.
	От тавана висяха полилеи, но не бяха запалени, защото искрящият купол на тавана пропускаше обилна слънчева светлина, заливаща картина напълно необременена с птичи изпражнения, но изпълнена с хора, сновящи по шахматния под или заети с работа зад гишетата — _тате казваше, че плотовете са направени от рядко дърво_. Влаго попиваше всичко с поглед.
	Картината се състоеше от стотици целенасочени действия, смесващи се в една обща жизнерадостна анархия. Под него хора бутаха големи плетени кошове на колела през залата, чували с писма се носеха по поточна линия, чиновници трескаво запълваха дупките на пощенските гълъби. Беше истински цялостен механизъм, чиито чаркове бяха отделните хора, _само да го бяхте видели, сър!_
	Далече вляво Влаго можеше да види изправена насред залата златна статуя три-четири пъти човешки бой. Тя представляваше строен млад мъж, явно бог, чиито одеяния се състояха само от шапка с крила, сандали с крила и — Влаго присви очи — това смокинов лист с крила ли беше? Скулпторът го беше изобразил готов за скок, понесъл писмо в ръка и с изражение на благородно намерение на лицето си.
	Статуята се извисяваше над залата. В настоящето обаче нямаше статуя и пиедесталът й стоеше празен. Щом дори плотовете и полилеите бяха изчезнали, цяла статуя, дори само да е изглеждала златна, не е имала шанс да се задържи. Това трябва да е бил Духът на пощата или нещо такова.
	Междувременно движението долу беше придобило по-прозаичен вид.
	Точно под купола имаше часовник с четири циферблата обърнати в четирите посоки. Влаго видя как голямата стрелка отбеляза точния час.
	Изсвири рог. Трескавото движение спря, когато някъде долу се отвори врата и две колони мъже в _униформите, сър, кралско синьо с месингови копчета! Ех, да ги бяхте видели, сър!_ пристъпиха тържествено в залата и застанаха мирно от двете страни на входните врати. Там ги чакаше едър мъж с доста по-внушителна версия на същата униформа и лице като хроничен зъбобол. От колана му висеше пясъчен часовник в плетена месингова рамка. Той гледаше очакващите го мъже сякаш рядко беше виждал нещо по-отблъскващо и то само по подметките на грамадните си ботушите.
	Той вдигна пясъчния часовник със злокобно задоволство и пое въздух дълбоко преди да изреве с цяло гърло: „Дооооооооооставка номер чет’ри… готови!“
	Думите достигаха Влаго леко приглушени, сякаш преминаваха през преграда. Пощальоните, застинали мирно, се постараха да изглеждат още малко по-готови. Мъжът ги изгледа свирепо и отново пое въздух мощно.
	„Дооооооооооставка номер чет’ри… _още само секунда_… ДОСТАВЯЙ!“
	Двете колони мъже измаршируваха покрай него навън.
	_Някога, ние бяхме пощальони…_
	Влаго реши, че е време да намери истински стълби и се отдалечи от ръба. Той явно халюцинираше миналото, но физически беше в настоящето. Все едно ходеше насън. Нямаше никакво желание разходката му да го отведе на въздух, така че де се превърне в поредната очертана на пода фигура.
	Той се извъртя и някой мина направо през него.
	Усещането беше неприятно, като внезапно надигнала се треска. Но това не беше най-лошото. Най-лошият момент, беше да видиш как нечия глава преминава през твоята собствена. Гледката беше предимно сивкава с отделни червени петна и кухини, където бяха синусите. Въобще не искаше да си спомня очните ябълки.
	_… а лицето му изкривено, сякаш е видял призрак…_
	Стомахът на Влаго се сви и, когато се извърна, покрил устата си с ръка, той видя млад пощальон, взиращ се в негова посока с ужасена физиономия, каквато в момента вероятно украсяваше и невидимото лице на Влаго. Младежът потрепери и побърза да се отдалечи.
	Така, значи и г-н Апатия беше стигнал до тук. Беше проумял номера с пода, но гледката на нечия глава, преминаваща през твоята, ами да, това можеше да се отрази зле на човек…
	Влаго се затича след младежа. Тук горе беше напълно изгубен. Грош трябва да го бе развел из не повече от една десета от цялата сграда — остатъкът беше плътно зает с поща. Но тук някъде имаше други стълби, Влаго беше сигурен, реални и солидни в настоящето, както и в миналото. Целта му беше да достигне приземното ниво — на пода винаги можеше да се разчита.
	Младият пощальон мина през някаква врата и се изгуби в стая, която изглежда беше пълна с колети, но в далечния й край Влаго можеше да различи отворена врата и нещо като перила отвъд нея. Той се втурна напред и подът се изгуби под краката му.
	Светлината изчезна. В следващия момент Влаго осъзна болезнено ясно, че е обграден от сухи писма, които пропадаха заедно с него. Той се приземи върху други пликове и се задави, докато още суха, древна поща се изсипваше върху него. За момент, през падащата хартиена маса той зърна прашен прозорец, наполовина покрит с писма, и после отново потъна надолу. Камарата под него започна да се приплъзва надолу и встрани. Чу се нещо като врата, изкъртена от пантите си, и страничното плъзгане се засили значително. Той отчаяно се бореше да се измъкне над писмата, но в момента, в който подаде глава, тя се удари в горния праг на вратата, през която го носеше потокът. След това течението отново го дръпна надолу.
	Напълно безпомощен сред подмятащата го хартиена река, Влаго усети бегло разтърсване, когато подът отдолу поддаде. Пощата се изсипа през пукнатината, повличайки и него със себе си и го запрати към поредната камара писма. Докато пликовете го затрупваха, те отрязаха всяка видимост, а скоро изчезнаха и всякакви шумове.
	Мрак и тишина го притиснаха в задушаваща прегръдка.
	Влаго фон Мустак успя да се закрепи на колене с глава отпусната върху ръцете му. Топлият застоял въздух нямаше да му стигне за дълго, а не можеше да помръдне дори пръст. Можеше да си умре тук. Щеше да си умре тук. Вероятно го бяха затрупали тонове поща.
	— Предавам душата си на, който бог успее да я докопа — измърмори Влаго сред задушния въздух.
	В този момент пред очите му заигра синя линия.
	Бяха ръкописно изписани думи, но му говореха на глас.
C>
	Скъпа майко,
	пристигнах безпроблемно и си намерих хубава квартира в…
C$
	Гласът звучеше като на провинциален младеж, но имаше… хрущяща нотка в него. Вероятно точно така биха звучали писмата, ако можеха да говорят. Думите продължиха нататък, извивайки се неловко под писалка, движена от неумела ръка.
	И докато първата линия още се извиваше, се появи втора, преля в първата и занарежда сухо:
C>
	Уважаеми Господине,
	Имам честта да ви известя, че на мен бе поверено да изпълня завещанието на покойния Дейви Трил от имението Разни благини и изглежда вие сте негов единствен…
C$
	Гласът продължи с толкова формален тон, че в него можеха да се усетят рафтовете пълни с тежки юридически томове зад бюрото, но в този момент се намеси трета линия.
C>
	Уважаема Г-жо Кларк,
	С огромно съжаление се налага да ви информираме, че вчера, при сблъсък с вражеските войски, вашият съпруг К. Кларк, макар да се сражава храбро…
C$
	И после отвсякъде заприиждаха нови линии едновременно. Докато те се извиваха под клепачите му, до ушите му достигаха техните десетки, стотици, хиляди гласове. Те не викаха, просто изливаха дума след дума, докато главата му щеше да се пръсне от шума, а в него сякаш можеше да различи други думи, точно както отделните звуци на симфоничен оркестър стържат, дрънкат и гърмят, докато достигнат до обща връхна точка…
	Влаго се опита да изкрещи, но устата му се напълни с хартия.
	А след това усети, че нечия ръка сграбчва крака му и се намери във въздуха с главата надолу. В следващия момент чу бумтящия глас на г-н Помпа:
	— А, Г-н Муштак, Виждам, Че Сте Разучавал Сградата. Добре Дошъл В Новия Си Офис.
	Влаго изплю хартията и си пое въздух жадно.
	— Те са… живи! — изхриптя той. — Живи и много ядосани! Освен това те говорят и изобщо не съм си го въобразил. Имал съм халюцинации преди — те не причиняват болка! Вече знам как са загинали всички преди мен!
	— Радвам Се За Вас, Г-н Муштак.
	Помпа го изправи в нормално положение и го понесе, като си пробиваше път през плътната маса писма, стигаща до кръста му. Зад гърба му от отвора в тавана все още се изсипваха пликове.
	— Ама ти не разбираш! Те говорят! И настояват… — Влаго се поколеба. Все още можеше да чуе сухите им гласове в главата си. Накрая довърши, като говореше по-скоро на себе си, отколкото на голема: — Мисля, че искат да бъдат… прочетени.
	Г-н Помпа се съгласи спокойно:
	— Това Е Функцията На Писмата. Впрочем, Както Ще Видите, Почти Успях Да Разчистя Апартамента Ви.
	— Ама слушай, това е чисто и просто хартия! Как може да говори!
	— Да, Това Място Е Гробница На Нечути Думи. Те Се Борят За Нечие Внимание — избоботи големът мрачно.
	— О, я стига, писмата не са нищо повече от хартия! Тя не може да говори!
	— А Аз Не Съм Нищо Повече От Глина, Но Ето Че Ви Слушам — възрази Помпа със същото вбесяващо спокойствие.
	— Да, ама на теб са ти добавили малко абра-кадабра…
	В очите на голема червеният блясък се изостри за миг, той се обърна и се взря във Влаго.
	— Аз… мисля, че се върнах назад във времето — измърмори той и отстъпи несигурно. — В… главата си. Така е загинал Бакенбард. Паднал е по стълби, които не са били там в миналото. А г-н Апатия е умрял от страх. Убеден съм! Обаче реално аз бях насред масата писма и… трябва да е имало дупка в пода или нещо и тогава… аз паднах и… — той сам се прекъсна. — На това място му трябва свещеник или магьосник. Някой, който разбира от тези работи. И това не съм аз!
	Големът загреба две пълни шепи от пощата, която за малко не се беше превърнала в гробница за клиента му.
	— Вие Сте Пощенският Началник, Г-н Муштак — каза той.
	— Това са просто номерата на Ветинари! Аз не съм пощальон, аз съм просто измамник…
	— Г-н Мустак? — от вратата зад гърба му се дочу нервен глас. Влаго се извърна и видя Станли, който потрепери, когато срещна погледа му.
	Влаго му се сопна:
	— Какво по дяволите… Какво искаш, Станли? Малко съм зает в момента.
	Станли се ухили нервно.
	— Тука има едни хора. Долу са. Едни хора.
	Влаго го изгледа свирепо, но Станли явно беше казал, каквото имаше да казва.
	— И какво искат тези хора? — подкани го той.
	— Вас искат, г-н Мустак. Искат да видят кандидата за поста на пощенския началник.
	— Ама аз не съм се кандидатирал… — подхвана Влаго и се отказа.
	Нямаше смисъл да си го изкарва на момчето.
	— Извинете Ме, Пощенски Началник, Бих Искал Да Довърша Възложената Ми Задача.
	Влаго се отдръпна и глиненият великан излезе в коридора, а старите дъски на паркета изстенаха под масивните му стъпки. Отвън се виждаше как е успял да разчисти офиса. Стените на съседните стаи бяха се издули, сякаш всеки момент щяха да се пръснат. Когато един голем решеше, че дадена стая ще побере нещата, които той иска да натика вътре, стаята беше лишена от мнение по въпроса.
	Видът на тантурестата фигура донякъде успокои Влаго. Имаше нещо изключително… земно у г-н Помпа.
	Това, от което Влаго се нуждаеше сега, бяха нормални неща за правене, нормални разговори, с нормални хора, които да му помогнат да заглуши гласовете в главата си. Той изтръска късчета хартия от костюма си, който добиваше все по-окаян вид всеки следващ момент.
	Той издърпа вратовръзката си, която се беше извъртяла на гърба му, и се стегна.
	— Добре, хайде да видим какво искат тези хора.
	Те го чакаха на междинната площадка на централното стълбище. Бяха старци, хилави и съсухрени, приличаха на малко по-древни версии на Грош. Носеха същите стари униформи, но във вида им имаше нещо странно.
	Всеки от тях носеше шапка с козирка, върху която с помощта на тел беше прикрепен гълъбов скелет.
	— Ти ли ще да си Незаклейменият Човек? — изръмжа един от тях като го приближи.
	— Какво? Кой? Какво дали съм? — Влаго усети, как идеята за нормални занимания отново му се изплъзва.
	— Да, сър, това сте вие — прошепна Станли зад гърба му. — Трябва да кажете да, сър. Боже, сър, как ми се иска да бях на ваше място.
	— Защо, какво става?
	— За втори път — ти ли ще да си Човекът Без Клеймо? — попита старецът явно вече ядосан. Влаго забеляза, че на средните три пръста на дясната му ръка им липсваха върховете.
	— Ами, явно, аз съм, щом настоявате.
	Отговорът му изглежда не беше удовлетворителен.
	— За последен път — ти ли ще да си Незаклейменият Човек? — този път гласът на стареца звучеше наистина заплашително.
	— Да, добре! За целите на този разговор, да! Аз съм Незаклейменият Човек! Сега може ли…
	Някой нахлузи нещо черно на главата му изотзад и стегна върви около врата му.
	— Незаклейменият човек закъснява — изграчи друг старчески глас в ухото му и невидими жилави ръце го сграбчиха. — И това ми било пощальон.
	Докато Влаго се бореше да се освободи, той чу гласа на Станли.
	— Всичко ще бъде наред сър, не се тревожете. Г-н Грош ще ви води. За нула време ще я минете, сър.
	— Какво ще мина? Пуснете ме, изкуфели дърти дяволи!
	— Незаклейменият Човек се бои от Обиколката — изсъска един от нападателите му.
	— Тъй-тъй — Незаклейменият Човек ще бъде Върнат На Изпращача без препирни — каза някой друг.
	— Незаклейменият човек трябва да бъде претеглен на везните — обяви трети.
	— Станли, веднага извикай г-н Помпа — извика Влаго, но качулката беше плътна и приглуши гласа му.
	— Не бива да го викам, сър. Никак даже не бива. Всичко ще е наред, сър. То си е просто… проверка сър. Такъв е Редът в пощата, сър.
	Внезапно Влаго осъзна значението на смешните шапки и усети, че се успокоява. Завързват ти очите и звучат заплашително… Ясни му бяха тези номера. Това беше просто форма на популярен мистицизъм. Всеки град на света си имаше своя Древен Окултен Орден На Верните И Достойни Синове На (някого си). Такива окултни организации неизменно се състояха от невзрачни хорица, убедени, че могат да се възползват от тайните на древните си предтечи за по два часа всеки четвъртък. Друга популярна заблуда сред тези хора беше, че изглеждат внушително в дългите си роби. Влаго нямаше съмнение, че е попаднал на местна разновидност — все пак, беше минал през десетки такива церемонии. Можеше да се обзаложи, че си имат и тайно ръкостискане. През годините беше научил повече тайни ръкостискания вероятно дори от боговете. След като установи с какво си има работа, Влаго окончателно се успокои — вероятно би го грозила по-голяма опасност, ако го оставят сам с банда пет годишни хлапета. Незаклейменият Човек… боже мили.
	Той се остави да го поведат надолу по стълбите, а после го завъртяха. Ама разбира се, посвещаваният трябваше да изпитва страх, но на всички беше ясно, че всичко е на ужким. Щеше да звучи страшно и вероятно нямаше да е особено приятно изживяване, но нямаше да има реална опасност. Той си спомни случая, когато се беше присъединил към — как му беше името? О да, Мъжете на Браздата в някакво градче, заобиколено от зеленчукови ниви*. Естествено бяха му завързали очите, бяха отприщили всички страховити шумове, които им хрумнаха, и после един глас в мрака беше му заповядал да стисне ръката на Стария Майстор. След което Влаго беше сигурен, че се е ръкувал с козе копито. Целта на упражнението беше, да успееш не напълниш гащите.
	[* В области, по-малко доминирани от зелки и зелеви насаждения, градчето би било обградено от гъсти гори, да речем.]
	На следващия ден беше измъкнал осемдесет долара с измама от неколцина от новите си братя. Сега обаче случката не му се струваше чак толкова забавна.
	Старите пощальони го водеха към Голямата зала. Той разпозна начинът, по който отекваха стъпките им. Косъмчетата на врата му настръхнаха, когато инстинктивно усети, че е заобиколен от още хора. А може би и не само хора — стори му се, че дочу приглушено ръмжене. Но това си беше в реда на нещата при такива церемонии — трябваше да звучи страшно. Номерът беше да не трепва, да се държи храбро и достойно.
	Придружителите му се отдалечиха. След миг Влаго усети нечия ръка да сграбчва лакътя му.
	— Аз съм, сър, изпитателно старши пощальон Грош, сър. Не се тревожете за нищичко сър. Аз ще съм вашият временен Настоятел, тази вечер.
	Влаго въздъхна.
	— Това наистина ли е нужно, г-н Грош? Аз все пак съм официално назначен на поста пощенски началник.
	— Назначен все още не означава Заслужил, сър. Това че едно писмо е пуснато, все още не доказва, че е било успешно доставено.
	— Какви ги говориш?
	— Не мога да разкривам тайни на Незаклеймения Човек, сър — отвърна Грош хрисимо. — Но вие се справяте отлично засега, сър.
	Влаго се постара гласът му да звучи приповдигнато.
	— О, просто чудесно. И кое е най-лошото, което може да се случи сега?
	Грош не отговори.
	— Попитах…
	— Опитвам се да преценя, сър — отвърна Грош. — Да видим… да. Най-лошият възможен изход е да изгубите всички пръсти на едната си ръка, да бъдете осакатен до живот и да си потрошите половината кокали. О, и в такъв случай, няма да приемат кандидатурата ви. Ама вие за нищо не се тревожете, сър, за нищичко!
	Някъде пред тях и малко по-високо избумтя глас:
	— Кой ни води Незаклеймения Човек?
	Влаго чу как Грош прочисти гърлото си и се изненада, че когато старецът заговори, гласът му потрепери.
	— Аз, изпитателно старши пощальон Толивър Грош, ви водя Незаклеймения Човек.
	— Това, дето каза за кокалите беше само, за да ме стреснеш, нали? — изсъска му Влаго.
	— И изправя ли се той Сред Нощен Мрак? — отново попита гласът заповедно.
	— Сега вече да, Почитаеми Господарю! — щастливо извика в отговор Грош, а на Влаго прошепна — Старите момци са много доволни дето ни възстановихте надписа.
	— Хубаво. Обаче тези натрошени кокали, които спомена…
	— Тогава нека да направи Обиколката! — нареди гласът.
	— Сега просто ще тръгнем напред сър, полекичка, точно така, спрете сега тука — Грош шушнеше напрегнато в ухото му.
	— Слушай, всичко това е само, за да ме стресне, нали — продължи да настоява Влаго.
	— Вие оставете тая работа на мен, сър — отвърна Грош шепнешком.
	— Ама слушай… — опита отново Влаго, но качулката внезапно беше натикана в устата му.
	— Нека надене Ботушите — продължи инструкциите бумтящият глас.
	Влаго се удиви как гласът успяваше да предаде усещането за главни букви, но удивлението му беше удавено в тревогата да не се задави с качулката си.
	— Има чифт ботуши точно пред вас, сър — дочу хриптящия глас на Грош. — Няма страшно, просто ги обуйте.
	— Пхф! Добре, обаче слушай…
	— Ботушите, сър, моля ви!
	Влаго си събу обувките непохватно и нахлузи невидимите ботуши. Те се оказаха тежки като олово.
	— Обиколката на Незаклеймения Човек е Трудна — избумтя пак гласът. — Нека продължи напред!
	Влаго пристъпи наред, стъпи на нещо, което се изтъркаля, залюля се стремглаво напред и усети пронизваща болка, когато нещо метално удари кокалчетата на краката му.
	Гласът оповести:
	— Пощальони, каква е Първата Клетва?
	От мрака гласовете се надигнаха в общ хор:
	— Проклет да съм, не е за вярване какви боклуци зарязват хората в дворовете си — играчки, детски колички, градински инструменти… на какво ли няма да попаднеш в ранна тъмна утрин!
	— Незаклейменият човек извика ли от болка? — попита гласът.
	Влаго беше убеден, че си е строшил брадичката, докато Грош го изправяше на крака. Беше си строшил проклетата брадичка! Старецът му изсъска:
	— Браво на вас, сър — а после повиши глас: — Той не издаде ни звук, Почитаеми Господарю, показа се твърд.
	— Тогава нека поеме Чантата! — избумтя далечният глас. Влаго определено почваше да го мрази.
	Невидими ръце преметнаха презрамка през врата му. Тежестта го преви на две.
	— Пощенската Чанта е Тежка, но съвсем скоро ще Олекне! — отекна от стените.
	Влаго не беше доволен — такива церемонии не трябваше да причиняват болка. Вярно, че този път го бяха предупредили, но той си мислеше, че това е само част от заплахите.
	— Продължаваме, сър — побутна го Грош. — Не можете да спирате Обиколката на пощальона!
	Влаго пристъпи напред много внимателно и усети, че нещо се изтъркаля встрани с потракване.
	— Той не стъпи на Ролковите Кънки, Почитаеми Господарю! — тържествено оповести Грош.
	Влаго, обнадежден, въпреки упоритата болка, направи още две колебливи крачки и чу поредното потракване, когато срита нещо друго с ботуша си.
	— Безразсъдно Зарязаната Бирена Бутилка не го препъна! — гласът на Грош беше триумфиращ.
	Влаго направи поредната крачка малко по-смело, стъпи на нещо хлъзгаво и усети как краката му хвръкват нагоре. Тупна тежко по гръб и главата му издрънча на пода. Беше убеден, че си е пукнал черепа.
	— Пощальони, каква е Втората Клетва? — отекна гласът.
	— Кучета! Дума да няма, всичките са отрепки! Ако не хапят, дрискат! А това е по-хлъзгаво от машинно масло!
	Влаго успя да се изправи на колене, но главата му се въртеше.
	— Точно тъй, точно тъй, не спирайте — Грош сграбчи лакътя му и сниши глас още повече. — Вас не ви плашат ни дъжд, ни слънце. Нали помните какво пишеше пред сградата.
	— Г-жа Кейк? — измърмори Влаго, а после се опита да се сети дали беше написано дъжд или сняг. Или беше суграшица?
	Той усети някакво раздвижване и след миг се преви над тежката чанта, когато някой го заля обилно с вода, а кофата го удари по главата.
	Аха, значи дъжд е било. След това се поизправи, но веднага почувства, че във врата му пускат ледени късчета и за малко не изкрещя от внезапното им остро парване. Грош прошепна:
	— По това време на годината няма как да намерим истински сняг, сър. Взехме ледените кубчета от моргата, ама вий не се тревожете, почти не са ги ползвали. Изобщо, за нищо не се тревожете!
	— Проверете състоянието на пощата! — излая заповедния глас.
	Грош пъхна ръка в чантата и от движението Влаго се завъртя около себе си. След това старчето измъкна едно писмо тържествуващо.
	— Аз, изпитателно старши — о, извинете ме само за момент, Почитаеми Господарю… — Влаго усети, че Грош дръпва главата му надолу до нивото на устата си. — Все още ли съм на изпитателен срок или вече съм официално старши пощальон?
	— Какво? О, да, да, съвсем официално. Със сигурност! — отвърна Влаго, докато в ботушите му се процеждаше ледена вода.
	— Аз, старши пощальон Грош, заявявам, че пощата е напълно суха, Почитаеми Господарю! — извика старецът победоносно.
	Когато заповедният глас заговори отново, в него се долавяше нотка на перверзно задоволство.
	— Тогава… нека я достави!
	Сред задушаващия мрак на качулката, Влаго усети, че естественият му радар за опасности се разпищя. Можеше да усети как невидимите наблюдатели се скупчват, за да имат по-добра видимост. Беше сигурен, че това вече не е само на ужким.
	— Ама аз не съм се подготвил, да знаете — започна да увърта той.
	— Хайде, хайде, внимавайте сега — изсъска му Грош. — Почти стигнахме. Точно пред вас има врата и на нея има пощенска кутия — ще му позволите ли да си поеме дъх, Почитаеми Господарю? Преди малко яко си цапардоса главата на пода…
	— Да си поеме дъх, а братко Грош? Че да му подскажеш още туй-онуй, а? — гласът, водещ церемонията звучеше раздразнено.
	— Почитаеми Господарю, според правилата на Незаклеймения Човек е разрешено… — подхвана Грош.
	— Незаклейменият Човек изминава Обиколката сам, Толивър Грош! Ами че той не се кандидатира за младши пощальон, ами, нито даже за старши, никак даже! Направо пощенски началник решил да става, така, от раз. Тука не си играем на „Имате поща“, младши пощальон Грош! Ти ни придума да участваме, ама няма да ни разиграваш! Той трябва да докаже, че заслужава поста!
	— Ще ме прощаваш, ама съм старши пощальон, много ти се моля! — озъби му се Грош.
	— Ако той не си довърши обиколката, ще видиш старши пощальон през крив макарон, Толивър Грош.
	— Да бе, а теб кой те направи Почитаем Господар, а, Джордж Аги? Ти си Почитаемият Господар, само щото успя да докопаш робата преди всички останали!
	Гласът на Почитаемия Господар донякъде се смекчи:
	— Ти си свестен тип, Толивър, ама всички тия приказки за истински началник, дето щял да се появи някой ден и да оправи всичко са просто… глупави. Огледай се само! Това място си е изживяло дните. Като всички нас. Но щом толкова настояваш, тогава ще караме точно според правилата!
	— Ами хубаво, тогава! — съгласи се инатливо Грош.
	— Ами хубаво, тогава! — отвърна Почитаемият Господар.
	Междувременно Влаго недоумяваше — на кого му е притрябвало тайно общество на пощальони? Усети, че Грош отново се навежда към него и го чу да шепне:
	— Само да приключим тука, ще им дам да се разберат. Съжалявам, сър. Просто пуснете писмото в кутията. Аз вярвам във вас.
	И той отстъпи назад.
	Сляп, зашеметен и кървящ, Влаго провлачи крака с ръце, протегнати напред. Напипа вратата и прокара пръсти по нея да потърси отвора на пощенската кутия. Накрая го намери само на стъпка над долния й край. Сега оставаше само да натика там писмото и да приключва с тоя цирк.
	Но се сети, че това вече не беше игра. Не беше една от онези „церемонии“, където всички си знаеха, че Хари трябва само да произнесе правилните думи, за да бъде приет като най-новия член на Ордена на Шивачите на Дамаски. Тези хора се вземаха на сериозно.
	От друга страна обаче трябваше просто да промуши писмо през отвор на пощенска кутия — това не беше кой знае какво предизвикателство, нали? Обаче, я чакай, на единия мъж, който го беше чакал на стълбите, не му ли липсваха върховете на пръстите?
	Внезапно Влаго побесня. Усещането надделя дори над болката от насинената брадичка. Никой не можеше да го застави да продължи! Поне не беше длъжен да се съобразява с техните правила. Нещата в момента никак не изглеждаха розови, но тия стари глупаци не знаеха с кого си имат работа!
	Той се изправи рязко, като се постара да не обръща внимание на болката, и дръпна качулката от главата си. Наоколо му беше тъмно, но мракът се нарушаваше от приглушената светлина на десетина фенера.
	— Таквоз, ама той си махна качулката! — извика някой.
	Влаго произнесе отчетливо:
	— Незаклейменият Човек може да избере да остане в мрака, но пощальонът обича Светлината.
	Беше подбрал гласа съвсем точно. Това беше ключът към хиляди измами. Човек просто трябваше да звучи, сякаш знае какво върши, сякаш той води парада. И макар да говореше пълни глупости, те бяха достоверно звучащи глупости.
	Светлината на един фенер се позасили и един глас се оплака:
	— Таквоз, това не го намирам никъде в книгата. Това от кога е част от церемонията?
	Човек трябваше да съобразява бързо. Влаго уви качулката около едната си ръка и повдигна капачето на пощенската кутия. С другата ръка сграбчи някакво писмо от чантата, натика го през отвора и дръпна приспособената си ръкавица. Тя се разкъса, сякаш срязана от ножица.
	— Пощальони, каква е третата Клетва — извика Грош победоносно. — Хайде сега, всички заедно, момчета: Проклет да съм, от какво ги правят тези капаци, от бръсначи ли?
	Отговори му само недоволно мълчание.
	— Ама той с’ беше ма’анал качулката — измърмори фигура в роба.
	— Напротив — беше я намотал около ръката си! Покажете ми къде пише, че не може да прави така! — развика се Грош. — Казах ви! Точно него чакахме!
	— Остава последното изпитание — каза Почитаемия Господар.
	Грош се зае да протестира бурно.
	— Какво си се заял с това финално изпитание, Джордж Аги, нали достави пощата! Ветинари го назначи пощенски началник и той измина Обиколката!
	— Ветинари пък какво разбира от пощи? Да не би баща му или дядо му да са били пощальони? Виж само какви хора изпращаше преди този тук! Ти самият казваше, че до един са били нехранимайковци, без дори капка пощенско мастило в кръвта си.
	— Да, ама съм сигурен, че този ще успее…
	— Ще трябва да премине последното изпитание. Знаеш за какво говоря — заинати се Почитаемият Господар.
	Грош възрази:
	— Ама то ще си е чисто убийство. Не можете…
	— Няма повече да повтарям, младежо, дръж си устата затворена! Е, г-н пощенски началник, ще минеш ли през най-страшното изпитание за всеки пощальон? Ще се изправиш ли срещу… — гласът направи драматична пауза, а може би се надяваше, че отнякъде ще прозвучи прокобна музика. — Врагът при Портата?
	— Ще се изправя и ш’го надвия, щом туй се иска! — заяви Влаго.
	Глупакът го беше нарекъл пощенски началник! Беше му се вързал. Ако звучиш, сякаш ти дърпаш конците, хората почват да ти вярват. И, разбира се, това „ш’го“ също прозвуча добре.
	— О да, точно туй изискваме — прозвуча отново хорът от пощальони в роби.
	Грош, който в момента беше само брадата сянка в мрака, изненада Влаго като взе ръката му и я разтърси.
	— Съжалявам, г-н Мустак. Това никак не го очаквах. Те не играят честно. Ама на вас всичко ще ви е наред. Старши пощальон Грош няма да ви изостави.
	Грош отдръпна ръка и Влаго усети някакъв дребен студен предмет на дланта си. Той го стисна в юмрук. Значи, не го бил очаквал, а?
	— Добре, пощенски началник — обади се Почитаемият Господар. — Това изпитание е простичко. Всичко, което се иска от вас, е да се задържите на краката си една минута. Ясно? Момчета — бягайте!
	Дочу се шумолене на роби, забързани стъпки и затръшване на врати. Влаго се намери съвсем сам насред сумрака, изпълнен с птичи аромати.
	Какво още му бяха измислили? Той опита да се сети всички думи от надписа на сградата. Тролове? Дракони? Зелени неща със зъби? Той разтвори юмрук да погледне какво му беше оставил Грош.
	Приличаше на малка свирка.
	Някъде в мрака се отвори врата и пак се затвори бързо. Последва я далечния шум на бързо препускащи лапи.
	Кучета.
	Влаго се извърна и хукна към празната платформа. Тя нямаше да представлява голям проблем за кучетата, но поне докато стоеше върху нея, главите им щяха да се окажат в позиция удобна за ритане.
	След това се дочу излайване и лицето му се разтегли в усмивка. Човек никога не забравяше този лай. Той не беше особено агресивен и нямаше нужда да бъде — издаваше го паст, способна да строши цял череп. Не ти трябва допълнително средство за всяване на ужас, ако имаш такива способности. Такива умения не остават скрити.
	Това щеше да се окаже… иронично. Да не повярваш, че бяха успели да намерят истински Муштауцери!
	Влаго изчака, докато можеше да види очите на кучетата, осветени от фенерите и тогава извика:
	— Шлат!
	Кучетата спряха и се втренчиха в него. Явно недоумяваха какво не е наред в тази картинка. Той въздъхна и се смъкна от платформата. После мина зад кучетата, сложи по една ръка на задницата на всяко и натисна надолу.
	— Вижте сега, всички знаят, че женски Муштауцери никога не са били допускани извън родината. Така цената на породата си остава висока… Шлат казах!… и всяко кутре бива обучено на типичните за Муштауцер команди. Ето че разпознавате думите, набити в главата ви в старата родина, момчета. Шлат!
	Кучетата се подчиниха и седнаха.
	— Добри момчета.
	Както казваше дядо му, щом се абстрахираш от способността им да ти откъснат крака с едно захапване, те всъщност се оказват много симпатични животни.
	Той събра ръце и извика:
	— Господа, вече можете да излезете! — той беше сигурен, че пощальоните се ослушват за агонизиращи викове. В далечината се отвори врата.
	— Излезте спокойно!
	Кучетата се обърнаха да огледат приближаващите мъже. От гърлата им се надигна тихо, непрекъснато ръмжене.
	Сега Влаго имаше възможност да огледа мистичните Старейшини по-добре. Те естествено до един бяха облечени в роби — какъв таен орден би било без роби. Бяха дръпнали качулките си надолу и се виждаха шапките с козирки, украсени със скелет на гълъб, които се мъдреха на главите им.
	— Да, ама ние видяхме, че Толивър ти пробута кучешката свирка… — подхвана един от мъжете*, като хвърляше нервни погледи към Муштауцерите.
	[* Жените са подчертано малцинство в окултните ордени.]
	— Това ли? О, не съм я ползвал. Само ги вбесява.
	Пощальоните се взряха в послушно приседналите кучета.
	— Ама те си седят там… — каза друг.
	— Ако държите, могат и други неща да правят — уведоми ми ги Влаго сухо. — Само една думичка да им кажа.
	— Ъм, ако не възразявате, отвън има няколко момци с намордници — уведоми го Грош, докато старейшините отстъпваха по-далече от кучетата. — Всеки пощальон се ужасява от кучета — то си ни е в кръвта.
	— Уверявам ви, че моят глас ги държи в хватка, по-здрава от стомана — заяви Влаго.
	Продължаваше с глупостите, но те несъмнено звучаха добре.
	Ръмженето на едно от кучетата говореше, че то всеки момент ще се трансформира в торпедо със смъртоносна захапка на върха, затова Влаго го възпря.
	— Водит! Съжалявам, господа, мисля, че ги изнервяте. Както вероятно знаете, те могат да надушат страха.
	— Виж сега, ние много съжаляваме — гласът звучеше като да беше на Почитаемия Господар. — Ама трябваше да сме сигурни, нали разбираш?
	— Значи тогава аз съм пощенският началник? — попита Влаго.
	— О, абсолютно, сър. Никакви проблеми. Поздравления, о, пощенски началник!
	Браво на него, помисли си Влаго, бързо схваща.
	— Мисля че сега… — двойните врати в другия край на залата се отвориха.
	През тях влезе г-н Помпа, понесъл голяма кутия. По принцип е трудно да отвориш двойна врата, докато и двете ти ръце са заети, но това не важи за големите. Те просто си минават и оставят на вратата да реши дали да си остане затворена или не.
	Кучетата се изстреляха като ракети. Пощальоните хукнаха в обратна посока, като на свой ред се изкачиха на пиедестала зад Влаго със завидна за възрастта им бързина.
	Г-н Помпа се понесе напред, стъпквайки остатъците от Обиколката. Той се залюля, когато кучетата се удариха в него, а после търпеливо остави кутията на пода, преди да вдигне по един пес във всяка ръка, като ги държеше за врата.
	— Отвън Чакат Няколко Господа С Ръкавици И Изключително Дебели Одежди, Г-н Муштак. Казват, Че Работят За Г-н Хари Кинг. Питат Дали Сте Си Приключили Заниманията С Тези Кучета.
	— Хари Кинг? — попита Влаго.
	— Той е голяма клечка в търговията със скрап — обясни Грош. — Явно са взели кучетата назаем от него. Той ги пуска нощем из двора си.
	— Явно не обича крадци, а?
	— А, мисля, че няма нищо против някой крадец да се промъкне — спестява му нуждата да храни кучетата.
	— Ха! Г-н Помпа, моля, отведете ги — Муштауцери. Беше се оказало толкова лесно.
	Влаго наблюдаваше г-н Помпа, докато той се отдалечаваше с по едно скимтящо куче във всяка ръка и после пак се обърна към Грош.
	— Бизнесът на г-н Кинг трябва да процъфтява щом може да си позволи да ползва Муштауцери като обикновени дворни кучета!
	— Муштауцери? Хари Кинг? Ще ме прощавате сър, ама стария Хари няма и да си помисли да хвърли толкоз пари за натруфени чужбински песове, когато тук си имаме толкова помияри на разположение. Макар че може и да има някаква част Муштауцер в тях. Най-лошата част вероятно. Ама даже и чистокръвен Муштауцер няма да изкара дълго срещу някои от бесовете, дето върлуват по задните улички на тоя град. Някои от тях са отчасти крокодил!
	Последва кратко мълчание и Влаго попита със задавен глас:
	— Значи… тези определено не бяха вносни чистокръвни кучета, а?
	— Можете да си заложите живота, сър — увери го Грош бодро. — Защо, проблем ли има?
	— Какво? Ъмм… не. Никакъв.
	— Изглеждате ми някак разочарован, сър. Или нещо такова.
	— Добре съм, всичко е наред. Виж, определено трябва да се погрижа да си намеря чисти дрехи и нови обувки също няма да навредят…
	Вратите се отвориха отново, този път не за да пропуснат кучетата, а г-н Помпа, който се върна и отново вдигна кутията, която носеше.
	— Е, ами ний ще си ходим. Драго ми беше да се запознаем, г-н Мустак — каза Почитаемият Господар.
	— И това ли беше? Няма ли нещо като официална церемония?
	— О, Толивър е по тази част. Много ще се радвам, ако това място пак започне да работи, ама си знам, че в наши дни всички предпочитат семафорите. Младият Толивър си мисли, че пощата може да си върне предишната слава, ама той беше още хлапе, когато всичко се сгромоляса. Някои неща не могат да бъдат поправени, г-н Мустак. Можете да се наричате пощенски началник до посиняване, ама откъде ще я подхванете работата, че да оправите това старо място? Това е древно изкопаемо, сър, точно като нас.
	— Шапката Ви, Сър — каза в този момент Помпа.
	— Какво? — Влаго се извъртя към голема, който чакаше търпеливо до платформата с шапка в ръце.
	Беше позлатена пощальонска фуражка със златни криле. Влаго я взе, и видя, че златото беше само боя, която се лющи, а крилете бяха от истински съсухрени гълъбови пера и едва не се разпаднаха, когато ги докосна. Докато големът я държеше сред слабата светлина, шапката приличаше на нещо, извадено от древна гробница. В ръцете на Влаго, тя беше напукана, воняща на таван и сипеща позлата.
	От вътрешната страна имаше етикет с надпис „Болт и Ключ, военни и церемониални одежди, улица Прасковен пай, А-М, размер 7“.
	— Има също чифт ботуши с крила — уведоми го г-н Помпа. — И нещо като еластично…
	— Тая част няма да ви трябва! — побърза да го прекъсне Грош. — Къде намерихте тези неща? Ние ги търсим от години! Навсякъде преровихме.
	— Бяха Под Пощата В Офиса На Пощенския Началник, Г-н Грош.
	— Ама не може да са били там — запротестира Грош. — Прехвърляли сме писмата там десетки пъти! Виждал съм всеки сантиметър от пода в онази стая!
	— Да, обаче днес поразместихме доста от пощата — призна Влаго.
	— Съвсем Правилно — потвърди големът. — Г-н Муштак Падна През Тавана.
	— А, значи той ги е намерил, а? Виждате ли, ето че пророчеството се сбъдва — Грош не беше на себе си от възторг.
	— Няма никакво пророчество, Толивър — отряза го Почитаемият Господар, като клатеше глава тъжно. — Знам, че ти си убеден, ама да се надяваш, че ще се появи някой да оправи цялата бъркотия, не е същото като реално да съществува пророчество.
	Грош не се предаваше.
	— Писмата пак почнаха да говорят! Шепнат по цяла нощ. Четем им Постановленията, за да ги успокоим, както препоръча онзи магьосник.
	— Да, ами, знаеш какво казвахме преди — човек трябва да е луд, за да работи тук! — отвърна Почитаемият Господар. — С всичко това е свършено, Толивър. Градът вече не се нуждае от нас.
	Грош се обърна към Влаго.
	— Сложете си шапката, г-н Мустак! Това си е знак от съдбата, дето вие я намерихте. Само я сложете и ще видите.
	— Е, щом е толкова важно за всички… — измърмори Влаго и вдигна шапката над главата си, но се поколеба.
	— Ама нали нищо няма да се случи? Щото денят ми до тук беше доста смахнат…
	— Не, нищо няма да се случи — увери го Почитаемия Господар. — Никога нищо не се случва. Някога всички вярвахме, че ще се случи. Всеки път, когато някой ни обещаваше, че ще върне полилеите по местата им и ще разнесе пощата ние си мислехме, че може би това е то и този път наистина ще проработи. И ето че вие много зарадвахте младия Толивър като възстановихте надписа на сградата. Затова сега той е развълнуван и си вярва, че този път нещата ще се случат наистина. Ама никога нищо не става, защото това място е прокълнато.
	— Хм, имате предвид именно „прокълнато“, а не „проклето“, а?
	— Точно тъй, сър, с тегнещо над него проклятие. Ама вие си сложете шапката. Ако не друго, поне ще ви пази от дъжд.
	Влаго пак понечи да си сложи шапката, но в този момент осъзна, че старите пощальони бавничко отстъпват назад.
	— Вие не сте сигурни! — развика им се той и размаха пръст. — Изобщо не сте сигурни, всичките до един! Имате съмнения, че може би все пак този път ще се получи. Не можете да ме заблудите, виждам как сте затаили дъх! Надеждата е ужасно нещо, господа!
	След това той все пак постави шапката на главата си.
	— Усещате ли нещо? — попита Грош след малко.
	— Ами, малко… ми драска — отвърна Влаго.
	— Това дали не може да е усещането от някаква мистична сила, която се излъчва от вас — Грош звучеше отчаяно.
	— Не ми се вярва. Съжалявам.
	— Повечето пощенски началници, за които съм работил мразеха да носят това нещо — каза Почитаемият Господар, докато всички видимо си отдъхнаха. — Вие поне сте достатъчно висок. Пощенски началник Аткинсън беше метър и петдесет и два и с тая шапка приличаше на квачка.
	После той потупа Влаго по рамото.
	— Не се тормози, момче, направи, каквото можа.
	Върху главата му тупна плик. Той го изтръска и след миг още един падна на рамото му и се изплъзна от там.
	Навсякъде около събралите се започнаха да падат пликове, подобно на дъжд от риба, след преминаване на торнадо.
	Влаго погледна нагоре. Писмата се изсипваха някъде от мрака и броят им постепенно се увеличаваше.
	— Станли? Ти ли си играеш там горе? — провикна се Грош, почти изцяло скрит сред падащите пликове.
	— Винаги съм казвала, че таваните не са достатъчно издръжливи — изпъшка Почитаемият Господар. — Просто още една пощенска виелица. Вдигнахме твърде много шум и ги разстроихме. Давайте да се махаме от тук, докато можем.
	— Изгасете тия фенери, те не са обезопасени! — извика им Грош.
	— Е, как ще си намерим пътя в мрака, момко!
	— Да не предпочитате пътят ви да бъде осветен от горящия покрив?
	Фенерите примигнаха и, когато ги обгърна мракът Влаго фон Мустак най-после забеляза думите, които висяха във въздуха точно пред очите му. Невидима писалка се въртеше и извиваше, и оставяше след себе си думи, излъчващи синя светлина.
	__Влаго фон Мустак!__ — изписаха думите.
	— Ъ… да?
	__Ти си пощенският началник!__
	— Ама вижте, аз не съм човекът, който ви трябва!
	__Влаго фон Мустак, при дадените обстоятелства, Всеки ще свърши работа!__
	— Ама… ама… аз не съм достоен!
	__Най-добре побързай да станеш достоен, Влаго фон Мустак! Върни светлината! Отвори вратите! Не спирай вестоносците да изпълнят своя дълг!__
	Влаго погледна надолу към златистата светлина, извиваща се около ходилата му. Тя блещукаше по върховете на пръстите му и започна да го изпълва като добро вино. Той усети, че краката му се отлепят от пода, когато думите го повдигнаха и го завъртяха внимателно.
	__В началото беше Словото, но какво е словото без своя вестоносец, Влаго фон Мустак? Ти си пощенският началник!__
	— Аз съм пощенският началник — извика Влаго.
	__Пощата трябва да се раздвижи, Влаго фон Мустак! Твърде дълго се задържахме тук.__
	— Аз ще раздвижа пощата!
	__Ти ще ни избавиш от този ад?__
	— Да! Да!
	__Влаго фон Мустак?__
	— Да?
	Думите го връхлетяха като вихрушка, завъртяха пликовете в искрящата светлина и разтресоха сградата до основи.
	__Достави ни!__


>	Глава шеста
>	Малки рисунки
#	Разбулените пощальони — Ужасната машина — Пи-тата — г-н Мустак мисли за марки — Вестоносците от Зората на Времето

	— Г-н Муштак? — каза г-н Помпа.
	Влаго вдигна поглед към пламтящите очи на голема. Трябваше да има по-добър начин да се събуждаш сутрин. Беше чувал, че някои хора ползват будилник.
	Той лежеше на гол матрак, завит с плесенясало одеяло в апартамента си, наскоро изровен изпод пощата и вонящ на стара хартия. Всяка част от тялото му болеше в синхрон.
	Сякаш в полусъзнание той чу Помпа да казва:
	— Пощальоните Ви Чакат, Сър. Пощенски Инспектор Грош Реши, Че Ще Искате Да Ги Изпратите Подобаващо На Този Толкова Специален Ден.
	Влаго примигна, загледан в тавана.
	— Пощенски инспектор? Повишил съм го чак в пощенски инспектор?
	— Да, Сър. В Изблик На Най-Чист Ентусиазъм.
	Откъслечни моменти от предходната нощ коварно започнаха да пърхат в ума му на път да изнесат неподражаемото си представление на сцената на Великия театър на неудобните спомени.
	— Пощальони? — попита той.
	— Братството На Ордена На Пощата. Те Са На Възраст, Сър, Но Са Жилави. Всички Са Вече Пенсионирани, Но Пожелаха Да Помогнат. Тук Са От Часове. Сортират пощата.
	Наел съм куп старчета на още по-преклонна възраст от Грош…
	— Какво друго правих снощи?
	— Изнесохте Крайно Вдъхновяваща Реч, Сър. Аз Бях Особено Впечатлен, Когато Изтъкнахте, Че „Ангел“ Всъщност Означава Вестоносец. Повечето Хора Не Са Запознати С Този Факт.
	Както си лежеше Влаго се опита да натика юмрук в устата си.
	— О, Също Обещахте Да Върнете Големите Полилеи По Местата Им, Както и Лъскавите Плотове На Гишетата, Сър. Всички Бяха Впечатлени, Защото Никой Всъщност Не Е Наясно Къде Може Да Са Се Дянали.
	О, богове, помисли си Влаго.
	— Както И Статуята На Божеството, Сър. Това Ги Удиви Особено Силно, Защото Явно Е Била Претопена Преди Много Години.
	— А направих ли нещо снощи, което поне да намеква, че не съм си изгубил ума окончателно?
	— Простете, Сър? — отвърна големът.
	Но Влаго си спомни светлината и шепота на писмата. Той беше изпълнил ума му със… знание или спомени, които не се сещаше да е притежавал преди.
	— Недовършени истории — произнесе той.
	— Да, Сър — информира го големът спокойно. — Говорихте За Тях Пространно, Сър.
	— Така ли?
	— Да, Сър, Вие Заявихте…
	… всяко недоставено съобщение е частица от време-пространството, на което му липсва отсрещният край, малко кълбо усилия и емоции, които се носят свободно. Ако съберете милиони от тях накуп, те правят точно това, което се очаква да правят писмата — общуват и променят естеството на събитията. Ако се натрупа достатъчна маса, те изкривяват вселената около себе си.
	На Влаго това му се беше сторило съвсем логично. Или поне не по-странно от всичко останало.
	— А… издигнах ли се наистина във въздуха, излъчващ златиста светлина? — поинтересува се той.
	— Това Трябва Да Съм Го Пропуснал — отвърна г-н Помпа.
	— Значи тогава не съм.
	— В Известен Смисъл Се Издигнахте, Сър — увери го г-н Помпа.
	— Но в обичайния ежедневен смисъл, не?
	— Което Си Е Вярно, Бяхте Облян От Светлина, От Някакъв Вътрешен Огън. Пощальоните Бяха Силно Впечатлени.
	Погледът на Влаго се спря на шапката с крила, оставена небрежно на бюрото.
	— Никога няма да успея да оправдая очакванията им, г-н Помпа. Те се надяват на светец, не някой като мен.
	— А Може Би Всъщност Не Им Е _Нужен_ Светец — предположи големът.
	Влаго се надигна и одеялото му се свлече надолу.
	— Какво се е случило с дрехите ми? — изуми се той. — Убеден съм, че изключително внимателно ги захвърлих на пода.
	— Опитах Да Почистя Костюма Ви С Препарат За Отстраняване На Петна, Сър. Но Тъй Като Той Беше Едно Цяло Непрекъснато Петно, Опасявам Се, Че Препаратът Го Отстрани Целия.
	— Ама аз си го харесвах този костюм. Можеше поне да го ползваме като парцал за почистване.
	— Съжалявам, Сър. Бях Останал С Впечатлението, Че Костюмът Е Започнал Живота Си Като Парцал За Почистване. Така Или Иначе, Последвах Вашите Инструкции Съвсем Точно, Сър.
	У Влаго се надигнаха неприятни подозрения.
	— Какво съм те инструктирал?
	— Снощи Ми Наредихте Да Ви Намеря Костюм, Подобаващ На Пощенски Началник, Сър. Инструкциите Ви Бяха Изключително Подробни. За Щастие Моят Колега Шивач 22 Работи В Ателието За Театрални Костюми. Новият Ви Костюм Е Ето Там, Закачен На Вратата.
	Големът дори беше изровил огледало отнякъде. Не беше особено голямо, но когато малко по-късно Влаго се огледа в него, съвсем ясно можеше да види, че ако беше облечен малко по-крещящо щеше да оглушее.
	— Уха — изсумтя той. — Да не сте ограбили златарски магазин?
	Костюмът беше от златотъкан плат или, каквото там актьорите използват вместо него. Влаго тъкмо се накани да възрази срещу новите си дрехи, но умът му вече щракаше.
	Добрите костюми винаги бяха полезни. Колкото и да те бива в приказките, хората трудно ти хващат вяра, ако не изглеждаш подобаващо. А и докато носи толкова предизвикателен костюм, хората щяха да забелязват дрехата, а не него. Беше убеден че ще го забелязват, защото костюмът вероятно щеше да осветява улиците, по които се движи. Щеше да заслепява минувачите. Не можеше да повярва, че умишлено е пожелал такава дреха.
	— Много е… — той се поколеба, докато търсеше думата. Единственото, което му хрумна беше: — енергичен. Т.е. изглежда сякаш всеки момент ще отпраши на някъде.
	— Да, Сър. Шивач 22 Е Много Талантлив. Моля, Обърнете Внимание Също На Златната Риза И Златната Вратовръзка. В Тон Са С Шапката Ви.
	— Ъм, а дали няма да му се намерят някакви по-тъмни дрехи? — Влаго покри очи, преди да е ослепял от блясъка на собствените си ревери. — Които да нося, когато не ми се налага да хвърлям светлина в мрака.
	— Веднага Ще Проверя, Сър.
	Влаго примигна срещу отблясъка на ръкавите си.
	— Ами, хайде да раздвижим пощата.
	Доскоро пенсионираните пощальони го чакаха в главната зала в участък разчистен след снощния писмовалеж. Всички носеха униформи, но те една с една не си приличаха. Т.е. напълно пренебрегваха основното предназначение на униформата — да уеднаквява хората, които я носят. Затова технически одеянията им не можеха да минат за униформи. Всички шапки бяха с козирки, но някои се извисяваха, други бяха меки, а самите старчета явно се бяха съсухрили с възрастта, затова дрехите им висяха като на закачалка. Всичко беше твърде широко или нагънато като хармоника около хилавите им крайници. Всички до един обаче, както е обичайно за старите хора, си носеха пълния набор медали и имаха решителните изражения на мъже готови да се впуснат в последния фатален бой.
	— Разносът е готов за проверка, сър! — пощенски инспектор Грош се беше изпънал толкова яростно, че се рееше няколко пръста над пода, повдигнат от чиста гордост.
	— Благодаря. Ъ… ами добре.
	Влаго не беше много сигурен какво точно проверява, но вложи цялото си старание. Сбръчканите лица на пощальоните се взираха в него едно след друго.
	Той осъзна, че не всички техни медали бяха за военни заслуги. Явно пощата също раздаваше медали. Един от тях представляваше златна кучешка глава, понесена от човек с лице, напомнящо стадо лисици.
	— Какво е това, ъъъ… — подхвана Влаго.
	— Старши пощальон Джордж Аги, сър. Значката ли? Означава, че съм преживял петнадесет ухапвания, сър — отвърна мъжът с явна гордост.
	— О, ами, това са… хм… много ухапвания, нали така…
	— Да, ама след деветото им спретнах страхотен номер, сър. Взех си тенекиен крак!
	— Изгубил сте си крака? — Влаго беше ужасен.
	— А не, сър. Купих си част от стара броня, нъл’ тъй — старчето му се ухили лукаво. — Сърцето ми се стопля кат’ им чуя зъбките да стържат по ламарината!
	— Аги, Аги… — отплесна се Влаго и после му просветна. — Ти не беше ли…
	— Да, сър, аз съм Почитаемият Господар. Надявам се да не останете с погрешни впечатления след снощи. Преди всички споделяхме ентусиазма на младия Толивър, ама с времето бяхме изгубили надежда. Нали не ни се сърдите?
	— Не, не, никак даже — увери го Влаго, докато си потриваше темето.
	— И искам да ви изкажа своите поздравления като председател на Благотворителното и приятелско общество на анкх-морпоркския орден на пощенските работници — продължи Аги.
	— Ъмх… благодаря. А кои са те, по-точно? — поинтересува се Влаго.
	— Туй бяхме ний снощи, сър — отвърна Аги с ослепителна усмивка.
	— Ама аз мислех, че вие сте тайно общество!
	— Не толкова _тайно_ сър, колкото… на никого не му пука за нас, така да се каже. Тия дни се грижим предимно за пенсиите и да устроим подобаващо погребение, когато някой от старите момци бъде Върнат на подателя.
	— Ами, браво — поздрави го Влаго неопределено и това сякаш изчерпваше всичко.
	Той отстъпи назад и прочисти гърло.
	— Господа, това е то. Ако искаме да върнем пощата към живот, трябва да почнем, като разнесем старите писма. Това е наш свещен дълг. Пощата трябва да се придвижва. Може да ни отнеме петдесет години, но няма друг изход. Всички си помните обиколките. Карайте полека. И помнете, ако не можете да доставите дадено писмо, ’щото дадената къща вече не съществува, връщате го тук и го отделяме в офиса за Мъртви писма, но поне ще сме направили всичко възможно. Просто искаме хората да разберат, че пощенската станция отново работи, ясно?
	Един пощальон вдигна ръка.
	— Да? — макар, по-голямата част от предната нощ да му се губеше, умението на Влаго да помни имена, беше непоклатимо. — Старши пощальон Томпсън, нали така?
	— Да, сър! Ами какво да правим, когато хората ни дават писма, сър?
	Влаго сбърчи вежди.
	— Извинете, ама вашата работа нали е да им давате писма на тях?
	— Не, сър, Бил има право — обясни Грош. — Какво ще правим, ако хората ни дадат нови писма?
	— Ами… преди какво правехте? — попита Влаго.
	Пощальоните се спогледаха.
	— Вземахме им едно пени за марка и носехме писмото тук, за да му се сложи официалната марка. А после писмото биваше сортирано и доставено — отговори незабавно Грош.
	— Значи… хората е трябвало да изчакат пощальонът да отиде при тях? Това ми се струва доста…
	— О, в ония времена имаше много малки офиси — добави Грош. — Ама когато нещата тръгнаха на зле, ги изгубихме.
	— Ами, хубаво. Нека първо раздвижим пощата, пък после тези неща ще ги решаваме в движение. Сигурен съм, че ще се появят много идеи. А, сега, г-н Грош, мисля, че имахте някаква тайна за споделяне…
	Ключовете на Грош подрънкваха, докато той водеше Влаго през подземията на пощенската станция. Накрая стигнаха до една метална врата и Влаго забеляза на пода до нея познатата жълто-черна лента. Стражата беше минала и от тук.
	Вратата се открехна. Отвътре се процеди синьо сияние, прекалено слабо, за да е истинска светлина, достатъчно само да хвърля тъмни сенки в периферното зрение и да насълзява очите.
	— Вуа-ла — произнесе Грош.
	— Това… нещо като театрален орган ли е? — попита Влаго.
	Трудно успяваше да различи очертанията на машината в средата на помещението, но тя се извисяваше там с цялото очарование на уред за изтезания. Синьото сияние се излъчваше някъде от вътрешността й. От очите на Влаго вече се стичаха сълзи.
	— Добро предположение, сър! Всъщност е сортировачка — обясни Грош. — Това е проклятието на пощенската станция. Преди вътре имаше духчета, които да четата адресите по писмата, ама те се изпариха яко дим преди години. Много им здраве.
	Влаго се взря в опънатите телени редове заемащи една цяла стена в голямата стая. Забеляза също тебеширените очертания на пода. Никое от тях не беше особено голямо, но едно имаше пет пръста.
	— Промишлена злополука, значи — промърмори той. — Добре, г-н Грош. Какво е станало тук.
	— Не доближавайте сиянието. Точно това му казах на г-н Клатикрак. Ама той после се промъкнал тук съвсем сам. Ох, божке, бедничкият Станли го-намери по-късно, след като видял горкичкия г-н Писанчо да влачи нещо след себе си. И, когато дошъл тук, заварил истинска касапница. Не можете да си представите какво беше, сър.
	— Мисля, че мога — увери го Влаго.
	— Съмнявам се, сър.
	— Не, наистина мога.
	— Убеден съм, че не можете, сър.
	— Мога, пък! Ясно? — сопна му се Влаго. — Да не мислите, че не виждам всички тези тебеширени контури. Сега, давайте нататък преди да съм повърнал.
	— Ъм… ами, добре. Чувал ли сте за Скапания Тъпанар Джонсън, сър? Доста е известен в този град.
	— Той строеше разни неща, нали така? И все нещо не им беше наред? Убеден съм, че съм чел нещо за него…
	— Точно за него иде реч, сър. Винаги нещо строеше и, уви, всеки обект имаше някакъв ужасен недостатък.
	В ума на Влаго един смътен спомен срита най-близкия неврон.
	— Той не беше ли предписал използването на плаващ пясък като строителен материал, за да тече по-бързо строителството? — попита той.
	— Съвсем вярно, сър. Обикновено, ужасният недостатък се състоеше в това, че автор на проекта е Скапания Тъпанар Джонсън. На практика работата му се състоеше от разнообразни недостатъци. Което си е вярно, много от изобретенията му си работеха доста добре, само дето не вършеха работата, която се предполагаше да вършат. Тоя звяр тук наистина бил замислен като орган, ама накрая се оказа сортировачка за писма. Идеята била, като изсипеш чувал поща в онази фуния, писмата набързо да се разпределят по ония редове. Казват, че пощенски началник Пъзльо имал най-добри намерения. Човекът си умирал за бързина и ефикасност. Дядо ми е казвал, че пощата похарчила една камара пари, да подкара тая пущина.
	— И явно са били пари, хвърлени на вятъра? — отбеляза Влаго.
	— А не, сър. Работеше си. Много хубаво даже си работеше. Толкова хубаво, че накрая народът подивя.
	— Нека позная — намеси се Влаго. — Пощальоните не са насмогвали?
	— О, пощальоните винаги са се скъсвали от работа, сър, това не ни плаши — Грош дори не мигна. — Не, това което разтревожи хората, беше, че почнаха да намират сред сортираната поща писма, на които им предстоеше да _бъдат написани_ година по-късно.
	Последва гробовна тишина. Влаго опита на вкус няколко отговора от „Дръпни ми и другия пръст и ще чуеш камбанки“ до „Това не е възможно“ и накрая реши, че всичко звучи еднакво глупаво. Затова каза само:
	— Как?
	Старият пощальон посочи към източника на сиянието.
	— Надникнете вътре, сър, сам ще видите. Каквото и да правите, не заставайте директно отгоре.
	Влаго се приближи до машината и надникна във вътрешността на механизма. В центъра на сиянието той едва успя да различи малко колело. То се въртеше бавно.
	Зад него Грош нареждаше:
	— Аз съм израснал в пощенската станция, сър. Роден съм в залата за сортиране, претеглили са ме във везната за колети. Научих се да чета от адресите по пликовете; научих се да смятам от стари счетоводни книги; научих гиуграфия от картите на града по стените, а история от старите служители. Няма по-добро училище от това, сър, никъде няма да намерите по-добро училище. Ама така и не научих гиуметрия, сър. Малко ми се губят разните работи за ъгли и подобни. Обаче мога да ви кажа, сър, че тая работа тук е изцяло свързана с пи-тата.
	— Т.е. като пита за ядене? — попита Влаго докато се отдръпваше от зловещото сияние.
	— Не сър. Числата пи, като в гиуметрията.
	— О, ама то е само едно число… — Влаго не успя да продължи. Той беше абсолютен математически гений. Т.е. изчисляваше вероятности и валутни курсове със скоростта на светлината. Той бегло помнеше, че в учебника му по математика имаше и раздел Геометрия, но така и не беше схванал какъв е смисълът да се занимава с нея. Въпреки това обаче направи опит.
	— То, там, такова, свързано е с… това е число, което получаваш, когато радиусът на кръга… не, дължината на обиколката на колелото е трицялоинещо пъти… ъъъ…
	— Да, нещо такова, сър, трицялоинещо, за това става въпрос. Само дето Скапания Тъпанар Джонсън решил, че така е много досадно и решил да изнамери ново пи. Такова, което е точно 3. Онова там вътре, сър, е колело с пи равно на три.
	— Ама това е невъзможно! — избухна Влаго. — Не може така! Пи е… пи е… вградено във вселената! Не може да се променя! Тогава и вселената трябва да се промени.
	— Точно така, сър. Доколкото разбирам, точно това се е случило — обясни Грош кротко. — Сега ще ви покажа, за какво говоря. Отдръпнете се.
	Грош се изгуби някъде и се върна с дървен прът.
	— Минете още по-назад, сър — посъветва го той и метна дървото над машината.
	Звукът изобщо не беше силен. Беше по-скоро нещо като „хлоп“. На Влаго му се стори, че докато прътът прелиташе над сиянието, нещо му се _случи_. За момент забеляза нещо като извивки…
	В следващия момент на пода се изсипаха парчета раздробено дърво и куп трески.
	— Докараха един магьосник да огледа нещата и той каза, че машината изкривява малка част от вселената, само колкото е нужно, за да може пи да бъде равно на три, но пък разказва игрите ни всичко, което я доближи. Частите, дето изчезват, били изгубени в пространство-временния-континумомум. А на писмата им се разминава, заради начина, по който се придвижват в машината около колелото и туйто. Само дето някои писма почнаха да излизат от машината петдесет години преди да бъдат пуснати вътре!
	— Защо не я изключите?
	— Няма как сър, продължаваше да си работи като пушка. Пък и магьосникът каза, че ако се опитаме, може да се случат ужасни неща! Зарад’ туй де… квантите.
	— Ами тогава защо просто не спряхте да пускате писма в нея?
	— Ахам, ами, сър, това е то — Грош замислено си почесваше брадата. — Дето се вика, сложихте пръст в раната. Точно тъй трябваше да направим, сър, точно тъй. Ама вместо това се опитахме да обърнем нещата в наша полза. Ръководството, видите ли, имаше планове. Например да доставя писмо до Кукличките тридесет секунди след като е пуснато в централната поща. Нямаше да е особено учтиво да доставяме писма, които още не са ни предали, ама можеше да се балансират нещата, нали? Не че дотогава не се справяхме добре, ама се целехме още по-високо…
	И някак всичко това звучеше познато…
	Влаго слушаше навъсен. Пътуването във времето беше просто вид магия. И затова винаги се объркваше.
	Точно затова съществуваха истински пощальони, правещи съвсем реални обиколки и затова семафорите бяха верига от скъпи кули. В тоя ред на мисли, по същите причини фермерите отглеждаха реколта, а рибарите хвърляха мрежи. Всичко това можеше да се постигне чрез магия. Съвсем възможно беше да размахаш вълшебна пръчка и да се сдобиеш с прясно изпечен хляб. Или да накараш рибата да изскача от морето направо сготвена. Обаче някъде, някак магията щеше намери начин да уравновеси нещата и тези начини обикновено не бяха приятни.
	Затова беше най-добре с магия да се занимават само магьосниците, които бяха наясно как да боравят с нея безопасно. Основната задача на магьосниците беше да не правят абсолютно нищо магическо. Не да не правят магии, защото не знаят как, а да не правят магии, въпреки, че знаят как. Всеки невеж глупак може да се провали, ако се опита да превърне някого в жаба. Но трябва да си крайно съобразителен, за да решиш да не превръщаш хората в жаби, макар да си наясно колко е лесно това. От време на време магьосниците се поддаваха на глупостта. Няколко места по света пазеха спомена за тези случаи… и нищо друго, защото по въпросните места обикновено даже и трева не никнеше.
	Но цялата тази работа навяваше усещане за неизбежност. Хората си умират да бъдат заблуждавани. Те наистина вярват, че е възможно късчета злато просто така да си лежат по земята; убедени са, че този път вече ще намерят Дамата сред трите карти; че поне веднъж, може да са попаднали на истински диамантен пръстен.
	Думите започнаха да се леят от Грош като натъпкани писма от пукнатина в стената. Понякога машината изкарвала по хиляда копия на едно и също писмо или запълвала помещението с писма от следващия вторник, следващия месец, следващата година. Понякога имало писма, които не били написани или можело да бъдат написани, или трябвало да бъдат написани; или писма, за които авторите им някога са твърдели, че са ги написали, макар това да е било лъжа, но писмата така или иначе са се материализирали в някакъв призрачен паралелен свят и машината ги е направила реални и в нашата вселена.
	Щом като на теория всички версии на всеки свят са възможни, то все някъде съществува всяко писмо което някога е могло да бъде написано. Все някъде, всички онези чекове, за които хората се кълнат, че са изпратени, наистина са подадени в пощата.
	И така настанал истински писмовен потоп — появили се писма реално принадлежащи към дадената дата, но не реално написани на дадената дата — те можело да се появят, ако някакъв малък детайл от миналото се бил случил малко по-различно. И според магьосниците нямало никакво значение дали ще опитат за изключат машината. Тя съществувала в множество други измерения и продължавала да работи тук, поради… много дълго обяснение, което пощальоните не схванали, но съдържало думи като „портал“, „многоизмерен“ и „квант“. При това думата „квант“ се споменавала два пъти. Те наистина нищо не разбирали, но трябвало да направят нещо. Нямало начин да доставят всичката тази поща. И така стаите почнали да се пълнят…
	Магьосниците от Невидимия университет бяха проявили искрен интерес към този проблем, точно както лекарите винаги се интересуват от новите вирусни заболявания. Пациентите от своя страна обикновено са благодарни за интереса, но им се ще или да им измислят лекарство, или да спрат да ги бодат с разнообразни по размер игли.
	Магьосниците бяха заявили, че машината не може да бъде спряна и не трябва да бъде унищожавана. Защото, ако я унищожат, току виж вселената престане да съществува незабавно.
	От друга страна обаче пощенската станция продължавала да се изпълва с писма. Затова един ден Главен пощенски инспектор Гръмоломни влязъл в стаята с метален лост, наредил всички магьосници да се омитат от там и започнал да налага машината, докато престанала да работи. Писмата, слава богу спрели да се изсипват, но пощата си имала своите Постановления, затова Главният инспектор Гръмоломни бил призован пред пощенски началник Пъзльо, за да обясни защо е рискувал да унищожи цялата вселена от раз.
	Според пощенските легенди, г-н Гръмоломни отговорил: „Първо, сър, достигнах до извода, че ако наистина унищожа цялата вселена от раз, никой няма да разбере. Второ, в момента, в който цапардосах машината, магьосниците се разбягаха. Значи, освен ако някъде не са си заделили допълнителна вселена, където да се покрият, не са сигурни точно какво ще се случи. И трето, тая пущина беше почнала да ми лази по нервите. Никога не съм понасял машинарии, сър.“
	— И това беше то — приключи разказа си г-н Грош, докато излизаха от стаята. — Всъщност, чувах магьосниците да обясняват, че вселената наистина била унищожена от раз, ама още в същия миг изцяло се възстановила. Те казаха, че видели, че така е станало. И така старият Гръмоломни се отърва, ’щото не е лесно да изнамериш в Постановленията основание за наказване на служител по причина унищожаване на цялата вселена от раз. Макар че, уверявам ви, имали сме пощенски началници, които поне биха опитали. Нещата се уталожиха, но от там всичко тръгна на зле. Хората бяха обезсърчени. Цялата тая работа ни пречупи, да ви кажа честно.
	— Я, чакай, писмата, които пощальоните тръгнаха да разнасят не са от някое съседно измерение или нещо… — изведнъж се сети Влаго.
	— Не се тревожете, снощи ги проверих. Всички са просто много стари. Различават се най вече по марката. Мен много ме бива да познавам кои марки са автентични. Години наред съм ги изучавал. То се иска талант, сър.
	— Други хора могат ли до го усвоят тоя талант?
	— Мисля, че да — отвърна Грош.
	Накрая Влаго не издържа и изстреля:
	— Г-н Грош, на мен писмата ми говорят.
	За негова изненада старецът взе ръката му и я разтърси.
	— Много добре, сър — очите му бяха пълни със сълзи. — Нали ви казах, иска се талант. Слушайте какво ви шепната сър, това е половината номер. Те са живи, сър, живи. Не като хората, а… както корабите са живи. Кълна се, при всички тези писма плътно притиснати тук вътре, при цялата тяхна… _страст_, сър, мисля че това място наистина се е сдобило с нещо като душа. Точно така си мисля…
	Сълзите вече се стичаха по бузите му. Това е лудост, помисли си Влаго. И ето, че се оказа заразна.
	Грош продължи, усмихвайки се широко през сълзи.
	— По очите ви си личи, сър, съвсем ясно при това! Пощенската станция най после ви откри. Никога повече няма да я напуснете. Поколения семейства са работили тук в продължение на стотици години. Веднъж щом пощата постави клеймото си върху някого, няма връщане назад.
	Влаго измъкна ръката си, възможно най-деликатно.
	— Мда — съгласи се той. — Защо не ми разкажете по-подробно за тия марки.


	Туп.
	Влаго сведе поглед към листа хартия. С назъбени и размазани червени букви беше изписано „Пощенска служба на Анкх-Морпорк“.
	— Това е то, сър — каза Грош, като размахваше тежкия печат от дърво и метал във въздуха. — Удрям печата тук, върху мастиления тампон и после, бум, маркирам писмото, сър. Ето! Виждате ли? Още веднъж. Всеки път се получава една и съща марка.
	— И това струва едно пени? Мили боже, човече, всяко хлапе може да наподоби тая маркировка с помощта на половин картоф.
	— Е, да, това винаги е било проблем, сър — съгласи се Грош.
	— И защо изобщо трябва пощальоните да маркират писмата, защо не продаваме марките на хората? — попита Влаго.
	— Ама ако си имат свой печат, ще спрат да ни плащат по едно пени всеки път, сър — съобрази Грош.
	В цялостния механизъм на вселената колелцата на неизбежността изщракаха на новата си позиция…
	— Ами тогава — Влаго все още се взираше замислен в хартията, — защо не продаваме на хората марка, която може да се използва само веднъж?
	— Т.е. да им продаваме съвсем малка доза мастило? — веждите на Грош се сбръчкаха и тупето му почна да се изхлузва на една страна.
	— Имам предвид… ако използваш печата да маркираш много пъти един лист хартия, после отрежеш отделните маркировки… — Влаго се задълбочи в своите си вътрешни видения, макар и само, за да избегне гледката на тупето, което драпаше да се върне на мястото си. — Тарифата за доставка навсякъде в града е едно пени, така ли?
	— Освен за Сенките, сър. За там е пет пенса, ’щото трябва да се плаща за въоръжената охрана.
	— Аха, ясно. Мисля, че има хляб в тази идея… — той се обърна към г-н Помпа, който тихо мъждукаше в ъгъла на стаята.
	— Г-н Помпа, моля те прескочи до „Квачка и Пилци“. Влез в салона на Духовната Коза и поискай от съдържателя „Кутията на г-н Робинсън“. Вероятно ще се наложи да му платиш един долар. И понеже така и така ще се разходиш в онази посока, мини през печатница „Охолен и Масур“. Кажи им че пощенският началник желае да обсъди възлагането на голяма поръчка.
	— „Охолен и Масур“?! Ама те вземат много скъпо, сър. Те печатат разните банкови бумаги… — възкликна Грош.
	— Да, адски е трудно да бъдат фалшифицирани — каза Влаго и бързо се поправи. — Или поне така съм чувал. Водни знаци, разни вълнообразни линии по хартията, всякакви номера. Ахъм. Значи… марка от едно пени и марка от пет пенса… ами при доставка до други градове?
	— Пет пенса до Сто Лат, десет или петнадесет до останалите. За доставка до Генуа вземахме по три долара! За това нямаше печат, трябваше да го пишем на ръка.
	— Добре, значи ще ни трябва и марка от един долар — Влаго започна да драска по късчето хартия.
	— Един долар за марка! Но кой ще ги купува? — възрази Грош.
	— Всеки, които има желание да прати писмо до Генуа. Малко по малко ще повишим цената до три долара, но за сега я смъкваме на един.
	— Един долар! Ама до там са хиляди мили, сър! — възмути се Грош.
	— Да. Затова изглежда толкова изгодна цена, нали?
	Грош изглеждаше разкъсван между възторг и отчаяние.
	— Ама служителите ни са само една шепа старчета, сър. Вярно, че са доста пъргави, обаче… трябва първо да се научиш да ходиш, преди да се втурнеш да бягаш!
	— Не! — Влаго удари с юмрук по масата. — Да не съм чул такова нещо, Толивър! Никога! Бягай, преди да си проходил! Лети, вместо да пълзиш! Продължавай напред! Ти смяташ, че трябва да имаме прилична пощенска служба в града. Аз казвам, че трябва да доставяме писма по целия свят! Ако ще се проваляме, поне да не е на дребно. Всичко или нищо, г-н Грош!
	— Уха, сър! — възкликна Грош.
	Влаго разтегли устни в широка искряща усмивка, която отрази блясъка на костюма му.
	— Да се хващаме на работа. Ще ни трябва още персонал, пощенски инспектор Грош. Много повече персонал. Стегни се, човече. Пощата отново работи!
	— Дасър! — Грош беше опиянен от ентусиазъм. — Ние ще… правим нови неща по неочаквани и интересни начини!
	— Ето, че схващаш идеята — каза Влаго като завъртя очи.


	Десет минути по-късно пощенската станция получи първата си доставка.
	Доставиха им старши пощальон Бейтс с окървавено лице, проснат на импровизирана носилка, носена от двама стражници.
	— Намерихме го да блуждае по улиците, сър. Сержант Колън, сър, на ваш’те услуги.
	Влаго беше ужасен.
	— Какво му се е случило?
	Бейтс отвори очи и измърмори.
	— Съжалявам, сър. Държах се, колкото можах, ама те ме измлатиха по главата с нещо тежко!
	— Двама апаши са го нападнали — поясни сержант Колън. — Хвърлили са му чантата в реката.
	— Това обичайно отношение към пощальоните ли е? Мислех, че… о, не…
	Старши пощальон Аги болезнено бавно тътреше крака към пощата. По-точно тътреше единия си крак, понеже към него беше здраво прикрепен един булдог. Аги изкуцука още няколко крачки и се обади:
	— Ще ме прощавате, сър. Мисля, че официалният ми панталон е съдран. Цапардосах гадината с чантата сър, ама дяволът му не пуска — очите на булдога бяха плътно затворени. Той изглежда се преструваше, че изобщо не е тук.
	— Пак късмет, че бронята е била с теб, а? — отбеляза Влаго.
	— Ммм, тя е на другия крак сър. Ама вий не ме мислете, аз съм естес’вено непроницаем около прасците. Кожата от старите белези е толкоз жилава, че можете кибритени клечки да палите о нея. Ама, виж, Джими Тропс го е загазил. Последно го видях да се катери по някакво дърво в Хайде Де парк.


	Влаго фон Мустак се носеше по Пазарната улица с израз на мрачна решителност. Витрината на Съюза на големите все още беше покрита със същите дъски, но графитите бяха нови. Боята на вратата беше обгоряла и на плюски. Той отвори вратата и инстинктивно приклекна. Усети стрелата от арбалета да профучава между крилата на шапката му. Г-ца Добродуш смъкна арбалета.
	— Богове, това сте вие! За момент ми се стори, че в небето е огряло второ слънце.
	Влаго се изправи внимателно, докато тя оставяше оръжието на страна.
	— Снощи хвърлиха запалителна бомба — обясни тя опита си да му отнесе главата.
	— Колко голема имате на разположение за наемане в момента, г-це Добродуш? — поинтересува се Влаго.
	— А? О, ами, около десетина…
	— Чудесно. Ще ги взема. Няма нужда да ми ги увивате. Искам ги в пощенската станция възможно най-бързо.
	— Какво? — г-ца Добродуш бързо си възвърна израза на постоянно раздразнение. — Не може да се появите тук, да щракнете с пръсти и да си поръчате дузина _хора_ ей така…
	— _Те_ се считат за нечия собственост! — възрази Влаго. — Това бяха ваши думи.
	Те се изгледаха начумерено за момент. После г-ца Добродуш почна да прехвърля разсеяно бумагите в някакво панерче на бюрото.
	— Мога да ви да… можете да _вземете на служба_ четирима точно в момента. Това са Врата 1, Трион 20, Камбанария 2 и… Ангамарад. В момента само Ангамарад има глас. Свободните още не са помогнали на останалите.
	— Не са им помогнали?
	Г-ца Добродуш сви рамене.
	— Повечето общества, които създават големи, смятат, че на един инструмент не му е нужно да говори. Затова те нямат езици.
	— И какво — Съюзът им отпуска малко допълнителна глина, а? — пошегува се Влаго.
	Тя го изгледа на криво.
	— Процесът е малко по-мистичен — обясни сухо.
	— Добре, нямам нищо против да са неми, стига да не са глупави — Влаго се постара да звучи сериозно. — Този Ангамарад как така има име, а не само описание?
	— Повечето древни имат имена. Кажете, за какво ви трябват големите? — попита жената.
	— За да работят като пощальони — обясни Влаго.
	— Ще работят открито?
	— Не ми се струва уместно да имаме тайни пощальони — за момент в ума на Влаго се мярнаха сенчести фигури промъкващи се от врата на врата. — Нещо притеснява ли ви?
	— О… не. Разбира се, че не! Просто това обикновено изнервя хората и те решават да ни подпалят офиса. Ще ги доведа възможно най-бързо — тя направи пауза. — Нали сте наясно, че притежаваните големи имат нужда от един ден почивка всяка седмица? Пишеше го в брошурата, която ви дадох.
	— Ъъ… почивка? Че за какво им е почивка? Не съм чувал за чукове, които се нуждаят от свободен ден.
	— За да вършат големски си неща. Нямам представа какво — вероятно просто си седят в някое мазе някъде. Това е… това им е нужно, за да покажат, че _се различават от чуковете_, г-н Мустак. Големите, заровени под земята забравят. Свободните ги учат наново. Но не се тревожете, през останалото време няма дори да спят.
	— Значи… г-н Помпа скоро ще трябва да излезе в почивка? — попита Влаго.
	— Разбира се — отговори г-ца Добродуш и Влаго си отбеляза този факт в графа „полезна информация“.
	— Добре тогава, благодаря ви — каза той. Какво ще кажете за вечеря довечера? Влаго обикновено нямаше проблем с думите, но тези необяснимо отказаха да се отделят от езика му. Г-ца Добродуш изглеждаше деликатна, колкото най-бодливия възможен ананас. Освен това лицето й обикновено говореше нещо като: няма абсолютно нищо, с което да можете да ме изненадате; напълно сте ми ясен.
	— Има ли още нещо? Какво стоите там със зяпнала уста?
	— Ъ… не. Това е всичко. Благодаря — измърмори Влаго.
	Тя му се усмихна и отделни части от Влаго потрепнаха.
	— Ами тогава да не ви задържам повече, г-н Мустак. Вървете да пръскате слънчевото си сияние над света.


	Четирима от петимата пощальони, които Грош беше нарекъл бойни жребци, си варяха чай в натъпкана с писма стаичка, голяма колкото чекмедже, която минаваше за Стая за отдих. Бяха изпратили Аги вкъщи след като успяха да откопчат булдога от крака му. Влаго им беше поръчал кошница с плодове. Една хубава кошница с плодове не е навредила на никого.
	Е, поне хората ги бяха забелязали. Както несъмнено бяха забелязали и булдога. Но също бяха успели да доставят част от пощата. Вярно, с години закъснение, но не можеше да се отрече, че пощата отново се движи. Това дори се усещаше в атмосферата — сградата вече не напомняше толкова на гробница. В момента Влаго се беше оттеглил в офиса си и се беше развихрил.
	— Чаша чай, г-н Мустак?
	Той вдигна поглед от работата си и срещна специфичното лице на Станли.
	— Благодаря, Станли — Влаго остави писалката си и протегна ръка. — Виждам, че този път почти всичкия чай е останал в чашата. Браво на теб!
	— Какво рисувате, г-н Мустак — Станли беше изкривил врат. — Това прилича на пощенската станция!
	— Точно така. Ще я използваме за марките. Виж, как ти се струват останалите? — той подаде на Станли и другите си скици.
	— Супер. Бива си ви да рисувате, г-н Мустак. Това прилича на лорд Ветинари!
	— Той ще е на марката от едно пени. Копирах лицето му от монетата от едно пени. Градският герб ще е на марката от два пенса, Морпоркия със своята вила на марката от пет пенса. За голямата еднодоларова марка — Кулата на изкуствата. Мислех си, че може да имаме и марка от десет пенса.
	— Много са хубави, г-н Мустак. Много са подробни, като истински малки рисунки. А какви са всички тези тънки линии?
	— Това е пресечен щрих. За да се фалшифицират по-трудно. А когато при нас дойде писмо със залепена марка, ние щамповаме стария гумен печат върху новите марки, за да не могат да се ползват втори път, и после…
	— Да, понеж’ те са като пари — изчурулика Станли.
	— Моля? — Влаго се спря с чаша наполовина поднесена към устата му.
	— Като пари. Тия марки ще бъдат като парите. Марката от едно пени е равна на едно пени, като се замислиш. Добре ли сте, г-н Мустак? Да не се схванахте, нещо?
	— Ъъ… какво? — Влаго се беше втренчил в отсрещната стена със странна отсъстваща усмивка.
	— Добре ли сте, сър?
	— А? О, да, да, съвсем добре. Ъм… дали ще ни трябва по-голяма марка? Може би от пет долара?
	— Хех, ами, да, ако човек реши да изпрати голямо писмо чак до Четирите Хикса, сър! — предположи Станли жизнерадостно.
	— Не пречи да сме подготвени. Така де, тъй и тъй сме се хванали с дизайна на марките и изобщо…
	Но Станли не слушаше, а се възхищаваше на Кутията на г-н Робинсън. Тя беше стар познайник на Влаго. Той използваше името Робинсън само, когато предаваше кутията за съхранение на някой почти напълно честен търговец или съдържател на странноприемница, така че тя да е на сигурно място, дори той да загази. За измамника и фалшификатора тази кутия беше толкова ценна, колкото шперцовете за взломаджията. Вместо до заключени сгради, съдържанието на тази кутия осигуряваше достъп до хорските умове.
	Тя сама по себе си беше произведение на изкуството с множеството си малки отделения, които се повдигаха и разперваха ветрилообразно. Имаше писалки и мастила, естествено, но също множество малки бурканчета с бои, оцветители, багрила и разтворители. Освен това кутията съдържаше идеално гладки листи от тридесет и шест вида хартия, някои от които се намираха много трудно. Хартията беше изключително важна. Ако плътността и прозрачността й не са точно, каквито трябва да бъдат, никакви умения не могат да помогнат. Лошият рисунък не беше и на половина толкова голям проблем, колкото лошата хартия. Всъщност, беше се оказало, че по-грубият рисунък често върши по-добра работа, отколкото съвършено изпипаните до най-малките подробности изображения, отнемащи дълги безсънни нощи. Просто човешкият ум беше така устроен, че ако всичко е съвършено с изключение на някакъв микроскопичен детайл, погледът ще се закачи точно о него. Но ако предоставиш на хората няколко умело направени щрихи, те обикновено допълваха останалото в ума си. Подход, очаквания и представяне — в това беше тайната на успеха.
	Това изобщо бяха главните умения на Влаго.
	Вратата се отвори в момента, в който прозвуча почукване.
	Влаго се сопна:
	— Да, какво? Зает съм! Проектирам пар… марки тук, все пак.
	— Дошла е една жена — изпухтя Грош. — Води _големи_!
	— А, това е г-ца Добродуш — Влаго остави писалката.
	— Точно тъй, сър. Каза да ви река: „Кажете на г-н Слънчице, че му водя пощальоните“, сър! Ще използвате _големи_ като пощальони, сър?
	— Да. Защо не? — Влаго метна свиреп поглед на Грош. — Ти се погаждаш с г-н Помпа, нали така?
	— Той е свестен, сър — измънка старецът. — Т.е. разтребва наоколо, уважителен е… Да не казвам голяма дума, сър, ама хората не си падат много по големите. С тия горящи очи и, както никога не спират. На момците мож’ да не им допадне да работят с тях, само казвам.
	Влаго се втренчи в него. Големите бяха надеждни, работеха без пропуски и изпълняваха заповеди. И той щеше да има още поводи да се радва на усмивката на г-ца Добродуш… Големите! Мисли за големите! Големи, големи, големи!
	Той се усмихна и попита:
	— Ами ако докажа, че те са истински пощальони?


	Десет минути по-късно юмрукът на голема, наречен Ангамарад, мина с трясък през пощенската кутия и дебелата няколко сантиметра врата от шперплат.
	— Пощата Е Доставена — обяви той и застина. Очите му помътняха.
	Влаго се обърна към скупчените човешки пощальони и посочи към импровизираната Обиколка на пощальона, която беше подредил в Голямата зала.
	— Господа, обърнете внимание на сплесканите ролкови кънки. Забележете купчинката стрито на прах стъкло, останала от празната бирена бутилка. При това г-н Ангамарад направи всичко това с качулка на главата.
	— Да, ама очите му прогориха дупки в нея.
	— Човек не може да избяга от природата си, но и не е виновен за нея — обади Прелест Дивна Добродуш със сериозен глас.
	— Да си призная, стопли ми сърцето като изтърбуши вратата — обади се старши пощальон Бейтс. — Ще видят те как се слага кутията почти до земята и с бръсначи вместо капак.
	— И не вярвам да има проблем с кучетата — допълни Джими Тропс. — На него никой няма да му съдере панталоните.
	— Значи всички сте съгласни, че големите стават за пощальони? — попита Влаго.
	Внезапно всички старчета изкривиха лица и заговориха едновременно.
	— Ами то, не че ние нещо…
	— … на хората не им се нрави, ъ, глиненият народ…
	— … ще кажат че отнемаме работни места от истинските хора…
	— … нямаме нищо против тях, обаче…
	Те млъкнаха, когато големът Ангамарад се накани пак да говори. За разлика от г-н Помпа, на него му трябваше малко време да си изкара гласа. И когато най-накрая заговореше, думите му сякаш идваха от много далече и много отдавна, като шума на морето, който се долавя в раковините.
	Той каза:
	— Какво Е Пощальон?
	— Вестоносец, Ангамарад — обясни г-ца Добродуш.
	Влаго забеляза, че тя звучи по-различно, когато говори на големите. В гласа й на практика се усещаше нежност. Той отново се обърна към пощальоните.
	— Господа, разбирам как се чувствате…
	— Аз Бях Вестоносец — изръмжа Ангамарад.
	Нито гласът му, нито глината му приличаха на тези на г-н Помпа. Той приличаше на груб пъзел от различна по цвят глина, от почти черна през червена до светло сива. Освен това очите на Ангамарад не напомняха толкова на разпалена пещ, а по-скоро светеха в тъмно рубинен отенък. Той изглеждаше стар. По-точно оставяше усещането че е стар. От него се носеше полъхът на времето.
	Към едната му ръка, точно над лакътя, с гофрирана метална лента беше прикрепена метална кутия, която беше оставила своя отпечатък върху глината.
	— Изпълнявал си поръчки, а? — попита нервно Грош.
	— Последната Ми Задача Беше Да Доставям Повелите На Крал Хет От Тут — обясни Ангамарад.
	— Не съм чувал за Крал Хет — обади се Джими Тропс.
	— Предполагам, Защото Тут Потъна В Морето Преди Девет Хиляди Години — отвърна големът тържествено. — Това Е То.
	— Леле, ти си на девет хиляди години? — удиви се Грош.
	— Не. Аз Съм Почти На Деветнадесет Хиляди Години. Бях Създаден В Огъня От Свещениците На Упса По Време На Третия Нинг От Обръсването На Козата. Дадоха Ми Глас, За Да Мога Да Доставям Съобщения. Такива Са Нещата От Живота.
	— И тия не съм ги чувал — пак каза Тропс.
	— Упса Беше Унищожена При Изригването На Връх Шипуту. Прекарах Два Века Затрупан От Пемза, Преди Тя Да Еродира. След Това Станах Вестоносец За Рибните Крале На Светия Ръб. Можеше И Да Е По-Зле.
	— Трябва да сте видял страшно много неща, сър! — възкликна Станли.
	Горящите очи се обърнаха към него и осветиха лицето му.
	— Морски Таралежи. Виждал Съм Много Морски Таралежи. И Морски Краставици. И Плаващите Мъртви Кораби. Веднъж Падна Една Котва. Всяко Нещо Преминава.
	— Колко време беше на морското дъно? — попита Влаго.
	— Почти Девет Хиляди Години.
	— И… просто си стоеше там? — недоумяваше Аги.
	— Никой Не Ми Беше Наредил Нищо Друго. Чувах Китовете Да Пеят Над Мен. Беше Тъмно. После Се Появи Мрежа И Издигане, И Светлина. Случват Се Такива Неща.
	— Не ти ли беше… ами, скучно? — попита Грош. Всички пощальони се бяха втренчили в голема.
	— Скучно — повтори големът безизразно и се обърна към г-ца Добродуш.
	— На него не му е ясно какво означава това. Никой голем на би разбрал такъв въпрос, нито дори по-младите.
	— Тогава вероятно ще се радваш пак доставяш съобщения! — отбеляза Влаго далеч по-приповдигнато, отколкото беше възнамерявал да прозвучи. Големът отново завъртя глава към жената.
	— Да Се Радвам? — попита Ангамарад.
	Тя въздъхна.
	— Радостта за тях е непонятна точно, колкото скуката, г-н Мустак. Най-близкото, което мога да се сетя до техните понятия е: ще удовлетвориш ли Повелята, ако изпълняваш такава задача?
	— Да — отвърна големът. — Съобщенията Трябва Да Бъдат Доставяни. Това Е Записано В Моята Повеля.
	— Това е свитъкът в главата му, който съдържа инструкциите за голема — обясни г-ца Добродуш. — В случая на Ангамарад не е свитък, а глинена плочка, защото в онези дни още не са имали хартия.
	— Наистина ли си доставял съобщения за крале — попита Грош.
	— Много Крале — отвърна Ангамарад. — Много Империи. Много Богове. Вече Всички Са Изгубени. Всичко Някога Се Изгубва.
	Гласът на голема зазвуча по-дълбоко докато той явно цитираше по памет:
	— Нито Порой, Ни Ледена Буря, Нито Черната Тишина На Небитието Ще Попречат На Тези Вестоносци Да Изпълнят Свещения Си Дълг. Не Ни Питайте За Саблезъби Тигри, Катранни Ями, Големи Зелени Неща Със Зъби Или За Богинята Кзол.
	— И в ония времена ли сте имали големи зелени неща със зъби? — учуди се Тропс.
	— По-Големи. По-Зелени. Повече Зъби — издудна Ангамарад.
	— А тази богиня Кзол? — поинтересува се Влаго.
	— Не Питай.
	Последва замислена тишина. Влаго знаеше точно как да я наруши.
	— И, значи _вие_ ще решавате дали _той_ става за пощальон? — попита той меко.
	Пощальоните се скупчиха за момент и после Грош се обърна към Влаго.
	— Той е пощальон и половина, г-н Мустак. Ние нямахме представа. Ние всички смятаме — ами, за нас ще е чест, сър, истинска чест да работим с него. Той е като… като късче от историята, сър. Като… ами…
	— Не ви ли казвах аз, че началото на Ордена датира много много отдавна, а? — заяви Джими Тропс самодоволно. — Имало е пощальони още в зората на времето. Когато другите оредени чуят, че ние си имаме член, който е присъствал на самото ни основаване, ще позеленеят като… като…
	— Нещо голямо с много зъби? — предположи Влаго.
	— Добре! С останалите големи също няма да имаме проблем, стига да изпълняват, каквото им се каже — допълни Грош щедро.
	— Благодаря ви, господа. А сега, остава само да се погрижим за униформите им — и Влаго кимна на Станли, който носеше две баки кралско синя боя.
	Единодушно беше решено на Ангамарад да се даде уникалният чин изключително старши пощальон. Звучеше някак… подходящо.


	Половин час по-късно, покрити с прясна, не напълно изсъхнала боя, големите поеха по улиците, всеки от тях придружен от един от старите пощальони. Влаго наблюдаваше главите, които се извъртаха след тях. Следобедното слънце хвърляше отблясъци по кралското синьо, но Станли, боговете да го благословят, беше изровил отнякъде и тубичка златна боя. Големите имаха внушителен вид. Те сияеха.
	Хората се нуждаеха от зрелище. Дай им нещо, на което да се дивят и си спечелил половината битка.
	Зад гърба си чу глас:
	— _Пощальонът налетя като вълк на невинното стадо / Ордите му блестяха в синьо и златно…_
	За един съвсем кратък миг Влаго си помисли: „Тя знае всичко, разкрит съм“. После мозъкът му отново заработи. Той се извърна към г-ца Добродуш.
	— Като дете винаги смятах, че ордата е нещо като част от броня — каза той и й се усмихна. — Представях си как войниците цяла нощ си лъскат ордата.
	— Колко мило — коментира г-ца Добродуш докато палеше цигара. — Вижте, ще ви изпратя останалите големи възможно най-скоро, но да знаете, че може да си навлечете неприятности. Поне стражата ще е на ваша страна. Те имат на служба свободен голем и се погаждат добре с него. Макар че няма голямо значение от какво точно тесто са замесени стражниците — присъединиш ли се, Командир Ваймс ще те превърне в изпечено ченге, няма измъкване. Той е най-циничното копеле на диска.
	— _Вие_ смятате, че той е циник? — отбеляза Влаго.
	Тя издуха цигарен дим и отговори.
	— Да, както явно предполагате, това е професионалното ми мнение. Все пак, благодаря ви че наехте момчетата. Не съм сигурна, че схващат какво означава нещо да им харесва, но истината е, че им харесва да работят. И изглежда сте спечелил уважението на Помпа 19.
	— Благодаря.
	— Аз лично смятам, че сте шарлатанин.
	— Не се и съмнявам — съгласи се Влаго.
	Богове, г-ца Добродуш знаеше как да изпоти събеседниците си. Той беше срещал жени, които не се поддаваха на чара му, но те бяха полегати хълмове в сравнение с непристъпния заледен Връх Добродуш. Тя естествено се преструваше. Трябваше да е преструвка. Беше игра. Какво друго, нали така?
	Той измъкна купчината проекти за марки.
	— Как ви се струва, г-це Д… Вижте, как ви наричат приятелите, г-це Добродуш?
	И в момента, в който тя му отговори, той произнесе думите наум заедно с нея:
	— Нямам представа.
	Аха, значи това _беше_ игра и от него се очакваше да се включи.
	— Навсякъде ли разнасяте рисунките си с вас?
	— Надявам се да бъдат гравирани в мед — каза той скромно. — Това са моите проекти за новите марки.
	Той й обясни идеята си за марките, докато тя разглеждаше скиците му.
	— Тази с Ветинари се е получила сполучлива. Казват че си боядисвал косата, между другото. А това какво е? О, Кулата на Изкуствата… типично по мъжки. Един долар, значи, хм. Да, доста са добри. Кога ще ги пуснете в употреба?
	— Всъщност, планирах да се отбия до Охолен и Масур докато момчетата са на разнос и да обсъдя с тях изработването на клишетата.
	— Те са свястна фирма. Шлюз 23 работи при тях. Поддържат го спретнат и не лепят бележки по него. Всяка седмица проверявам всички наети големи. Свободните много държат на това.
	— Да проверявате дали с тях не се отнасят зле? — попита Влаго.
	— Да проверявам дали не са ги забравили. Ще се изненадате колко много фирми в града ползват големи. Но не и Главната Линия — добави бързо тя. — Не им позволявам да работят там.
	Гласът и прозвуча особено остро на последното изречение.
	— Ъм… а защо не? — попита Влаго.
	— Има някои типове помия, които са твърде гнусни дори за голем — г-ца Добродуш отговори със същия стоманен отенък в гласа. — Те са морални създания.
	Доообре, помисли си Влаго, явно напипахме болна тема. А на глас каза:
	— Какво ще кажете за вечеря довечера? — за част от секундата г-ца Добродуш допусна изненада в изражението си, макар че истински изненаданият беше самият Влаго. Миг по-късно естественият й цинизъм беше отново на линия.
	— По принцип вечерям всяка вечер. Имате предвид с вас? Не, имам ангажименти. Благодаря за поканата.
	— Няма проблем — Влаго усети странно облекчение.
	Жената огледа ехтящата зала.
	— От това място не ви ли побиват тръпки? Малко тапети на цветя и някоя и друга запалителна бомба биха му се отразили добре.
	— Накрая всичко ще се оправи — увери я бързо Влаго. — Но засега трябва да действаме възможно най-бързо, просто, за да покажем на хората, че пощата отново работи.
	Те се загледаха в Станли и Грош, които търпеливо сортираха писма, застанали като златотърсачи в подножието на планина от пликове. На фона на бялата камара, те приличаха на джуджета.
	— Ще ви отнеме цяла вечност да ги доставите всички — г-ца Добродуш се приготви да си тръгва.
	— Да, знам — увери я Влаго.
	— Но точно поради това големите ще ви свършат работа — тя вече стоеше в рамката на вратата и светлината се отразяваше от лицето й под ъгъл. — Тях вечността не ги плаши. Големите не се страхуват от нищо.


>	Глава седма
>	Словесна гробница
#	Изобретяването на дупките — Г-н Мустак изказва мнение — Консервираният магьосник — Обсъждане задницата на лорд Ветинари — Обещание за доставка — Г-н Хобсън избира Борис

	Г-н Масур, разположен в своя древен офис, пропит с аромат на масла и мастило, беше впечатлен от своя странен млад посетител в златен костюм и шапка с крила.
	— Явно разбирате от хартия, г-н Мустак — каза той докато Влаго прелистваше мострите. — Чудесно е, когато клиентът знае какво иска. Аз лично смятам, че с хартията не може да се прави компромис.
	— Важното е марките да не могат да се фалшифицират лесно — обясни Влаго, като продължаваше да разгръща мостра след мостра. — От друга страна обаче не искаме марка от едно пени да ни струва тъкмо едно пени.
	— Тук ще ви помогнат водните знаци, г-н Мустак — вметна г-н Масур.
	— Да, но все пак може да се фалшифицират — възрази Влаго и бързо добави, — от това, което съм чувал.
	— О, на нас са ни известни всички номера, г-н Мустак, вие изобщо не берете грижа — успокои го г-н Масур. — Напълно сме в крак с последните изобретения. Химическо обезцветяване, магически сенки, мастила активиращи се по график, предлагаме абсолютно всичко. Произвеждаме хартията, клишетата, а дори и печатаме за някои от най-значимите фигури в този град, макар, разбира се, да не мога да ви разкрия имената им.
	Той се отпусна назад в изтъркания си кожен стол и надраска нещо набързо в бележника си.
	— Можем да ви отпечатаме двадесет хиляди марки от едно пени, на хартия без покритие, с лепилен слой. Ще ви струва по два долара на всеки хиляда бройки плюс настройките за изработката — предложи г-н Масур. — Ако ги искате без лепило, цената е с десет пенса по-ниска. Но ще трябва да си намерите някой да ги нареже.
	— Няма ли някаква машина, с която да се нарежат? — попита Влаго.
	— Не. Няма как да се получи с толкова малки размери. Съжалявам, г-н Мустак.
	Влаго измъкна лист кафява хартия от джоба си и я вдигна пред себе си.
	— Това познато ли ви е, г-н Масур?
	— Я, това хартия за топлийки ли е? — усмихна се широко г-н Масур. — Ха, това ми навява толкова спомени. Мисля, че старата ми колекция още събира прах на тавана. Винаги съм си мислел, че може и да има някаква стойност, ако…
	— Наблюдавайте, г-н Масур — прекъсна го Влаго, като внимателно хвана хартията с две ръце и дръпна.
	Станли влагаше болезнено старание да забожда топлийките си на една линия. Дори човек с микрометър не би могъл да се справи по-добре. Хартията леко се скъса по протежение на линията от дупчици. Влаго хвърли поглед на г-н Масур и вдигна вежди многозначително.
	— Цялата работа е в дупките — обясни той. — За къде ще сме без дупки…
	Изминаха три часа. Бригадири бяха натоварени със задачи. Сериозни мъже в гащеризони струговаха разни елементи, други мъже заваряваха елементите един към друг, правеха проби, променяха едно, разпробиваха друго, после разглобиха малка ръчна преса и я сглобиха с изменения. Влаго се мотаеше наоколо, очевидно отегчен, докато сериозните мъже бърникаха, измерваха, демонтираха и монтираха наново, подрънкваха, смъкваха или повдигаха разни части и едва накрая се спряха, за да наблюдават как г-н Масур и Влаго официално пробват преобразуваната преса…
	Чънк…
	На Влаго му се струваше, че всички са затаили дъх толкова напрегнато, та чак прозорците се бяха извили навътре. Той протегна ръка, взе от плота листа хартия, перфориран на малки правоъгълници, и го повдигна.
	После откъсна една марка.
	Прозорците се върнаха в обичайното си състояние. Хората си възвърнаха обичайното дишане. Никой не се развика тържествуващо. Това не бяха мъже, които си подвикват и се потупват по гърба, когато си свършат добре работата. Вместо това те запалиха лули и си закимаха един на друг одобрително.
	Г-н Масур и Влаго си стиснаха ръцете над перфорираната хартия.
	— Патентът е ваш, г-н Масур — каза му Влаго.
	— Много мило, г-н Мустак, наистина много мило от ваша страна. О, ето ви малък сувенир…
	Един чирак беше дотърчал с лист хартия. За изумление на Влаго тя вече беше покрита с марки — все още без лепило и перфорация, но съвършени миниатюрни копия на неговата рисунка за марките от едно пени.
	— Иконодиаболично гравиране, г-н Мустак — обясни г-н Масур, като видя изражението на Влаго. — Никой не може да ни обвини, че сме изостанали! Разбира се, като за първи път има някои малки дефекти, но в началото на следваща седмица…
	— Марките от едно пени и два пенса ми трябват за утре, г-н Масур — каза Влаго твърдо. — Не ми трябва съвършенство, а експедитивност.
	— Ама как сте се разбързал, г-н Мустак!
	— Човек винаги трябва да действа бързо, г-н Масур. Никога не се знае кой го застига!
	— Ха! Да! Ъ… хубав девиз, г-н Мустак, много хубав — похвали го г-н Масур, като се усмихваше неуверено.
	— А марките от пет пенса и един долар ще ми трябват в други ден, моля.
	— Ще си подпалите петите от толкова бързане, г-н Мустак! — отбеляза Масур.
	— Нужно е движение, г-н Масур, нужен е полет!


	На връщане към пощенската станция Влаго бързаше, колкото можеше да си позволи без да изглежда подозрително, и се чувстваше леко засрамен.
	Охолен и Масур му бяха допаднали. Той обичаше фирми, където реално можеш да разговаряш с някой от хората, чиито имена висят на табелата над входа. Това говореше, че те най-вероятно не са мошеници. Харесаха му и снажните, яки, непоклатими работници, в които разпозна всички качества, които на него му липсваха — стабилност, солидарност, чест. Няма голяма полза да се опитваш да измамиш струг или чук. Затова те бяха добри хора, за разлика от него…
	Точно в момента обаче основната разлика между тези хора и Влаго беше, че те вероятно нямаха снопове открадната хартия натикани под саката си.
	Наистина не трябваше да го прави, наистина. Обаче г-н Масур беше толкова любезен и енергичен и беше покрил бюрото си с мостри на своите чудесни продукти, а докато сглобяваха перфориращата преса хората се суетяха около нея и никой не обръщаше внимание на Влаго и затова той беше… разтребил. Не успя да се удържи. Та той беше мошеник. Какво друго очакваше Ветинари?
	Докато влизаше в пощата видя пощальоните да се връщат от обиколките си. Г-н Грош го очакваше с леко притеснена усмивка.
	— Как върви, пощенски инспектор? — поздрави го Влаго весело.
	— Доста добре, сър, доста добре. Добри новини — хората почнаха да ни дават писма за доставяне. Не са много и някои са, ъм, закачливи, но си плащат по едно пени за всяко. До тук се събраха седем пенса, сър — допълни той гордо и му връчи монетите.
	— Леле, боже, довечера ще му отпуснем края! — възкликна Влаго докато вземаше монетите и прибираше писмата в джоба на сакото си.
	— Простете, сър?
	— А, нищо, г-н Грош. Браво на вас! Ъм… споменахте нещо за добри новини. Това означава ли, че има и новини от противоположния тип?
	— Ами… на някои хора не им се нрави да си получат пощата, сър.
	— Достави ли сме я до грешната врата? — попита Влаго.
	— О, не, сър. Просто старите писма не винаги са желани. Не и, когато се окаже, че съдържат завещание. В смисъл на Последна воля, сър — натърти старецът. — В смисъл, когато стане ясно, че преди двадесет години мамините бижута не са попаднали у правилната дъщеря. Един вид.
	— Олеле — отбеляза Влаго.
	— Наложило се стражата да се намеси, сър. На улица Уивър се вдигнала „свада“, както им викат по вестниците. И в офиса ви чака една дама, сър.
	— О, богове, нали не е някоя от дъщерите?
	— Не, сър. Тя списва за Таймс. Не може да им се има вяра, сър, макар че съставят свестни кръстословици — добави Грош конспирационно.
	— За какво съм й притрябвал?
	— Нямам представа, сър. Сигур’ ’щото вий сте пощенският началник.
	— Върви и… предложи й чай или нещо такова, моля — каза Влаго като потупваше сакото си. — Аз ще отида… да се освежа…
	Две минути по-късно, след като беше прибрал откраднатата хартия на сигурно място, Влаго влезе в офиса си.
	Г-н Помпа стоеше до вратата, огненият му поглед беше сведен и цялата му стойка беше на голем, чиято единствена задача в момента е да съществува. Посетителката седеше на стола до бюрото на Влаго.
	Той я премери с поглед. Определено привлекателна, но облеклото й беше подбрано така, сякаш този факт не е от значение, докато в същото време успяваше деликатно да го подчертае. По някаква необяснима причина турнюрите се бяха върнали на мода в града. Тя обаче се беше ограничила само с едно хълмче отзад на роклята си, което й придаваше наперен силует без да е нужно да носи петнайсе’ кила опасно бельо, състоящо се предимно от натегнати пружини. Беше блондинка, но беше прибрала косата си в мрежа, очевидно внимателно подбрана прическа. В същото време върху главата й беше кацнала малка ненатрапчиво модна шапчица, която не изпълняваше никаква конкретна цел. До стола си беше отпуснала голяма чанта с презрамка, на коляното си крепеше бележник и имаше брачна халка.
	— Г-н Мустак — посрещна го тя ведро. — Аз съм г-ца Крипслок. От Таймс!
	Така, значи носи халка, но се представя, като Госпожица, съобрази Влаго. Третирай внимателно. Вероятно им Възгледи. Не се опитвай да й целунеш ръка.
	— И как мога да съм полезен на Таймс? — попита той, като седна и се постара усмивката му да не е снизходителна.
	— Наистина ли смятате да доставите всичката натрупана поща, г-н Мустак?
	— Стига да е възможно, да — потвърди Влаго.
	— Защо?
	— Това ни е работата. В дъжд, сняг или нощен мрак — точно както пише над входната врата.
	— Чухте ли за безредиците на улица Уивър?
	— Чух, че било свада.
	— Опасявам се, че нещата се влошиха. Когато си тръгвах от там, бяха запалили една къща. Това не ви ли тревожи? — г-ца Крипслок вдигна молив решително.
	Влаго запази безизразна физиономия, докато мислите му хвърчаха бясно.
	— Съгласен съм, че хората не би трябвало да подпалват къщи. Но знам също така, че г-н Паркър от Гилдията на Търговците в събота ще се ожени за младежката си любов. Това известно ли ви е?
	Г-ца Крипслок не беше известена и старателно си записа всичко, което Влаго й каза за писмото на зарзаватчията.
	— Това е много интересно. Веднага ще го посетя. Значи според вас да се доставя старата поща е добра идея?
	— Да се доставя пощата е единствената идея — каза Влаго колебливо. Стори му се че дочува едва доловим шепот.
	— Проблем ли има? — попита г-ца Крипслок.
	— Какво? Не! Какво казвах… Да, така е правилно. Историята не може да бъде отречена, г-це Крипслок. Ние сме общуващи създания! — Влаго повиши глас в опит да заглуши шепота. — Пощата трябва да се движи! Трябва да бъде доставяна!
	— Ъм… няма нужда да крещите, г-н Мустак — каза журналистката като се облегна назад.
	Влаго се постара да се стегне и шепотът сякаш заглъхна.
	— Съжалявам — той прочисти гърло. — Да, възнамеряваме да доставим всичката поща. Ако хората са се преместили, ще опитаме да ги издирим. Ако са починали, ще доставим на наследниците им. Пощата ще бъде доставена. На нас е възложено да я доставим и ние ще оправдаем доверието. Какво друго можем да направим? Да я изгорим? Да я хвърлим в реката? Да отворим писмата, за да решим дали си струва да се доставят? Не, писмата са ни били поверени и единствената възможност е да бъдат доставени.
	Шепотът почти беше замрял и той продължи.
	— Освен това ни трябва място. Пощенската станция ще се прероди — той измъкна листа с отпечатани марки. — С помощта на ето това.
	Тя ги прегледа учудена и попита:
	— Малки рисунки на лорд Ветинари?
	— Марки, г-це Крипслок. Ако залепите една от тях на писмото си, това ще ви гарантира, че писмото ще бъде доставено, където и да е в рамките на града. Това е първи образец, но утре вече ще ги продаваме готови за залепяне и перфорирани, за да се улесни употребата им. Изобщо, смятам максимално да улесня нашите клиенти да ползват пощенските услуги. Естествено, ще ни отнеме малко време да се изправим на крака, но съвсем скоро планирам да сме в състояние да доставяме поща до всеки адрес, навсякъде по света.
	Това беше глупаво изказване, но езикът му се беше развързал.
	— Не сте ли прекалено амбициозен, г-н Мустак? — попита тя.
	— Съжалявам, но не мисля, че имам избор — отвърна Влаго.
	— Всъщност аз имах предвид съществуването на семафорите.
	— Семафорите? О, да, те вършат чудесна работа, ако ви е нужно да получите стойностите от пазара на сливи в Генуа. Но можете ли да запечатате с любяща целувка съобщение пратено по семафорите? Може ли такова съобщение да попие сълзите, които ще отроните над него? Можете ли да го помиришете или да приложите хербаризирано цвете? Писмото е повече от съобщение. А и семафорите са толкова скъпи, че средният гражданин може да ги ползва само в случай на сериозна криза: ДЯДО УМРЯ ПОГРЕБ ВТОР. Целодневната ви надница ще отиде, за да изпратите съобщение, заредено с човешки емоции и топлота, колкото хвърлен нож. Писмото обаче е истинско.
	Той млъкна. Г-ца Крипслок пишеш бясно, а внезапният интерес на един журналист към нечие изказване винаги е притеснителен. Особено когато изказващият се подозира, че мнението му е почти толкова ценно, колкото камара птича тор. А ако отгоре на всичко журналистът се е ухилил широко, това вече не вещае нищо добро.
	— Хората се оплакват, че семафорната линия става все по-скъпа, бавна и ненадеждна — подхвърли тя. — Какво мислите по този въпрос?
	— Мога да ви кажа само, че днес назначихме пощальон, който е на осемнадесет хиляди години — отвърна Влаго. — _Той_ не се поврежда как да е.
	— А, да, големите. Според някои хора…
	— Как е малкото ви име, г-це Крипслок? — попита Влаго.
	Жената поруменя за момент, но после каза:
	— Захариса.
	— Благодаря ви, аз съм Влаго. Моля, не се смейте. Големите… смешно ви е, виждам…
	— Просто се закашлях, честно — увери го репортерката, като вдигна ръка към гърлото си и се окашля неубедително.
	— Простете, прозвуча ми като смях. Вижте, Захариса, на нас ни трябват пощальони, чиновници, сортировачи — ще ни трябват много служители. Пощата ще се раздвижи, но ми трябват хора, които да ми помогнат да я раздвижим. Всякакви хора. А, благодаря, Станли.
	Момчето се беше появило с две различни чаши чай. На едната имаше нарисувано симпатично коте, само дето суровите сблъсъци в легена за миене на посуда го бяха издраскали толкова, че изглеждаше като да страда от бяс в последен стадий. Другата чаша закачливо информираше света, че клиничната лудост не е задължително условие за наемане на служба, но повечето букви бяха избледнели и беше останало:
C>
	Не е задължително __да си луд__,
	за да работиш тук, но __помага__
C$
	Той внимателно ги постави на бюрото на Влаго — Станли правеше всичко крайно внимателно.
	— Благодаря ти — повтори Влаго. — Ъм… вече можеш да тръгваш, Станли. Защо не помогнеш за сортирането, а?
	— В залата има един вампир, г-н Мустак — каза Станли.
	— Това е Ото — побърза да каже Захариса. — Нали не… възразявате срещу вампирите?
	— Хей, ако си има две ръце и може да стои здраво на краката си, ще го взема на служба!
	— Той вече си има работа — засмя се Захариса. — Той е нашият главен иконографист. Прави колекция иконографии на трудови хора. Ще сме ви благодарни ако позволите да снима и вас. За първа страница.
	— Какво? Не! — отказа Влаго. — Моля ви, не!
	— Той е много добър.
	— Да, обаче… обаче… — подхвана Влаго и в главата му мисълта продължи така: не мисля, че дори способността да се сливам почти изцяло с лицата по улиците ще ме спаси ако някой има моя снимка.
	На глас обаче каза:
	— Не искам да бъда изтъкван над отрудените хора и големи, които изправят пощенската служба на краката й! Все пак ние работим в екип.
	— Да, но екипът е съставен от отделни личности. Пък и вие сте човекът, който носи шапката с крила и златния костюм. Хайде де, г-н Мустак!
	— Добре, добре, нямах желание да влизам в такива подробности, но това противоречи на религиозните ми убеждения — Влаго вече беше успял да съобрази какво да отговори. — Забранено е да си правим каквито и да било изображения, те открадват по малко от душите ни, нали разбирате.
	— Вие сериозно ли вярвате в това? — изуми се Захариса.
	— Не, разбира се, че не. Не по принцип. Обаче човек не може да се отнася с религията все едно е бюфет, нали така? Т.е. не можеш да кажеш: „да, моля, ще си взема малко небесен рай и порция божествено провидение, обаче нека не прекаляваме с колениченето и не искам нито троха забрана на изображенията, тя ми разстройва стомаха“. Религията се сервира като едно цяло блюдо… иначе, просто няма смисъл.
	Г-ца Крипслок го гледаше наклонила глава.
	— Вие работите за негова светлост, нали?
	— Разбира се, това е обществена служба.
	— И предполагам ще ми кажете, че преди сте бил чиновник, нищо особено?
	— Точно така.
	— Макар че името ви вероятно наистина е Влаго фон Мустак, защото не ми се вярва някой да си избере такъв псевдоним — продължи тя.
	— Много ви благодаря!
	— Струва ми се, че вие отправяте предизвикателство, г-н Мустак. В момента семафорите имат много проблеми. Много се шуми за всички работници, които компанията уволни и как останалите работят като роби, и ето че вие се появявате свеж и пълен с идеи.
	— Аз съм напълно сериозен, Захариса. Вижте, хората вече почнаха да ни поверяват нови писма за доставка!
	Той ги извади от джоба си и ги разпери пред нея.
	— Вижте, тук има едно до Кукличките, още едно до Дремещия хълм, едно за… Слепия Йо…
	Тук жената го прекъсна.
	— Ама той е бог. Това може да е малко трудно.
	— Не — заяви Влаго остро, като прибираше писмата обратно. — Ще доставяме и на боговете, щом трябва. Той има три храма в този град, няма да има проблем.
	И ето че тя напълно беше забравила за снимката, слава богу.
	— Виждам, че сте находчив човек. Кажете г-н Мустак, добре ли познавате историята на това място?
	— Не, не особено добре. Например много живо ме вълнува къде са попаднали големите полилеи.
	— Не сте ли говорил с професор Пелк?
	— Кой е той?
	— Много съм изненадана. Ще го намерите в Университета. Той беше включил цяла глава относно пощата в своята книга на тема… о, беше нещо свързано с натрупаните маси писмен текст, които развиват собствено съзнание. Предполагам поне знаете за хората, които загинаха тук?
	— О, да.
	— Професорът каза, че това място ги е влудило някак. Е, всъщност, това беше нашата интерпретация на неговите думи. Той каза нещо далеч по-сложно. Трябва да ви го призная, г-н Мустак. Да приемете длъжност, на която вече са загинали четирима души. Това не може да го направи кой да е.
	Да, съгласи се наум Влаго, нужно е да си пълен идиот.
	— Вие самият не сте ли забелязал нещо странно наоколо? — продължи тя.
	Ами, мисля, че тялото ми попътува във времето, макар краката ми да бяха здраво стъпили в настоящето, но не съм убеден, че не е било халюцинация; за малко да умра под лавина от пликове и писмата ми говорят. Това бяха думите, които Влаго се постара да не изрече, защото има неща, които не можеш да кажеш, когато пред теб някой е отворил бележник. Това, което каза на глас беше:
	— О, не. Това е хубава стара сграда и аз изцяло възнамерявам да й върна предишната слава.
	— Чудесно. На колко сте години, г-н Мустак?
	— Двадесет и шест. Това от значение ли е?
	— Обичаме да сме изчерпателни — г-ца Крипслок му се усмихна сладко. — Пък и ще е от полза, ако се наложи да ви пишем некролог.


	Влаго изтрополи през залата и Грош веднага се присламчи до него. Той измъкна писмата и ги натика в мазолестите ръце на Грош.
	— Погрижи се да се доставят. Всичко адресирано до някой бог да се достави до неговия или нейния храм. Ако има нещо друго необичайно, отделяй го на бюрото ми.
	— Току-що ни предадоха още петнадесет писма, сър. Хора смятат, че това е адски забавно!
	— Плащат ли си?
	— О, да, сър.
	— Тогава ние ще се смеем последни — отвърна Влаго твърдо. — Няма да се бавя. Отивам да се видя с един магьосник.
	По закон и традиция голямата библиотека на Невидимия университет беше отворена за обществеността, макар хората да нямаха достъп до магическите рафтове. Всъщност, повечето хора не го осъзнаваха, но в рамките на Библиотеката времето и пространството бяха усукани така, че цели километри рафтове можеха лесно да изчезнат в пространство с дебелината на слой боя.
	И въпреки това хората се тълпяха в търсене на отговори, с които се предполага, че разполага всеки библиотекар, като например: „Това ли е пералнята?“, „Как се пише конспираторски?“ и редовното: „Дали имате една книга, която се сещам, че съм чел? Имаше червена корица и се оказа, че били близнаци?“
	В интерес на истината, Библиотеката най-вероятно съдържаше въпросната книга… все някъде. Все някъде тя съдържаше всяка книга, написана някога, която предстои да бъде написана и, което беше най-забележително, всяка книга, която би могло да бъде написана. Те не се намираха на обществено достъпните полици, понеже ако попаднеха в невежи ръце, това можеше да доведе до унищожаване на целия свят и цялото му съдържание*.
	[* Отново.]
	Влаго, като всеки който влезеше в Библиотеката, се загледа в купола. Всички го заглеждаха. И винаги се дивяха как може библиотека, която е на практика безкрайна по размери, да е изцяло покрита с купол широк не повече от стотина метра. Никой не им пречеше да се дивят.
	Току под купола, загледани пред себе си от нишите, в които бяха поставени, се намираха статуите на Добродетелите: Търпение, Целомъдрие, Тишина, Щедрост, Надежда, Тъбсо, Бисономия и Твърдост.*
	[* Повечето култури не се занимават с практикуване на добродетели, понеже, увлечени в блясъка и суетата на съвременни свят, са забравили какво точно представляват те.]
	Влаго не се сдържа да свали шапка и да отдаде почест на Надежда, на която дължеше толкова много. А после, докато се чудеше защо Бисономия носи чайник и нещо, което приличаше на връзка пащърнак, той се сблъска с някого, който сграбчи ръката му и го повлече след себе си.
	— Не ми казвайте, не, не ми казвайте — вие търсите книга, нали така?
	— Ами, всъщност… — изглежда го беше докопал някакъв магьосник.
	— … не сте сигурен коя точно книга ви трябва! — възкликна магьосникът. — Точно така! Работата на библиотекаря е да намира подходящата книга за всеки човек. Само, моля, седнете ето тук и можем да почваме. Благодаря. Ще ме извините за каишите. Ще стане за нула време и е на практика безболезнено.
	— На практика?
	Влаго беше сложен да седне с нетърпящ възражение жест на голям и сложен въртящ се стол. Човекът, който го беше отвлякъл или, който му помагаше, или там, каквото се случваше, му се усмихна насърчително. Други, неясни фигури му помогнаха да стегне Влаго с ремъци към стола, който макар първоначално да е бил най-обикновен полукръгъл стол с кожена седалка, сега беше обграден отвсякъде с… неща. Някои от тях, очевидно магически, бяха вариации на тема звезди-и-череп, но други като буркана кисели краставички, двойката щипци и живата мишка в клетка от…
	Влаго беше сграбчен от пристъп на паника директно свързан и предизвикан от подплатените наушници, които сграбчиха главата му в същия този момент. Тъкмо преди наушниците да отрежат всеки звук, той чу:
	— Може да усетите лек вкус на яйца и усещането, че някой ви зашлевява през лицето с някакъв вид риба. Това е напълно…
	И после настъпи изплющяването. Това си беше обичаен магически термин, но Влаго не беше запознат с него. Съществуваше такъв момент, когато всичко, дори нещата, които не бяха еластични, изглеждаха разтеглени. А после настъпваше момент, когато всяко нещо се връщаше към неразтегленото си състояние. Това беше моментът на изплющяването.
	Когато Влаго отново отвори очи, столът беше извъртян в обратната посока. От краставичките, щипците и мишката нямаше и следа, но на тяхно място се бяха появили кофа кифлички с часовников механизъм и комплект евтини стъклени очи в кутия.
	Влаго преглътна и измърмори:
	— Треска.
	— Сериозно? Повечето хора го оприличават на сьомга — чу Влаго нечий глас. — Всеки с вкуса си, предполагам.
	Нечии ръце отпуснаха ремъците и помогнаха на Влаго да се изправи на крака. Ръцете принадлежаха на орангутан, но Влаго не каза нищо по въпроса. Все пак, намираше се в свърталище на магьосници.
	Мъжът, който го беше натикал на стола, сега стоеше до едно бюро и се взираше в някакво магическо устройство.
	— Още малко, още само малко. Само още секунда… — говореше си той.
	Нещо прилично на връзка маркучи се проточваше от бюрото и се изгубваше в стената. Влаго беше убеден, че ги видя да се издуват за момент, като змия преглъщаща набързо. След малко машината изкашля парче хартия в приготвен за целта улей.
	— А, ето на — магьосникът веднага го грабна. — Така, книгата, която ви трябва е История на шапките от Ф. Г. Дребенпръст. Прав ли съм?
	— Не, аз всъщност не търся книга… — опита да обясни Влаго.
	— Сигурен ли сте? Ние имаме всякакви.
	Две неща у този магьосник бяха поразяващи. Първо… ами Дядо Мустак винаги беше казвал, че можеш да познаеш дали един човек е почтен по размера на ушите му и това явно беше един непоклатимо почтен магьосник. Другото поразително нещо беше брадата, която очевидно беше фалшива.
	— Всъщност търся магьосник на име Пелк — успя да довърши Влаго.
	В брадата се появи процеп и разкри широка усмивка.
	— Знаех си, че машината работи — каза магьосникът. — Защото ето, че вие всъщност търсите мен.
	Табелата от външната страна на канцеларската врата гласеше: Ладислав Пелк, Д. М. Фил., Надпочвен професор по Морбидна библиомантия.
	От вътрешна страна на вратата имаше кука, на която магьосникът си закачи брадата.
	Това беше типичен кабинет на магьосник, затова естествено присъстваше задължителният свещник от череп и препариран крокодил, висящ от тавана. Никой, най-малко от всички магьосниците, имаше представа защо това беше нужно, но просто не можеше да се мине без тези артефакти.
	Освен това стаята беше пълна с книги и съставена от книги. Нямаше никакви реални мебели. Т.е. бюрото и столовете бяха оформени от натрупани книги. Изглежда много от тях бяха преглеждани често, защото лежаха отворени и други книги бяха използвани като разделители.
	— Предполагам искате информация относно пощенската станция? — попита Пелк, докато Влаго се настаняваше на стол, старателно подреден от томове 1 до 41 на Синоними на думата „Гуменка“.
	— Да, моля — отвърна Влаго.
	— Гласове? Странни явления?
	— Да!
	— Да видим, как да ви обясня… — започна Пелк. — Разбирате ли, думите са мощно нещо. Те са вплетени в същността на нашата вселена. Ето и нашата Библиотеката изкривява времето и пространството и то в солиден мащаб. Е, когато пощенската станция почна да складира писма, това означаваше, че натрупва думи. Всъщност, това което почна да се образува, е нещо, което ние наричаме _словница_ — гробница за живи думи. Вас литературата влече ли ви, г-н Мустак?
	— Не бих казал — литературата за Влаго беше, така да се каже, затворена книга.
	— Но бихте ли изгорил книга? — попита пак професорът. — Да речем, че е стара, изтъркана, с разпилени страници, захвърлена на боклука?
	— Ами… вероятно не — призна Влаго.
	— Защо не? Това би ви притеснило?
	— Да, предполагам, че да. Книгите са… ами, просто не може да се прави така. Ъм… вие защо носите изкуствена брада. Мислех, че магьосниците си имат истински.
	— Брадата не е задължителна, но хората очакват да ни виждат с бради — обясни Пелк. — Точно както очакват да имаме звезди по робите си. Освен това през лятото брадата адски спарва. Та докъде бях стигнал? Словници. Да. Всички думи имат някаква сила. Ние я усещаме инстинктивно. Някои като магическите заклинания и истинските имена на боговете са особено мощни. С тях трябва да се борави внимателно. В Клач има една планина, прорязана с множество пещери, в които са положени повече от сто хиляди стари книги, предимно религиозни, всяка увита в бял ленен покров. Това може би е малко краен подход, но интелигентните хора винаги са знаели, че има думи, които не може просто да се изхвърлят — трябва да се отървеш от тях, но с нужната доза уважение.
	— Значи не върви да ги натикаш в чували и да ги нахвърляш на тавана — отбеляза Влаго. — Я чакайте… един голем нарече пощенската станция „гробница за нечути думи“.
	— Не се изненадвам — спокойно отвърна професор Пелк. — В старите словници и библиотеки са работели големи, защото единствените думи, които оказват влияние върху тях, са думите вложени в главите им. Думите са важни. И когато се натрупа критична маса думи, те променят природата на вселената. Вие изпитахте ли нещо подобно на халюцинации?
	— Да! Бях се върнал назад във времето, но бях и тук, в настоящето!
	— Аха, да, това е доста обичайно. Достатъчно думи натикани на едно място могат да повлияят на времето и пространството.
	— И освен това те ми говорят!
	— Аз обясних на стражата, че писмата искат да бъдат доставени — каза професорът. — Докато едно писмо не бъде прочетено, то не е завършено. Затова те ще опитат всичко възможно да бъдат доставени. Но те нямат разсъдък, както вие го разбирате и не са особено интелигентни. Те просто се впиват в първия разум, който докопат. Ето, вие например вече сте станал техен аватар.
	— Ама аз не мога да летя!
	— Аватарът е земното въплъщение на някой бог — обясни професорът търпеливо. — Шапката с крила, златният костюм.
	— Не, то просто така се случи…
	— Сигурен ли сте?
	Внезапно стаята утихна.
	— Ъмф… бях сигурен до преди малко — призна Влаго.
	— Те не се опитват да наранят никого, г-н Мустак. Просто искат да бъдат избавени от това положение.
	— Никога няма да успеем да ги доставим всичките — изхленчи Влаго. — Ще отнеме години.
	— Дори само фактът, че сте почнали да ги доставяте ще помогне, убеден съм — професор Пелк се усмихна на Влаго насърчително, както лекар, уверяващ пациент да не се тревожи, понеже заболяването е смъртоносно само в 87% от случаите.
	— Има ли нещо друго, с което да съм ви полезен? — професорът се изправи с явен намек, че времето на един магьосник е ценно.
	— Ами, много бих искал да знам къде са се дянали старите полилеи. Би било хубаво да ги закачим пак на местата им. Хубав символичен жест, един вид.
	— За това не мога да ви помогна, но съм сигурен, че професор Гушко ще може. Той е Подпочвеният професор по Морбидна Библиомантия. Може да се отбием да го видим на излизане. Той е в Магьосническия килер.
	— Защо е подпочвен? — попита Влаго докато излизаха в коридора.
	— Защото е мъртъв — отвърна Пелк.
	— А… Надявах се, че причината няма да е чак толкова… очевидна — каза Влаго.
	— А, не се тревожете. Той реши да се възползва от Ранната смърт. Предложиха му отлична сделка.
	— О — каза Влаго.
	В такава ситуация най-важното беше да улучиш точния момент, в който да си плюеш на петите, но вече бяха се промушили през лабиринт от мрачновати проходи, а това не беше място, където човек би искал да се изгуби. Защото тук нещо можеше да те намери.
	Спряха пред врата, отвъд която се чуваха приглушени гласове и лек звън на стъкло.
	Звукът спря в момента, в който професорът бутна вратата навътре и не беше ясно откъде точно се е чувал. Това действително беше килер, напълно лишен от човешко присъствие, чиито стени бяха покрити с полици, запълнени с буркани. Всеки съдържаше по един магьосник.
	Ето това беше моментът да си плюе на петите, подсказа на Влаго животинският инстинкт, влизащ в състава на ума му, когато професор Пелк се протегна за един буркан, отвъртя капачката и порови вътре, докато измъкна малкия магьосник.
	— О, това не е наистина той — обясни професорът жизнерадостно, когато видя изражението на Влаго. — Икономката прави тези малки кукли и ги слага в бурканите, за да не се обърква кухненският персонал и да ги ползват за нещо друго. Струва ми се преди време имаше някакъв инцидент с фъстъчено масло. Сега просто трябва да го извадя, за да не звучи приглушено.
	— А тогава, къде… ъм… е самият професор?
	— Ами в буркана до известна степен. Много е трудно да се обясни на неспециалист. Той е мъртъв само…
	— … до известна степен? — подсказа Влаго.
	— Именно! И може да се върне с едноседмично предизвестие. Много от по-старите магьосници избират тази възможност. Казват, че било много освежаващо. Като почивка. Само че по-дълга.
	— И къде отиват реално?
	— Никой не знае със сигурност, но се дочува потракване на прибори — отговори Пелк и повдигна буркана до устните си.
	— Извинете ме, професор Гушко, случайно да се сещате какво се е случило с полилеите от пощенската станция?
	Влаго очакваше да отговори някое тънко гласче, но вместо това току до себе си чу енергичен глас, макар в него да се долавяше преклонната възраст.
	— Какво? О, да, вярно. Единия го сложиха в операта, а другия го реквизираха от Гилдията на убийците. А, идва количката с пудинга! Сбогом!
	— Благодаря ви, професоре — отговори Пелк почтително. — Тук всичко е добре…
	— Много ми пука! — сопна се безплътният глас. — Разкарай се, ако обичаш, в момента се храним.
	— Ами, ето на — Пелк върна магьосническата кукла в буркана и зави капака. — Операта и Гилдията на убийците. Не ми се вярва лесно да си ги върнете обратно.
	— Да и аз мисля да отложа тая задача с ден или два — каза Влаго на излизане. — Общуването с тези хора е опасно за здравето.
	— Наистина — професорът затвори вратата зад тях и жуженето на разговорите се поднови тозчас. — Чувам, че ритник от муле не бил нищо в сравнение с ритник от сопрано.


	Влаго сънува консервирани магьосници крещящи неговото име.
	Както си е традиция при събуждането от кошмар, гласовете постепенно се сляха в познатия глас на г-н Помпа, който го разтърсваше.
	— Някои бяха покрити с конфитюр! — изкрещя Влаго и после реалността дойде на фокус. — Какво?
	— Г-н Муштак, Имате Насрочена Среща С Лорд Ветинари.
	Влаго осъзна какво му казва големът и то определено звучеше по-зле от магьосници в буркани.
	— Нямам среща с Ветинари. Ъм… имам ли?
	— Той Казва, Че Имате, Г-н Муштак — обясни големът. — Следователно Имате. Ще Излезем През Конюшните. Пред Входната Врата Се Е Събрала Голяма Тълпа.
	Влаго спря, както беше навлякъл панталоните си до средата.
	— Ядосани ли са? Някой носи ли бака с катран? Или перушина някаква?
	— Не Знам. Получих Инструкции. Изпълнявам Ги. Съветвам Ви Да Постъпите По Същия Начин.
	Влаго беше извлечен отвън на задната улица, където все още се носеха валма мъгла.
	— Богове, кое време е — оплака се той.
	— Седем Без Четвърт, Г-н Муштак.
	— Ама то си е още нощ! Тоя човек не спи ли? Какво е толкова спешно, че да се наложи да ме извлече от хубавата ми топла купчина писма.
	Часовникът в чакалнята на лорд Ветинари не тиктакаше като хората. Понякога „тик“ закъсняваше почти незабележимо, понякога „так“ избързваше. От време на време първият или вторият звук изобщо отсъстваха. Хората обикновено не забелязваха тази подробност, освен ако не ги оставеха да чакат пет минути, което беше достатъчно време някои малки, но съществени части от мозъка да подивеят.
	Сутрин Влаго не беше в най-добрата си форма. Това беше едно от предимствата на престъпния живот: не се налага да излизаш по улиците преди повечето останали хора да са се разкарали.
	Чиновник Дръмнот доплава тихо и толкова неочаквано, че появата му предизвика шок. Той беше един от най-тихите хора, които Влаго беше срещал.
	— Ще желаете ли кафе, пощенски началник? — попита той тихо.
	— Загазил ли съм, г-н Дръмнот?
	— Не бих могъл да кажа. Четохте ли Таймс тази сутрин?
	— Вестникът? Не. О… — Влаго яростно се опита да си припомни всичко, казано по време на вчерашното интервю. Той не беше казал нищо неуместно, нали? Всичко беше положително, нали така? Нали Ветинари искаше хората да ползват пощата?
	— Ние винаги получаваме няколко копия направо от пресата — каза Дръмнот. — Ще ви донеса един.
	Той се върна с вестника. Влаго го разгъна, и още първият поглед на първата страница го хвърли в агония. Прочете няколко изречения, закри очи с ръцете си и каза:
	— О, богове.
	— Забелязахте ли карикатурата, пощенски началник? — попита Дръмнот невинно. — Някой вероятно би я сметнал доста забавна.
	Влаго се престраши да погледне отново ужасната страница. Може би в подсъзнателен акт на самосъхранение, умът му беше пропуснал карикатурата, която предаваше разговор между две опърпани улични хлапета. Едно от тях държеше отрязък марки от едно пени. Текстът отдолу гласеше:
C>
	Първи хлапак (сдобил се с няколко от новите марки):
	„Абе, ти видя ли задницата на лорд Ветинари“
	Втори хлапак:
	„Ни щъ да я гледам, нит пък шъ я оближа за едно пени.“
C$
	Лицето на Влаго посивя.
	— Той виждал ли е това? — изграчи той.
	— О, да, сър.
	Влаго бързо се изправи.
	— Още е рано. Г-н Трупър трябва да е дежурен. Ако побързам, сигурно ще може да ме включи в графика си. Веднага тръгвам. Така вероятно ще е най-добре, нали? Да си спестим бумащината. Не искам да създавам проблеми на никого, дори лично ще…
	— Хайде сега, пощенски началник — Дръмнот леко го бутна обратно в стола. — Не се тревожете ненужно. Моят опит с негова светлост ме е научил, че той е… сложен човек. Няма смисъл да се опитвате да отгатнете реакциите му.
	— Искате да кажете, че може и да оживея?
	Дръмнот сбърчи чело замислен и се взира в тавана известно време.
	— Хм, да, мисля че би било възможно — отвърна той.
	— Имам предвид да си остана на чист въздух без да изгубя никакви крайници?
	— Всичко е възможно, сър. Вече може да влезете.
	Влаго се вмъкна в офиса на патриция на пръсти.
	От лорд Ветинари се виждаха само ръцете, обрамчили неговото копие на Таймс. Влаго прочете заглавията с тъп ужас.
C>
#	Ние не се повреждаме
#	заявява пощенският началник
#	Удивителни нападки срещу Семафорите
#	В употреба са забележителни нови марки
C$
	Това беше главният материал. Беше поместен до по-дребно каре, което все пак привличаше погледа. Неговото заглавие беше:
C>
#	Главната линия пак извън строя
#	континентът изолиран
C$
	А най-долу на страницата с по-раздвижен шрифт, явно, за да покаже, че темата е по-приповдигната, под заглавието:
C>
#	Историята не може да бъде отречена
C$
	… бяха описани десетина истории, които се бяха случили в резултат от доставената древна поща. Сред тях беше разказът за свадата, която беше довела до безредици, за г-н Паркър и неговата бъдеща невеста и още няколко. Пощата беше променила няколко незначителни живота по едва забележим начин. Беше все едно да отвориш прозорец в историята и да видиш какво е могло да се случи.
	Темата за пощата изглежда беше запълнила почти цялата първа страница с изключение на един малък материал за стражата, която беше по следите на „тайнствен убиец“, пребил някакъв банкер до смърт в собствения му дом. Стражниците изглежда бяха стигнали до задънена улица. Това разведри Влаго донякъде. Ако техният прословут върколак не може да надуши кървав убиец, може би нямаше да успее да открие и Влаго, когато му дойдеше времето. Един мозък трябва да беше по-ценен от един нос.
	Лорд Ветинари не даде никакъв признак да е забелязал посетителя си и Влаго се зачуди какъв ли ефект би имало учтиво покашляне.
	В същия момент вестникът изшумя и зад него долетя гласът на патриция.
	— Тук, в рубриката за писма на читатели пише, че изразът „’Фани ме за шлифера“ произлиза от древна Ефебска мъдрост, на поне две хиляди години, която очевидно предхожда изобретяването на шлифера, но явно не и ’фащането — той смъкна вестника и погледна Влаго над него. — Не знам дали следите този любопитен етимологически дебат.
	— Не, сър. Ако благоволите да си спомните, прекарах последните шест седмици в единична килия.
	Негова светлост остави вестника, подпря пръсти един срещу друг и погледна Влаго над тях.
	— О да. Действително, така беше. Така, така, така.
	— Вижте, наистина много съж… — подхвана Влаго.
	— Навсякъде по света? Дори до боговете? Нашите пощальони не се повреждат толкова лесно? Историята не може да бъде отречена? Внушително, г-н Мустак. Направил сте истински бум — Ветинари се усмихна, — както казала рибата на мъжа с оловна тежест завързана към краката му.
	— Ама аз не казах точно…
	— От опит знам, че г-ца Крипслок обикновено пише точно, каквото й казват хората — отбеляза Ветинари. — Това е много дразнещо у журналист. Убива всичко забавно. Човек инстинктивно усеща, че е бил измамен. И, доколкото разбирам, заел сте се да продавате полици?
	— Какво?
	— Марките, г-н Мустак. Обещание да бъде разнесена поща на стойност едно пени. Обещание, което трябва да бъде изпълнено. Елате и погледнете, моля — той се изправи и прекоси стаята до прозореца, където отново повика Влаго с жест. — Приближете се, г-н Мустак.
	Макар да се опасяваше, че може да го метнат на паветата под прозореца, Влаго все пак се подчини.
	— Виждате ли големия семафор на Могилната кула отсреща? — посочи Ветинари. — Тази сутрин няма особено движение по Главната Линия. Явно имат проблеми с кулите в равнините, доколкото разбирам. Нищо не може да стигне до Сто Лат, нито отвъд него. Но ако погледнете ето там, долу…
	На Влаго му отне момент да съобрази какво вижда, а после…
	— Това е опашката пред пощата? — изуми се той.
	— Да, г-н Мустак — потвърди патрицият с мрачно задоволство. — Чакат за марки, както им обещахте. Гражданите на Анкх-Морпорк умеят да надушват, о, да ги наречем забавленията и инстинктивно се включват в тях. Най-добре се връщайте на работа, г-н Мустак, сигурен съм, че кипите от идеи. Не ми позволявайте да ви задържам.
	Лорд Ветинари се върна на бюрото си и отново взе вестника.
	Беше точно там, на първата страница. Влаго беше сигурен, че не може да я е пропуснал…
	— Ъм… за онова другото нещо… — опита да каже той, като се беше облещил в карикатурата.
	— Какво ще да е това друго нещо? — попита Ветинари.
	Последва моментна тишина.
	— Ъм… не, всъщност, нищо. Ами аз да тръгвам тогава.
	— Да, най-добре вървете. Пощата не трябва да спира, нали така?
	Ветинари изчака да чуе приглушеното затваряне на далечни врати, а после се върна до прозореца и остана там докато видя златна фигура да притичва през двора.
	Дръмнот влезе и прибра съдържанието на панерчето „Изходяща поща“.
	— Отлична работа, сър — изказа той тихата си похвала.
	— Благодаря, Дръмнот.
	— Виждам, че г-н Нахал се е споминал, сър.
	— Да. И аз така чух, Дръмнот.


	Сред тълпата настъпи оживление докато Влаго прекосяваше улицата. За свое неописуемо облекчение той забеляза г-н Масур, придружен от един от сериозните мъже, работещи в печатницата му. Масур бързо се приближи.
	— Аз, ъм, нося няколко хиляди бройки от двата вида, ъъъ, стоки — прошепна той и извади пакет изпод сакото си. — От едно пени и два пенса. Има още какво да се желае от качеството им, но помислих, че ще са ви нужни веднага. Чухме, че семафорите пак са се повредили.
	— Спасявате ми живота, г-н Масур. Само моля ви, внесете ги вътре. Между другото, колко струва семафорно съобщение до Сто Лат?
	— Най-краткото съобщение е тридесет пенса, струва ми се — отговори печатарят.
	— Благодаря — Влаго отстъпи малко назад, сви ръце на фуния пред устата си и извика: — Дами и господа, след пет минути пощенската станция ще бъде отворена и ще започне продажба на марките от едно пени и два пенса! Освен това ще приемаме поща за Сто Лат! Първата експресна доставка тръгва в рамките на един час и съобщенията ви ще бъдат доставени там още тази сутрин. Цената за доставка на стандартен плик е десет пенса. Повтарям, десет пенса. Това е Кралската поща, дами и господа! Защото вие заслужавате най-доброто! Благодаря ви!
	Опашката се размърда и няколко души бързо се отдалечиха нанякъде.
	Влаго и г-н Масур влязоха в сградата и Влаго внимателно затвори вратата след себе си пред очакващата тълпа. Той усети един особен гъдел, както винаги, когато плановете му процъфтяваха. Ако зависеше от него, животът щеше да е съставен само от такива моменти. Той моментално се зае да раздава нареждания, докато сърцето му пееше от радост.
	— Станли!
	— Да, г-н Мустак? — обади се момчето зад гърба му.
	— Тичай в конюшнята на Хобсън и му кажи, че искам хубав бърз кон. Ама да не е някоя стара кранта с люта чушка натикана отзад. Искам кон, на който наистина му кипи кръвта! Кажи му, че разбирам от коне, така че да не ми пробутва боклуци! Искам го тук до половин час! Тръгвай! Г-н Грош?
	— Дасър! — Грош дори отдаде чест.
	— Измислете някаква маса, която да служи като гише, моля. След пет минути пощата отваря врати, за да приема пратки и да продава марки. Аз се наемам да отнеса пощата до Сто Лат докато семафорите не работят и в мое отсъствие вие ще сте Действащ пощенски началник. Г-н Масур!
	— Тук съм, г-н Мустак, наистина не е нужно да крещите — отбеляза печатарят укорно.
	— Извинете, г-н Масур. Още марки, моля. Ще трябва да взема част от тях с мен в случай, че някой в Сто Лат иска да изпрати поща насам. Ще успеете ли? Освен това марките от пет пенса и долар ще ми трябват възможно най… Добре ли сте г-н Грош?
	Старецът се олюляваше и устните му се движеха беззвучно.
	— Г-н Грош? — повика го Влаго отново.
	— Действащ пощенски началник… — измънка Грош.
	— Точно така, г-н Грош.
	— Никой Грош никога не е стигал до чин Действащ пощенски началник… — внезапно Грош падна на колене и прегърна краката на Влаго. — О, благодаря ви сър. Няма да ви разочаровам, г-н Мустак! Можете да разчитате на мен! Нито дъжд, ни сняг, ни нощен…
	— Да, да, добре, благодаря Действащ пощенски началник, достатъчно, добре, това е достатъчно! — Влаго се опитваше да се откопчи от него. — Моля ви, г-н Грош, изправете се. Моля ви!
	— Може ли до нося шапката с крила докато ви няма, сър? — примоли се Грош. — Ще означава толкова много за мен…
	— Сигурен съм, но не днес. Днес шапката ще пътува с мен до Сто Лат.
	Грош се изправи.
	— Дали е добра идея вие да носите пощата до там, сър?
	— А кой друг? Големите не са достатъчно бързи, Станли е… ами, Станли, а останалите ни служители са твърде ста… натрупали солиден житейски път — Влаго потри ръце. — Няма какво да го обсъждаме Действащ началник Грош! А сега — да продадем малко марки!
	Вратите се отвориха и тълпата нахлу. Ветинари беше прав. Ако се случваше нещо вълнуващо, жителите на Анкх-Морпорк обичаха да вземат участие. Марките от едно пени хвърчаха като луди през импровизираното гише. Логиката беше, че за едно пени получаваш нещо на стойност едно пени, нали така? Дори да се окажеше някаква шега, покупката не носеше риск. Беше все едно си купуваш пари! А в другия край валяха пликове. Хората пишеха писмата си направо в пощенската станция. Влаго отбеляза наум: пликове с вече залепени марки и празен лист хартия сгънат вътре — Готов комплект за писмо, само добавете мастило! Това беше едно от най-важните правила във всяка игра — постарай се на хората да им е максимално лесно да ти дадат парите си.
	За своя изненада, макар че вероятно трябваше да го очаква, Влаго видя Дръмнот да си пробива път през тълпата с малък, но тежък кожен пакет, запечатан с голям восъчен печат с герба на града и едно солидно В. Беше адресиран до кмета на Сто Лат.
	— Държавни дела — обяви той многозначително, като предаваше пратката.
	— Ще желаете ли да си купите марки за доставката? — попита Влаго като я поемаше.
	— Вие как мислите, пощенски началник? — попита чиновникът.
	— Определено смятам, че държавните пратки пътуват безплатно — отговори Влаго.
	— Благодаря, г-н Мустак. Явно схващате бързо.
	Всички други пратки за Сто Лат обаче бяха надлежно облепени с марки. Много хора имаха приятели и бизнес партньори там. Влаго се огледа. Хората бяха заели всяка равна повърхност, за да пишат писмата си, някои дори държаха листите подпрени на стената. Марките се изпаряваха скорострелно. В другия край на залата големите сортираха безкрайните камари…
	Можеше да се каже, че макар и в някакъв малък мащаб, това място кипи от живот.
	Да бяхте го видели, сър, да бяхте го видели!
	— Вий ли ще да сте Мустак?
	Влаго се отърси от видението си за полилеи и видя пред себе си набит мъж. Отне му секунда да го разпознае, но паметта му безпогрешно го уведоми, че това е собственикът на Конюшнята на Хобсън, най-популярната, но и с най-лоша слава такава институция в града. Едва ли там кипеше чак такава престъпна дейност, както се говореше, но в огромната конюшня често се мотаеха съмнителни типове, които явно си нямаха друга работа освен да се излежават цял ден и да гледат хората лошо. И, разбира се, всички знаеха, че г-н Хобсън държи на служба Игор, което беше разумно, когато човек се нуждае толкова често от услугите не ветеринар, но все пак хората говореха…*
	[* Например, имаше слухове, че откраднати коне се разфасоват нощем и скоро се появяват с променен цвят и два различни крака. И освен това се говореше, че някъде в Анкх-Морпорк има един кон с цял надлъжен шев от главата до опашката, понеже бил съшит от останките на два коня, попаднали в много неприятна злополука.]
	— О, здравейте, г-н Хобсън — поздрави Влаго.
	— Явно вий смятате, че мойте коне са хилави и престарели, сър, тъй ли е? — каза Хобсън, а усмивката му не изразяваше точно приятелски чувства.
	Зад него стоеше Станли, явно доста изнервен. Хобсън беше грамаден и набит, но не дебел. Вероятно така би изглеждала мечка, ако й обръснете козината.
	— Яздил съм някои от тях и… — започна Влаго, но Хобсън вдигна ръка.
	— Чувам, че искате кон, дето му кипи кръвчицата — Хобсън се ухили още по-широко. — Мойте клиенти винаги получават, каквото си търсят. Затуй ви избрах Борис.
	— Така ли? И с него ще стигна до Сто Лат? — попита Влаго.
	— О, поне до там, сър. Бива ли ви да яздите?
	— Когато се наложи да се изчезне от града, г-н Хобсън, никой не е по-бърз от мен.
	— Туй е добре, сър, туй е много добре — увери го Хобсън с внимателния тон на човек, който насочва плячката си към капана. — Борис си има трески за дялане, ама опитен ездач като вас няма да има проблеми. Ами да вървим, тогаз. Той е отвън. Един от мойте хора го държи.
	Оказа се, че всъщност четирима мъже едва удържат огромен черен жребец, оплетен в мрежа от въжета, докато той се дърпаше, подскачаше, риташе и се опитваше да ги захапе. На земята беше проснат пети мъж. Борис беше убиец.
	— Както казах, сър, има си недостатъци, ама никой не може да го обвини, че е… как беше… о, да, стара кранта с люта чушка натикана отзад. Още ли искате кон, дето му кипи кръвта? — ухилената физиономия на Хобсън сякаш казваше: „Ето така се разправям с идиоти с вирнат нос, дето ми се месят в работите. Да те видя как ще яздиш тоя юнак, Господин-Аз-Си-Знам-Всичко-За-Конете“.
	Влаго огледа Борис, който се опитваше да стъпче падналия мъж и събраната тълпа. Проклет златен костюм. Единственото нещо, което Влаго фон Мустак можеше да направи в момента, беше да повиши залога.
	— Махнете му седлото — каза той.
	— Моля ко? — попита Хобсън.
	— Махнете седлото, г-н Хобсън — повтори Влаго твърдо. — Тази чанта е доста тежка, нека му спестим тежестта на седлото.
	Хобсън все още се усмихваше, но остатъкът от лицето му сякаш се опита да се отече встрани от усмивката.
	— Не смятате да създавате челяд, а? — поинтересува се той.
	— Дайте ми само одеяло и каиш през корема на коня, г-н Хобсън.
	Остатъкът от усмивката на г-н Хобсън се изпари. Това можеше да мине за предумишлено убийство.
	— Я най-добре пак си помислете, сър. Миналата година Борис отхапа няколко пръста на един ездач. Той ще опита да ви стъпче, размаже, удуши и ако не успее, просто ще се тръшне върху вас. Той е обсебен от демони, не се бъзикам.
	— А ще препуска ли?
	— Не толкова препуска, колкото лети, сър. Той си е роден със зла душица. Ще ви трябва лост, за да вземате завоите. Вижте, много хубаво, че не се огъвате като някой лигльо, ама на мен ми се намират и други…
	Хобсън потръпна, когато Влаго му хвърли особена усмивка.
	— Вие го избрахте г-н Хобсън, аз ще го яздя. Ще съм благодарен, ако хората ви бъдат така добри да го обърнат по посока Широката улица, докато аз се погрижа за още едно-две неща.
	Влаго влезе в сградата, изтича по стълбите до офиса си, затвори вратата зад себе си, натика си кърпичката в устата и жално хленчи няколко секунди докато се почувства по-добре. Беше яздил без седло няколко пъти, когато не беше имал друг избор, но очите на Борис бяха демонични.
	Но ако се откажеше сега, щеше да се окаже просто… глупак в лъскав костюм. Трябва да дадеш на хората зрелище, нещо, което да си спомнят. Всичко което трябваше да направи, е да се задържи на гърба на коня докато напусне границите на града, след което да си намери подходящи храсти, в които да скочи. Това щеше да е достатъчно. След това щеше да докуцука в Сто Лат, вярно с часове по-късно, но все още носещ пощата и щеше да обясни, че са го нападнали крадци. Щяха да му повярват, защото щеше да изглежда логично, защото хората искат да вярват, защото историята щеше да е звучи достоверно, защото ако успееш да накараш стъклото да блести по определен начин, то ще прилича на диамант повече дори от истинските диаманти.
	Когато отново излезе навън, го посрещнаха с аплодисменти. Като по поръчка слънцето проби мъглата и заблестя по крилата му.
	Борис за момента се беше укротил и само си дъвчеше юздечката. Това, разбира се, не можеше да заблуди Влаго. Ако кон като Борис стои кротко, той със сигурност планира нещо.
	— Г-н Помпа, ще ви помоля да ми подложите ръка за степенка — каза Влаго и метна чантата си през рамо.
	— Разбира Се, Г-н Муштак — отвърна големът.
	— Г-н Мустак!
	Влаго се обърна и видя Захариса Крипслок да бърза към него с бележник в ръка.
	— Винаги е удоволствие да ви видя, Захариса, но в момента съм малко зает…
	— Знаете ли, че Главната Линия пак не работи? — попита тя.
	— Да, пишеше го във вестника. А сега трябва…
	— Значи отправяте предизвикателство на семафорната компания? — тя вече си беше приготвила молива.
	— Просто доставяме пощата, г-це Крипслок, точно както казах, че ще направим — отвърна Влаго с твърд мъжествен тон.
	— Но не е ли странно, че един мъж на кон би бил по-надежден от…
	— Моля ви, г-це Крипслок, това е пощенската служба! — заяви Влаго с най-високопарния си глас. — Ние не се увличаме в глупаво съперничество. Съжаляваме, че колегите от семафорната компания изпитват временно затруднение с оборудването си. Напълно им симпатизираме и сме готови да изпратим и техните съобщения, веднага щом си закупят нужните марки — които скоро ще се предлагат със стойност едно пени, два, пет и десет пенса и един долар тук в пощенската станция, готови за залепване. Освен това възнамеряваме скоро да предлагаме лепилото с вкус на лакрица, портокал, канела и банан, но не и ягода, защото мразя ягоди.
	Той забеляза, че тя се усмихва докато пише. След това попита:
	— Правилно ли разбрах — предлагате да пренасяте съобщенията на семафорите?
	— Разбира се, можем да ги доставим до Сто Лат, откъдето да ги препратят по кулите нататък. Винаги сме готови да им подадем ръка.
	— Защо ми се струва, че по-скоро им подавате само един пръст? — отвърна Захариса за всеобщо забавление.
	— Не разбирам за какво говорите — увери я Влаго. — А сега ако ме извините…
	— Признайте си, просто сте вдигнал мерника на хората от семафорната компания! — настоя журналистката.
	— Хм, това трябва да е специфичен журналистически термин. Честно казано никога не съм притежавал мерник, а дори и да ми се намираше, не съм сигурен, че знам как да го ползвам. А сега, както казах, ако ме извините, имам поща за доставяне и бих искал да потегля преди Борис да е изял някого. Отново.
	— Само още нещо. Дали душата ви ще бъде особено застрашена ако Ото ви снима на тръгване?
	— Предполагам, че тук отвън няма да как да ви спра, стига лицето ми да не се вижда много ясно — в този момент г-н Помпа сви глинената си ръка като стъпало пред него. — Свещениците са непоклатими по този въпрос.
	— Да, сигурна съм, че „свещениците“ са единственото, което ви спира — тя се постара кавичките да отекнат ясно, заредени с ирония. — Но като гледам това създание, може да нямаме друг шанс да ви снимаме. Прилича на самата смърт на четири крака, г-н Мустак.
	Сред тълпата се възцари тишина докато Влаго се качваше на коня. Борис едва помръдна.
	Нека да речем така, размишляваше Влаго, какво имам да губя? Живота си? Е, ами мен вече ме обесиха. Сега съм жив по милостта на ангелите. Пък и тълпата ще бъде адски впечатлена. Защо хората си купуват марки? Защото ти им осигуряваш зрелище…
	— Само кажете като сте готов, гу’сине — каза един от хората на Хобсън, увиснал на края на едно от въжетата. — Като го пуснем, няма да се мотаем наоколо.
	— Само момент — бързо го прекъсна Влаго.
	Той беше забелязал една фигура сред тълпата. Тя носеше впита сива рокля и докато я наблюдаваше издуха нервно облаче дим нагоре. После го погледна и сви рамене.
	— Вечеря довечера, г-це Добродуш? — провикна се Влаго.
	Хората извъртяха глави, дочу се смях и няколко подвиквания. За момент тя му хвърли поглед, който би могъл да запрати изпепелените му останки към отсрещната стена, но после само кимна веднъж.
	Кой знае, отдолу може да има праскови…
	— Пуснете го, момчета — каза Влаго с окрилено сърце.
	Мъжете залегнаха встрани. За момент всичко беше тихо, после задните крака на Борис зачаткаха лудо по плочите докато предните се изправиха във въздуха.
	— Чудезно! Задръжте така!
	Светът бе облян в бяла светлина. Борис подивя.


>	Глава седем А
>	Бърза поща
#	Нравът на коня Борис — Злокобната кула — Г-н Мустак се разхлажда — Дамата с кифли на ушите — Приетата покана — Кутията на г-н Робинсън — Тайнствен непознат

	Хобсън беше опитал да включи Борис в конните надбягвания и той несъмнено би се справил отлично, ако не беше непоклатимият му навик да напада конете в съседство на старта и да прескача загражденията още на първия завой. Влаго хвана с една ръка шапката си, натика крака в ремъка, минаващ под корема на коня и се вкопчи в юздите, докато Широката улица бясно се носеше към него. Каруци и хора се размазваха в периферното му зрение, а очите му бяха притиснати дълбоко в главата.
	Пред него улицата беше препречена от каруца, но нямаше никакъв начин да отклони Борис. Вместо това неговите чудовищни мускули се стегнаха и последва дълъг, бавен и тих момент, по време на който той прелетя над каруцата.
	В следващия момент се приземиха, като копитата на коня хвърлиха рой искри при удара о паветата, но той не само не забави, а използва инерцията и ускори бяг.
	Обичайната тълпа около Портата към Главината се разпръсна и пред тях, простиращи се до хоризонта, се показаха равнините. Това имаше особен ефект върху бесния конски ум на Борис. Цялото това пространство, широко и равно, с незначителни препятствия, които лесно можеха да бъдат прескочени, като например дървета…
	Той явно откри още няколко мускула останали в резерва и ги използва, за да ускори още, при което храсти, дървета и каруци полетяха към тях.
	Влаго се прокле за високомерната глупост, с която беше наредил да махнат седлото. Всяка част от тялото му вече го мразеше. Но се оказа, че, веднъж като се справиш с ананаса, Борис не беше чак толкова ужасен за яздене. Той влезе в своя ритъм, естествен галоп в пълен синхрон, а горящите му очи се концентрираха о синевата. Неговата люта омраза към всичко, в момента беше потушена от чистата радост от неограниченото пространство. Хобсън беше прав, Борис не можеше да бъде насочван дори с бухалка, но поне се движеше в правилната посока, което за него беше посоката обратна на конюшнята му. Борис нямаше желание да си прекарва дните като методично руши тухлените стени около себе си докато дойде време да хвърли поредния идиот от гърба си. Той искаше да захапе хоризонта. Той искаше да бяга.
	Влаго внимателно си свали шапката и я стисна със зъби. Не му се мислеше какво ще стане ако я изгуби. Беше абсолютно наложително да е на главата му в края на пътуването. Беше важно. Беше въпрос на стил.
	Една от кулите на Главната Линия се появи пред тях и леко вляво. В двадесетте мили между Анкх-Морпорк и Сто Лат имаше две кули, защото те поемаха по-голямата част от трафика на линиите, проточили се по континента. Отвъд Сто Лат Линията се разделяше във второстепенни отклонения, но тук, високо горе, думите на света прелитаха…
	… би трябвало да прелитат. Но клапите не помръдваха. Когато се изравниха, Влаго видя хора, работещи горе по отворената дървена кула. Изглежда цял участък беше повреден.
	Ха! Така ви се пада, нещастници! Това ще има да го ремонтират известно време! Може би щеше да се окаже достатъчно за доставка на следващия ден до Псевдополис? Трябва да си поговори с кочияшите. Те така или иначе изобщо не си бяха откупували каретите от пощата. И нямаше да има значение ако успееха да поправят семафорите на време, защото хората щяха да знаят, че пощата е направила всичко възможно за клиентите си. Докато семафорната компания беше в ролята на злодея, отмъкващ парите на хората, постоянно повишаващ таксите и в крайна сметка изискващ много повече средства за услуга с доста съмнително качество. Пощата засега беше затисната под тежестта на този великан, но когато си отдолу имаш предимството, че може да си намериш нещо меко, в което да впиеш зъби.
	Съвсем внимателно той придърпа малко повече от одеялото под себе си. Беше престанал да усеща разнообразни органи.
	Пушилката, покриваща Анкх-Морпорк се отдалечаваше назад, а Сто Лат се забелязваше напред, между ушите на Борис, във вид на по-малък сноп дим. Кулата също изчезна зад тях, а Влаго вече виждаше следващата. Беше изминал повече от една трета от пътя за двадесет минути, а Борис още не даваше признаци, че ще забави.
	На около половината път между двата града се виждаше друга кула — стара каменна, единствено оцеляла от камара руини обградени с гора. Беше висока почти колкото семафорните кули и Влаго се зачуди защо не я бяха използвали. Вероятно беше твърде нестабилна да понесе тежестта на клапите при по-силен вятър. Цялата местност беше мрачна и неприветлива. Един буренясал, покрит с буйна растителност отрязък насред безкрайните поля.
	Ако имаше шпори, в този момент Влаго би смушкал Борис и вероятно веднага след това щеше да бъде метнат на земята, стъпкан и изяден.* Вместо това той се сниши на гърба на коня и се опита да не мисли как тази езда му се отразява на бъбреците.
	[* Което щеше да е много болезнено.]
	Мина време.
	Задминаха и втората кула и Борис премина в по-лек галоп. Сто Лат вече се виждаше ясно. Влаго различаваше градските стени и кулите на замъка.
	Щеше да се наложи да скочи, нямаше друг начин. Влаго беше прехвърлил няколко варианта докато стените приближаваха, но те почти без изключение включваха купи сено. Единствената друга възможност за слизане от коня, беше тази, при която си строшава врата.
	Борис обаче явно не се канеше да се отклони встрани от града. Той си беше харесал пътя. Пътят беше прав. Пътят минаваше през тази тук порта. Това не пречеше на Борис. Пък и беше малко жаден.
	Вярно че градът беше пълен с неща, които не може да се прескочат или стъпчат, но пък си имаха яздитна алея. Борис почти не забеляза, че нещо тупна от гърба му.
	Сто Лат не беше голям град. Веднъж Влаго беше прекарал доста приятна седмица тук. Пробута няколко чека без покритие, извъртя номера с Нещастния наследник два пъти и продаде един стъклен пръстен на тръгване, не толкова за парите, колкото понеже не можеше да спре да се диви на хорското двуличие и наивност.
	Сега той издрапа нагоре по стълбите на кметството под погледите на минувачите. Бутна вратата и тръшна чантата на бюрото на първия чиновник, когото мерна.
	— Пощата от Анкх-Морпорк — изръмжа той. — Тръгнах в девет, така че е днешна, ясно?
	— Ама сега е едва десет и четвърт. Каква поща?
	Влаго се постара да не се разтресе от гняв. Стигаше му тръскането за един ден.
	— Виждаш ли тая шапка? — каза той сочейки. — Вижда ли я? Това означава, че аз съм Началник на пощата на Анкх-Морпорк. Тази поща тук е за вас. След час тръгвам обратно, схващаш ли? Ако имате поща за изпращане в големия град и искате да стигне до два следобед — ОХ, добре, нека да е три следобед — сложете я в тази чанта. Това — той размаха сноп марки под носа на младежа — са марки! Червените по два пенса, черните по едно пени. Доставката на вашите писма ще струва десет — оу — единадесет пенса, ясно? Продаваш марките, облизваш ги и ги залепяш на писмата, парите даваш на мен. Експресната доставка ви е гарантирана. Произвеждам те Действащ пощенски началник за един час. Наблизо видях странноприемница. Смятам да си намеря вана. Трябва ми студена вана. Много студена. Тук имате ли си ледарник? Поне толкова студена вана ми трябва. Повече даже. Оооооооу, да, по-студена. И нещо за пийване, и сандвич, и между другото някъде отвън се мотае един голям черен кон. Ако успеете да го хванете, сложете му седло и възглавничка и се опитайте да го извъртите така че муцуната му да сочи към Анкх-Морпорк. Действай!
	Ваната беше доста плитка, но поне в града имаше ледарник. Влаго седеше в пълно блаженство сред плаващите късове лед, пийваше бренди и се заслушваше във врявата отвън.
	Малко по-късно на вратата се почука и мъжки глас попита:
	— В приличен вид ли сте, г-н пощенски началник?
	— Съвсем приличен, само дето не съм облечен — отвърна Влаго.
	Той се протегна надолу до себе си и вдигна шапката с крила към главата си.
	— Влезте, моля.
	Кметът на Сто Лат беше дребен като птичка и или съвсем наскоро беше наследил този пост от някой огромен дебел мъж, или смяташе, че роба, която се влачи метър-два след теб и верига стигаща до кръста, са препоръчителните одеяния на държавните сановници тия дни.
	— Ъм… Джо Камили, сър — каза мъжът нервно. — Аз съм кметът тук…
	— Вярно? Радвам се да се запознаем, Джо — Влаго повдигна чаша в негова посока. — Ще ме прощаваш, ама няма да се изправям.
	— За огромно съжаление вашият кон, ъм, избяга след като изрита трима души.
	— Сериозно? У дома никога не е правил така — каза Влаго.
	— Не се тревожете, сър, ще го хванем. Междувременно ще ви намерим кон, с който да се приберете. Опасявам се, че няма да е толкова бърз обаче.
	Влаго се понамести сред плаващия лед.
	— Боже, това ще е срамота.
	— О, аз знам всичко за вас, г-н Мустак — каза кметът и намигна конспирателно. — С пощата дойдоха няколко копия на Таймс. Вие сте мъж, който е поел напред и нагоре. Който пращи от енергия! Вие сте човек по мой вкус, ей това сте вие! Никоя цел не е прекалено амбициозна за вас! Веднъж като си набележите целта, втурвате се да я постигнете презглава! И аз така си ръководя бизнеса. Вие сте предприемчив човек, точно като мен! Искам да я стисна, сър!
	— Кое, как?
	Влаго се размърда нервно във ваната си, в която скоро нямаше да има и помен от лед.
	— О! — той пое протегнатата му ръка и я разтърси. — И какъв точно е вашият бизнес, г-н Камили?
	— Произвеждам слънчобрани — отвърна кметът. — И освен това време беше някой да се опълчи на семафорната компания. До преди няколко месеца всичко си беше наред. Не че и тогава не ти вземаха ризата от гърба, но поне съобщенията пристигаха скорострелно. А сега всичките тия повреди и прекъсвания и при това вземат даже по-скъпо. И никога не ти казват точно колко ще чакаш. Винаги казват нещо като „в най-кратък срок“. И все ти се извиняват за неудобството. Това последното даже са го написали на табела в офиса! Изпълнено с човешка топлота, колкото хвърлен нож, точно както вие сте го казал. И затова знаете ли какво направихме току-що? Отидохме до офиса на семафорната линия тук в града и си поговорихме сериозно с младия Дейви. Той е свестен младеж и се съгласи да ни върне всички съобщения, приети от снощи за големия град, които още на се изпратени. Какво ще кажете, а?
	— Той няма ли да си има неприятности?
	— Той каза, че така или иначе се канел да напуска. На никого не му харесва как се управлява компанията в момента. Сложихме марки на всички съобщения, точно както ни показахте. Ами ще ви оставя да се облечете, г-н Мустак. Конят ви чака — той спря на вратата. — Само още нещо, сър, относно тия марки…
	— Да, някакъв проблем ли има, г-н Камили?
	— Не че е проблем, сър. Аз лично нямам нищо против лорд Ветинари, сър, нито против Анкх-Морпорк — каза човекът, живеещ в сянката на горд град с докачливо население. — Ама някак не ми се струва редно да ближем… ами да облизваме Анкх-Морпорски марки. Дали не можете да отпечатате малко като за нас? Ние си имаме Кралица, знаете, приятно момиче. Тя ще изглежда добре на марките. Ние сме важен град, знаете.
	— Ще видя какво може да се направи. Случайно да ви се намира нейният портрет?
	Сега всички ще искат свой модел марки, мислеше Влаго докато се обличаше. Да си имаш марка ще стане като да имаш флаг или личен герб. Това можеше да излезе нещо голямо! Той беше убеден, че ще успее да се договори с добрия си приятел г-н Масур. Няма значение дори дали имат собствена поща, всички ще да искат собствена марка…
	Изпрати го ентусиазирана тълпа. Конят, макар да не беше Борис, даде всичко от себе си и явно беше наясно за какво служат юздите. Влаго беше много доволен от възглавничката на седлото. Това щеше да налее масло в огъня на неговата легенда: беше яздил толкова бързо, че на връщане му трябваше възглавничка!
	Тръгна си с пълна чанта. Удивително и тук някои хора бяха купували марки просто, за да ги притежават. Явно всички бяха видели вестника. Това беше нещо ново, така че хората искаха да се включат.
	Веднъж щом се понесе през равнината обаче възторгът му взе да утихва. Служителите му се състояха от Станли, една шепа навити, но скърцащи старчета и няколко голема. Нямаше начин да поддържа тоя фарс.
	Но въпросът беше да придадеш блясък на нещата. Казваш на хората какво смяташ да направиш и те вярват, че можеш да се справиш. Всеки можеше да измине това разстояние. Но никой не го беше направил. Всички седяха и чакаха семафорите да бъдат поправени.
	Влаго се постара да кара по-леко по обратния път, но забърза докато минаваше покрай повредената кула. Ремонтът все още продължаваше и той дори забеляза, че хората около кулата и високо горе на платформата са се увеличили. Явно ремонтът внезапно беше станал спешен.
	В един момент Влаго беше убеден, че видя някой да пада от горе. Въпреки това реши, че не е разумно да се отбие да провери дали може да помогне с нещо. Не и ако държеше да си запази оригиналните зъби. Пък и човекът падна от сериозна височина сред нивите със зеле, което несъмнено гарантираше смърт и погребение в едно.
	Той забърза отново, когато наближи града. Някак не вървеше да докрета бавно до стъпалата на пощата. Опашката, която изобщо не беше намаляла, го приветства, когато го видя да се задава в галоп.
	Г-н Грош изтича навън, доколкото разкривените му движения можеха да минат за тичане.
	— Ще можете ли да направите още една доставка до Сто Лат, сър? Събра се още една пълна чанта. И всички питат дали ще доставяме до Псевдополис и Куирм! Даже има една пратка и за Ланкър.
	— Какво? До там са петстотин мили, човече! — Влаго слезе от коня, макар че поради състоянието на долните му крайници, беше по-скоро тупване.
	Грош го подхвана и почна да обяснява.
	— След като заминахте, нещата се раздвижиха. И още как! Хората не насмогват. Но пък след като излезе вестникът, се появиха и кандидати за работа. Хора от старите пощенски семейства, като мен! Дори още неколцина от пенсионираните служители. Позволих си да ги наема на изпитателен срок, понеже нали за момента бях Действащ пощенски началник. Нали не съм сгрешил, сър? И г-н Масур печата още марки! Два пъти трябваше да пращам Станли да взема допълнително. Чувам, че първите бройки от пет пенса и долар ще ги получим още довечера! Какви времена, а, сър?
	— Ъм… да — съгласи се Влаго.
	Внезапно целият свят беше придобил характера на Борис — бърз, хаплив и неподлежащ на насочване. Единственият начин да не бъдеш стъпкан в прахта е да останеш най-отгоре.
	Вътре в залата бяха подредени още импровизирани гишета. Покрай всичките се тълпяха хора.
	— Продаваме им пликовете и хартията — каза Грош. — Мастилото е безплатно.
	— Това твоя идея ли е? — попита Влаго.
	— Не, така си беше и преди — обясни Грош. — Г-ца Макалариат осигури един куп евтина хартия от Масур.
	— Г-ца Макалариат? — попита Влаго. — Коя е г-ца Макалариат?
	— Това е много стар пощенски род, сър. Тя реши да работи за вас — Грош изглеждаше малко нервен.
	— Моля? Тя е решила да работи за мен?
	— Е, ами знаете как е с пощенските люде, сър. Ние не обичаме…
	— Вие ли сте пощенският началник? — разнесе се смразяващ глас зад Влаго.
	Гласът се заби в главата му, разчовърка спомените му, прехвърли страховете му, откри подходящите лостове, хвана ги в желязна хватка и дръпна. В случая на Влаго, въпросният лост беше г-жа Засрамис. Втората година в неговото училище, децата биваха изтръгвани от уютния клас на г-жа Весел, пропит с аромат на боички, пластелин и неудачни тоалетни навици и захвърляни по студените чинове, управлявани от Г-жа Засрамис и пропити с аромат на Образование. Беше почти толкова болезнено, колкото да се родиш, само дето си лишен от успокояващото присъствие на майка си.
	Влаго автоматично се извъртя свел поглед. Да, ето на, типичните разумни обувки, дебели черни чорапи, които изглеждаха леко мъхести, размъкнатата жилетка — о, да, аргх, жилетката, г-жа Засрамис си тъпчеше ръкавите с кърпички, аргх, аргх — очилата и изражението като подранила слана. Косата й беше сплетена и навита в два кока от двете страни на главата. В Юбервалд ги наричаха охлюви, но тук в Анкх-Морпорк хората явно ги свързваха с кръгли кифлички с глазура захлупени върху ушите.
	— Вижте сега, г-це Макалариат — гласът на Влаго беше железен — аз съм пощенският началник и аз командвам тук. Няма да приема да ме сплашва обикновен чиновник, само защото прадедите й са работили тук. Не ме е страх от тежките ви обувки, г-це Макалариат и посрещам ледения ви взор с усмивка. Така да знаете! Аз съм вече възрастен човек, г-жо Засрамис и няма да треперя под вашия остър глас и ще си контролирам пикочния мехур идеално, независимо колко свирепо ме гледате, о, да, точно така! Защото аз съм пощенският началник и тук думата ми е закон!
	Това изречение му подаде мозъкът. За съжаление то беше отклонено през омекналия му гръбнак на път към устата и, когато накрая се показа през устните, беше добило вида:
	— Ъм, да — и при това звучеше като изскимтяване.
	— Г-н Мустак, питам ви: нямам нищо против тях, но тези големи, които работят за вас в пощенската ми станция, те господа ли са или дами? — запита ужасната жена царствено.
	Това беше доста изненадващ въпрос и позволи на Влаго да се върне в реалността донякъде.
	— Какво? Не знам! Какво значение има? Малко повече или по-малко глина? Защо?
	Г-ца Макалариат скръсти ръце, при което Влаго и Грош отстъпиха плахо.
	— Надявам се, че не ме вземате на подбив, г-н Мустак — заяви тя със същия нетърпящ възражения тон.
	— Какво? Подбив? Аз никога не правя така! — Влаго се постара да се стегне.
	Каквото и да му струваше, нямаше да позволи да го притиснат в ъгъла.
	— Аз никого не вземам на подбив, г-це Макалариат, няма случай да съм вземал някого на подбив и дори да бях склонен да вземам хората на подбив, г-це Макалариат, не бих си и помислил да вземам на подбив тъкмо вас. Та какъв все пак е проблемът?
	— Открих един от тях в дамската… стая за отдих, г-н Мустак — каза г-ца Макалариат.
	— Какво е правил там? Искам да кажа, те не ядат, така че…
	— Явно я почистваше — тонът й говореше, че тя дълбоко се съмнява това да е вярно. — Но чувах да ги наричат „господин“.
	— Ами те не обичат да стоят без работа, затова все си намират нещо за вършене. И предпочитаме да ги наричаме господа, защото „неща“ не е никак подходящо, а и защото има някои хора, да, определено има такива хора, на които обръщението госпожица изобщо не им подхожда, г-це Макалариат.
	— Това е въпрос на принцип, г-н Мустак — заяви жената твърдо. — Никой господин не се допуска в дамската тоалетна. Това би довело до непристойно поведение. Тук не е място за чики-рики, г-н Мустак.
	Влаго се взира в нея известно време. После вдигна поглед към г-н Помпа, който винаги беше наблизо.
	— Г-н Помпа, дали ще е проблем да дадем на един от големите ново име? С цел предотвратяването на чики-рики?
	— Не, Г-н Муштак — избоботи големът.
	Влаго се обърна отново към г-ца Макалариат.
	— „Гладис“ ще свърши ли работа, г-це Макалариат?
	— Гладис е удовлетворително, г-н Мустак — в гласа й си забелязваше не съвсем тънък намек за триумф. — Тя разбира се трябва да е подходящо облечена.
	— Облечена? Ама големите не са… не е обичайно… те не носят… — той се огъна под пронизителния й поглед. — Добре, г-це Макалариат. Може би нещо карирано, г-н Помпа?
	— Веднага Ще Се Заема, Пощенски Началник — отвърна големът.
	— Това ли е всичко, г-це Макалариат? — попита Влаго малодушно.
	— За момента — тя изглежда искрено съжаляваше, че не намира нищо друго, за което да се оплаче. — Г-н Грош е запознат с моите изисквания, пощенски началник. А сега ще се върна към изпълнение на задълженията си, иначе хората отново ще се опитват да отмъкнат писалките. Трябва да ги следиш като ястреб!
	— Чудесна жена — отбеляза Грош, докато тя се отдалечаваше тежко. — Пето поколение госпожици Макалариат. Запазват си моминското име по професионални причини, разбира се.
	— Те се женят? — от тълпата, скупчена около импровизираните гишета до тях достигна звънка заповед: — Остави писалката обратно веднага! Да не мислиш, че писалките растат по дърветата?
	— Дасър! — потвърди Грош.
	— И по традиция отхапват главите на съпрузите си в първата брачна нощ? — поинтересува се Влаго.
	— Не бих могъл да знам такова нещо, сър — Грош се изчерви.
	— Ама тя даже си има тънки мустачки!
	— Така е, сър. Предполагам всеки влак си има пътници в този прекрасен свят, сър.
	— Казваш, че има и други кандидати за работа?
	Грош засия.
	— Точно тъй, сър. Зарад’ вестника, сър.
	— Имаш предвид таз сутрешния вестник?
	— И заради него сър, ама си мисля, че обедното издание помогна най вече.
	— Какво обедно издание?
	— Пак сме на първа страница. Оставих ви копие на бюрото горе…
	Влаго натика чантата с писма от Сто Лат в ръцете на Грош.
	— Това да се сортира. Ако има достатъчно поща за още една доставка, намери някое хлапе, което си умира да се хване на работа, намери му кон и го прати да я занесе. Няма нужда да си дава зор. Това ще е мине за доставка на следващия ден. Кажи му да потърси кмета и да се върне на сутринта с обратната поща.
	— Веднага, сър. Можем да направим и доставка за следващия ден до Куирм и Псевдополис, ако пощальонът успее да смени конете, както каретите правеха едно време…
	— Я чакай малко… защо не може пак да ползваме каретите? Ами че те даже още се наричат пощенски карети, нали така? Знаем, че си работят на своя глава. Е да, ама пощата отново е отворена и значи ще разнасят нашите пратките. Върви намери там който ги командва и му предай какво съм казал!
	— Дасър! — изпъна се Грош. — Вече мислил ли сте как ще пращаме поща на луната, сър?
	— Да караме по полека, г-н Грош!
	— Това не ви е присъщо, сър — пошегува се Грош. — Вие обикновено карате с пълна пара!
	По-добре да не беше правил така, помисли си Влаго докато внимателно изкачваше стълбите. Но човек наистина трябва да действа бързо. Той не се беше спирал цял живот. Трябва да се бърза, защото никога не знаеш кой те застига…
	Той внезапно спря насред стълбата…
	Не и г-н Помпа!
	Големът не беше напуснал пощенската станция, за да го последва. Дали, защото Влаго беше заминал служебно? Колко дълго отсъствие можеше да мине за служебна командировка? Дали можеше да инсценира собствената си смърт? Старият номер с камарата дрехи на морския бряг? Струваше си да запомни тази подробност. Трябваше му само достатъчно преднина. Как ли работеше умът на един голем реално? Трябваше да попита г-ца…
	Г-ца Добродуш! Беше се напълно самозабравил, когато я покани на вечеря! Сега, когато долната половина на тялото му гореше и то не непременно по причина на г-ца Добродуш, това можеше да се окаже проблем. Е, какво пък, мислеше си Влаго, докато влизаше в офиса си. Може би щеше да открие ресторант с много мекички седалки…
C>
#	По-бързо от светлината
#	„Старомодната“ поща е по-бърза от семафорите
#	Пощенският началник доставя лично и заявява: „Мерникът не е вдигнат“
#	Изумителни сцени пред пощенската станция
C$
	Заглавията грабнаха погледа му в момента, в който видя вестника. Той за малко не изкрещя.
	Вярно, че беше казал всичко това, но тогава беше говорил с невинно усмихващата се г-ца Захариса Крипслок, не беше давал изявления за целия свят! Тя беше записала всяка дума точно, както си беше, но някак се беше получило… това.
	Влаго никога не се беше интересувал от вестниците. Той беше артист. Не го интересуваха големите машинации. Той премяташе хората, докато ги гледаше откровено в очите.
	Снимката обаче си я биваше. Конят изправен на задни копита, шапката с крила и най вече леко размазаният вид, поради скоростта. Беше внушително.
	Той се отпусна донякъде. Все пак, мястото се беше раздвижило. Писмата се доставяха. Вярно, това до голяма степен се дължеше на повредата в семафорите, но може би хората скоро щяха да осъзнаят, че няма нужда да плащаш тридесет пенса, за да получи сестра ти в Сто Лат твоето писмо след час (евентуално), когато може да платиш пет пенса и тя да го получи утре сутрин.
	Станли почука и отвори вратата.
	— Чаша чай, г-н Мустак? — предложи той. — И кифличка, сър.
	— Ти си ангел в много нетипичен човешки облик, Станли — каза Влаго като седна много внимателно и потръпна.
	— Благодаря, сър — отвърна Станли скромно. — Нося ви няколко съобщения, сър.
	— Благодаря, Станли — мина известно време преди Влаго да съобрази, че събеседникът му е именно Станли, след което той добави: — Нека ги чуем.
	— Ъм… дамата с големите дойде и каза… — Станли затвори очи. — „Кажи на Светкавицата, че ще му пратя още осем голема утре сутрин и, ако може да ме вмести в графика си за вършене на чудеса, ще приема поканата му за вечеря. Осем часа в Le Foie Heureux, среща в Кърпения Барабан в седем.“
	— „Щастливият черен дроб“? Сигурен ли си? — естествено, че не грешеше, това все пак беше Станли. — Ха, там дори една проклета супа струва петнадесет долара. И трябва да чакаш три седмици да ти определят среща, за да обсъдят кандидатурата ти за резервация. Като задължително условие ти претеглят портфейла! Тя как си представя…
	Погледът му попадна върху Кутията на г-н Робинсън, която си стоеше невинно в ъгъла на офиса. Той харесваше г-ца Добродуш. Повечето хора бяха… достъпни. Рано или късно можеше да открие какво им въздейства. Дори г-ца Макалариат си имаше своя лост някъде, макар че от самата мисъл му призляваше. Но Прелест Дивна се отбраняваше яростно. И за да е сигурна, че никой няма да я докопа, тя почваше да се отбранява преди още да са я нападнали. Тя беше предизвикателство и това я правеше пленителна. Тя беше цинична, с прекалено развито чувство за самосъхранение, вироглава. И Влаго имаше чувството, че за нея той е отворена книга, докато на него тя изобщо не му беше толкова ясна. Всичко това я правеше неустоима. А и да не забравяме колко възхитително изглеждаше в съвсем семпли рокли.
	— Добре, благодаря, Станли. Нещо друго?
	Момчето сложи пред него лист леко влажни сиво-зелени марки.
	— Първите бройки по един долар — обяви той.
	— Дума да няма, г-н Масур се е справил блестящо! — възкликна Влаго като се взираше в стотината зелени изображения на университетската Кула на изкуствата. — Напълно ще си заслужават единия долар.
	— Да сър. Почти не се забелязва човекът, скачащ от върха — каза Станли.
	Влаго дръпна листа от ръката му.
	— Какво? Къде?
	— Трябва ви лупа, за да го видите, сър и не на всички марки се вижда. На някои вече е паднал във водата. Г-н Масур съжалява, сър. Казва че трябва да е някаква остатъчна магия. Нали разбирате, дори само рисунка на магьосническата кула може да съдържа нещо магическо. И по други марки се появиха някои дефекти. Пресата нещо дала дефект и на някои от марките по едно пени косата на лорд Ветинари е излязла сива. Някои са останали без лепило, ама това не е проблем, ’щото има хора, дето така ги предпочитат.
	— Защо?
	— Казват, че марките са като истински пенита, но много по-лекички, сър.
	— На теб марките харесват ли ти, Станли? — попита Влаго мило. Чувстваше се много по-добре на седалка, която не подскачаше нагоре-надолу.
	Лицето на Станли светна.
	— О, да, сър, много, сър. Чудесни са, сър. Изумителни!
	Влаго повдигна вежди.
	— Чак толкова?
	— Все едно… ами все едно да съм присъствал, когато са изобретили първата топлийка, сър! — той просто сияеше.
	— Вярно? Първата топлийка, а? Великолепно! Ами, в такъв случай, Станли, назначавам те завеждащ отдел „Марки“. Целия отдел. Който за момента се изчерпва с теб. Какво ще кажеш? Сигурно вече знаеш за тях повече от всеки друг.
	— Така е, сър! Например, на съвсем първите отпечатани марки от едно пени са използвали различен тип…
	— Браво! — прекъсна го Влаго припряно. — Много добре! Може ли да задържа този лист? Като сувенир?
	— Разбира се, сър. Завеждащ отдел Марки значи. Уха. Ъм… дали ми се полага шапка?
	— Щом искаш — обеща Влаго щедро, като сгъна листа и го прибра във вътрешния си джоб. Наистина, толкова по-удобни от долари. — А може би ще ти хареса и една тениска. Нали се сещаш, с надпис: „Питайте ме за марки“.
	— Чудесна идея, сър! Може ли да се похваля на г-н Грош? Той толкова ще се гордее с мен!
	— Разбира се. Но се върни след десет минути, моля. Ще ти дам писмо, което да доставиш лично.
	Станли изтича от стаята.
	Влаго отвори дървената кутия, която разпери отделенията си послушно, и потри ръце.
	Хмм. Явно всеки, който беше… ами Някой в този град си вземаше хартията от Охолен и Масур. Влаго прелисти образците, с които се беше сдобил наскоро и забеляза:
C>
	Компания на Главната Линия „Бързи като светлината“
	От офиса на Председателя
C$
	Съблазнително. Крайно съблазнително. Те бяха безумно богати. Дори при сегашните си проблеми, компанията беше гигант. А Влаго никога не беше срещал келнер, който да мрази парите.
	Той откри един вчерашен брой на Таймс. Някъде там беше видял снимка на… да, ето я. Снимка на Грабльо Злат, Председател на Главната Линия, на някакво парти. Приличаше на натруфен пират, може би нещо като корсар, но въпреки това сигурно нямаше да му мигне окото да ви метне през борда. Чупливата черна коса, брадата, превръзката на окото и, о, богове, това какаду… що за вид беше това само?
	Влаго не беше обръщал особено внимание на Компанията на Главната Линия. Знаеше, че е твърде голяма и, доколкото беше чувал, държи на служба цяла частна армия, понеже в планините, където с дни можеше да не се мярне ни един стражник, нещата понякога загрубяваха. Очевидно не беше добра идея се опитваш да ограбиш хора, които държат закона в свои ръце. Те имаха склонността да бъдат доста крайни.
	Но това което Влаго планираше, не беше кражба. Той дори не беше убеден, че реално ще наруши закона. Да се въртят номера на оберкелнери можеше да мине за обществено полезно дело.
	Той отново погледна снимката. Какъв би бил подписът на такъв човек?
	Хмм… дребен и полегат, така би изглеждал почеркът на Грабльо Злат. Той беше толкова цветист, толкова значима светска личност, имаше толкова ярко присъствие, че човек, запознат с тези неща, не можеше да не си помисли, че пред себе си има поредното парче стъкло, опитващо да блести като диамант. Същността на фалшификацията беше чрез заблуда и внимателно подбиране на правилните моменти, да накараш стъклото да прилича на диамант, повече от самите диаманти.
	Какво пък, струваше си да опита. Това на практика нямаше да е истинска измама.
	Хмм. Дребен и полегат, да… но някой, който не беше виждал почерка на този човек би очаквал да е едър, екстравагантен и сложен, точно като него самия…
	Влаго се наведе над бюрото и написа:
C>
@@	Оберкелнер
@@	Щастливият Черен Дроб

	Ще съм ви особено благодарен, ако осигурите маса за моя добър приятел г-н Мустак и неговата дама, за осем часа тази вечер.
@	Грабльо Злат
C$
	„Особено благодарен“ беше хубав израз. Човек като Злат сигурно сипеше бакшиши като пиян моряк.
	Той сгъна писмото и тъкмо пишеше адреса, когато Станли се върна заедно с Грош.
	— Имате писмо, г-н Мустак — каза Станли гордо.
	— Да, ето го тук.
	— Не, имам предвид, дойде писмо за вас — поясни момчето.
	Те си размениха пликовете. Влаго хвърли кос поглед на своя и го отвори с палец.
	— Нося лоши новини, сър — каза Грош, след като Станли излезе.
	— Хм? — Влаго се беше загледал в писмото.
C>
	Пощенски началник,
	Семафорната линия към Псевдополис ще се повреди утре в 9 сутринта.
@	Светкавичното Гну
C$
	— Дасър. Отидох до канцеларията на кочияшите и им рекох, каквото вие казахте, а те казаха да си гледате работата, пък те щели да си гледат тяхната.
	— Хмм — Влаго все още не можеше да откъсне поглед от писмото. — Ти да видиш. Да сте чувал за някого на име „Светкавичното Гну“, г-н Грош?
	— Какво е това гъну, сър?
	— Нещо като дива крава, предполагам — каза Влаго. — Ъъ… какво казваше за кочияшите?
	— Те ми се изрепчиха сър, това направиха. Аз им казах, казах им дето съм Главен Асистент пощенски Началник, пък те рекоха „и к’во от туй?“, сър. И после аз им казах, че ще ги обадя на вас и те казаха, знаете ли какво казаха, сър?
	— Хмм. О, да, на всяка цена трябва да знам, Толивър — погледът на Влаго пробягваше отново и отново по писмото.
	— Казаха „да бе“ — от Грош извираше праведно възмущение.
	— Чудно, дали г-н Трупър ще успее да ме вмести… — отплесна се Влаго докато се взираше в тавана.
	— Извинете, сър?
	— О, не, нищо. Ами, тогава най-добре да отида да си поговоря с тях. Повикай г-н Помпа, ако обичаш. Нека да доведе още няколко голема с него. Имам желание да… оставя трайни впечатления у тези господа.


	Игор отвори вратата в отговор на почукването.
	Там нямаше никого. Той пристъпи навън и огледа улицата в двете посоки.
	Там нямаше никого.
	Той се прибра обратно, затвори вратата зад себе си и установи, че въпросният никой стои в коридора, където от мантията му се стича дъждовна вода, и си сваля широкополата шапка.
	— А, г-н Грайл, шър — обърна се Игор към високата фигура. — Трябваше да ше шетя, че ште вие.
	— Грабльо Злат пожела да ме види — беше по-скоро дихание, отколкото глас.
	Игорите бяха заличили от генетичната си линия всяка склонност към потръпване преди много поколения, което беше полезно в случая. Игор не се чувстваше комфортно около създания от вида на Грайл.
	— Гошподарят ви очаква… — подхвана той, но забеляза, че е останал сам.
	Нямаше замесена магия и Грайл не беше вампир. Игор би разпознал и двете неща. Просто у посетителя нямаше абсолютно нищо излишно — нито излишно време, нито излишна плът, нито излишни думи. Човек не можеше да си представи Грайл да събира топлийки, да дегустира вино или дори да повръща ако е ял развален свински пай. Умът категорично отказваше да формира картина, в която например Грайл си почиства зъбите или спи. Той просто оставяше впечатлението, че прави всичко по силите си да не ви убие.
	Съобразителен, както винаги, Игор слезе в своята стая до кухнята и провери дали малката му кожена чанта е стегната за път, така, за всеки случай.
	В кабинета си Грабльо Злат наля малко бренди. Грайл се огледа неспокойно — явно се усещаше не на място в пространство ограничено от стени.
	— За вас? — попита Злат.
	— Вода — каза Грайл.
	— Предполагам знаете за какво става въпрос?
	— Не — Грайл не си падаше по общите приказки или по каквито и да било приказки в интерес на истината.
	— Четохте ли вестника?
	— Не чета.
	— Знаете ли за пощенската станция?
	— Да.
	— Може ли да попитам откъде?
	— Говори се.
	Злат не продължи да настоява. Г-н Грайл имаше рядък талант и ако беше нужно да приеме малките му особености, за да се възползва от таланта му, той не възразяваше. Освен това беше надежден партньор, без колебания. Той никога не би си губил времето да изнудва някого, защото е почти сигурно, че такова нещо е първа стъпка към развръзка, при която все някой ще си намери смъртта. Ако г-н Грайл се намереше замесен в такава ситуация, той би убил веднага, без да се замисля, за да спести време и беше убеден, че всеки друг би постъпил по същия начин. Той най-вероятно беше ненормален по обичайните човешки стандарти, но нямаше как да се установи със сигурност. Може би изразът „различно нормален“ го описваше по-добре. Все пак, Грайл вероятно можеше да надвие вампир в рамките на десет секунди, но за разлика от вампира беше лишен от слабости, с изключение само на необичайната му привързаност към гълъбите. Той беше истинска находка.
	— И не открихте нищо за г-н Мустак? — продължи Злат.
	— Не. Баща мъртъв. Майка мъртва. Отгледан от дядото. Изпратен в училище. Малтретиран. Избягал. Изчезнал — изреди високата фигура.
	— Хмм, чудя се къде е бил всичкото това време. Или кой е бил?
	Грайл не си хабеше дъха да отговаря на риторични въпроси.
	— Неговото присъствие е… дразнещо.
	— Ясно.
	И това беше най-хубавото. На Грайл наистина му беше ясно. На него рядко беше нужно да му се дава нареждане. Беше достатъчно просто да си заявиш проблема. Фактът, че си го заявил тъкмо пред Грайл сам по себе си вече беше показателен за решението на проблема, което се очертава.
	— Пощенската станция е пълна с хартия. Много суха хартия — каза Злат. — Ще е срамота ако в такава хубава стара сграда вземе че пламне пожар.
	— Ясно.
	Друга особеност на Грайл. Той наистина не говореше много. Най вече никога не споменаваше старите случаи и предишните проблеми, които беше разрешил за Грабльо Злат. И никога не казваше неща като „Какво имате предвид?“. На него му беше ясно.
	— Ще са нужни хиляда и триста долара — каза той.
	— Разбира се — потвърди Злат. — Ще пратя съобщение по семафорите до вашата сметка в…
	— В брой — каза Грайл.
	— Злато? Не държа толкова много злато тук. Мога да го събера за няколко дни, разбира се, но мислех, че предпочитате…
	— Вече не вярвам на семафорите.
	— Но нашите шифри са отлично…
	— Вече не вярвам на семафорите.
	— Разбирам.
	— Описание — попита Грайл.
	— Явно никой не си спомня как изглежда. Но носи голяма златна шапка с крила и живее в сградата.
	За момент нещо потрепна около тънките устни на Грайл. Явно беше усмивка, изпаднала в паника, че се намира на толкова непознато място.
	— Може ли да лети? — поинтересува се Грайл.
	— Уви, няма склонност да се качва на високи места — каза Злат.
	Грайл се изправи.
	— Ще се заема тази вечер.
	— Добър човек сте вие. Т.е…
	— Ясно — отвърна Грайл.


>	Глава девета
>	Огнени страсти
#	Смазващия и Оловния — Гладис им тегли по едно — Мъртвият час — Ирационалният страх от спанак по зъбите — „Свестният тупаник не става от само себе си“ — Как беше похитена Линията — Малкият момент на Станли — Етикетът при боравене с ножове — Лице в лице — Огън

	Пощенските карети бяха оцелели след западането на пощата, просто защото им се беше наложило. Конете трябваше да се хранят. Но в интерес на истината кочияшите бяха превозвали пътници и преди това. Залата беше утихнала, полилеите изчезнаха заедно с целия останал инвентар, дори и нещата, които бяха заковани на място. Но отзад в големия двор транспортната служба процъфтяваше. Каретите не бяха точно откраднати, но не бяха и съвсем наследени… те просто преминаха в притежание на кочияшите.
	Според Грош, който считаше себе си пазител на Сказанията за пощенската служба, делът на повечето кочияши бил изкупен от Големия Джим „Побития“ Прът с парите, които той спечелил, като заложил на себе си в юмручен бой с Харолд „Глигана“ Бутс. Сега бизнеса се ръководел от синовете му Хари „Смазващия“ Прът и Малкия Джим „Оловния“ Прът.
	Влаго веднага съобрази, че ще се наложи да подходи деликатно.
	Сърцето или нервният център на транспортната служба се помещаваше в една голяма барака близо до конюшнята. Тя миришеше, не, вонеше, не, беше отчасти изградена от миризмата на коне, кожа, ветеринарни илачи, некачествени въглища, бренди и евтини пури. Вонята действително беше толкова плътна, че можеше да се реже на парчета и да се продава като евтин строителен материал.
	Когато Влаго влезе, един грамаден мъж, придобил кълбовидна форма от огромния брой жилетки и палта, които беше навлякъл, си топлеше гърба пред бумтяща печка. Друг мъж с идентична форма се беше привел над рамото на един чиновник и двамата разглеждаха някакви книжа.
	Явно обсъждаха въпрос, свързан с личния състав, защото мъжът пред печката тъкмо казваше:
	— … ами тогава, щом той е болен, нека младия Алфред вземе вечерния курс и…
	Той млъкна, когато видя Влаго и после попита:
	— Да, сър? Какво ще желаете?
	— Да ми пренасяте чантите с пощата — каза Влаго.
	Те се втренчиха в него и после мъжът, който си припичаше задницата се ухили широко. Джим и Хари Прът можеха да са близнаци. Те бяха едри мъже, които изглежда бяха съставени предимно от свинска мас и бекон.
	— Ти ли си тоя лъскав нов пощенски началник, дето все чуваме за него?
	— Точно така.
	— Да, ами, твоят човек вече идва — каза препеченият. — Не спря да разправя как трябвало да направим туй и онуй, ама не каза нищо за цената!
	— Цена? — Влаго разпери ръце и се усмихна лъчезарно. — За това ли става въпрос? Няма проблем. Никакъв проблем.
	Той се обърна към вратата и извика:
	— Добре, Гладис, давай!
	В сумрака отвън се дочу стържещ звук и трясък на строшено дърво.
	— Какво по дяволите направи? — каза сферичния мъж.
	— Това е цената, която ви предлагам. Вие се съгласявате да ми носите пощата и онази карета там няма да изгуби повече колела. Мисля, че е напълно справедлива цена.
	Мъжът се втурна напред с ръмжене, но другият кочияш му сграбчи палтото.
	— Кротко, Джим. Тоя е на държавна служба и си има големи да му работят.
	Сякаш по поръчка г-н Помпа влезе в стаята, като се приведе, за да мине през вратата. Джим го стрелна с гневен поглед.
	— Мен това не ме плаши! — заяви Джим. — На тях не им дават да бъхтят хор’та!
	— Грешите — уведоми го Влаго. — Възможно е грешката ви да е смъртоносна.
	— Тогаз ще повикаме стражата — каза Хари Прът, като още възпираше брат си. — Съвсем по реда и закона. За туй какво ще кажеш?
	— Чудесно, повикайте ги. Аз пък ще им кажа, че просто възстановявам открадната собственост — после повиши глас. — Гладис!
	Отвън се чу още един трясък.
	— Открадната? Тия карети са наши! — заяви Хари Прът.
	— Опасявам се, че и тук грешите. Г-н Помпа?
	— Пощенските Карети Никога Не Са Били Продавани — издудна големът. — Те Са Собственост На Пощенската Станция. Досега Не Е Бил Плащан Наем За Ползването На Пощенската Собственост.
	— А не, да ги нямаме такива! — изръмжа Джим и изблъска брат си встрани.
	Г-н Помпа веднага вдигна юмруци.
	Светът замръзна.
	— Чакай, Джим, задръж за момент — обади се внимателно Хари Прът. — Какво предлагаш, г-н Поща? Каретите винаги са превозвали и пътници, нали така? А после вече нямало поща за превозване, но все още имало хора, които искали да пътуват. И каретите просто са си стояли тук, пък и конете е трябвало да се хранят. Тъй че нашият татко почнал да плаща за зоб, сметките на ветеринара и никой…
	— Просто ми пренасяйте пощата. Това е всичко. Всяка карета взема пощенските торби и ги оставя, където ви кажа. Това е. Кажете ми къде ще намерите по-добра сделка, а? Разбира се, свободни сте да изложите тия свои аргументи „кой превари, той завари“ пред патриция, но ще мине време докато се реши въпросът и междувременно вие ще сте на чиста загуба… Не? Добре. Глад…
	— Стой, стой, чакай малко — спря го Хари. — Само чанти с поща? Това ли е?
	— Какво? — сряза го Джим. — Ти да не си луд да го слушаш? Защо? Нали казват, че притежанието бие всички други точки на закона?
	— Е да, но аз притежавам големи, г-н Прът — каза Влаго. — А вие не притежавате никакви полици, ипотеки или документи за придобиване.
	— Тъй ли? Ами какво ще кажеш да спреш да притежаваш зъби! — Джим вече се беше втурнал напред.
	— Хайде сега — Влаго бързо застана пред г-н Помпа и вдигна ръце. — Няма нужда пак да ме убивате, г-н Прът.
	Двамата братя изглеждаха леко объркани.
	— Какви ги приказваш — каза Хари. — Аз лично ще се закълна, че Джим с пръст не те е пипнал и това е самата истина!
	— О, напротив, Хари — подхвана Влаго. — Брат ти си изпусна нервите, замахна, аз полетях, ударих си главата в онази стара пейка ей там, изправих се напълно изгубил ума и дума, ти се опита да задържиш Джим, но той ме цапардоса с онзи стол, точно този там, и ми свети маслото. Големът успя да те докопа, но Джим се измъкна. Стражата обаче го догони малко по-късно в Сто Лат. О, какво преследване беше само, колко беше напрегнато всичко и накрая и двамата се оказахте в пандиза по обвинение в убийство…
	— Ама защо и двамата — извика Хари с оцъклен поглед. — Аз не съм те удрял със стола, той Джим беше… Ей, я чакай малко…
	— … и ето че настъпи утрото, когато г-н Трупър ви взе последна мярка за вратовръзка и вие двамата се намерихте в оная стаичка под бесилката с мисълта, че сте изгубили бизнеса, каретите, хубавите си коне и само миг по-късно…
	Влаго остави изречението да увисне във въздуха.
	— И? — подкани го Хари.
	Двамата братя го гледаха неразбиращо с израз на абсолютен ужас, който до пет секунди щеше да премине в насилие, ако номерът не проработеше. А номерът беше да не им позволи да се осъзнаят.
	— И тогава ви се яви ангел — довърши Влаго.


	Много може да се случи в рамките на десет минути. Например, може да се сварят две чаши чай, толкова гъст, че можеш да си го мажеш на филия.
	Братята Прът вероятно не вярваха в ангели. Но вярваха в измишльотини и бяха така скроени, че дори им се възхищаваха, ако бяха поднесени с нужния замах. Има такъв тип мъже, едри, диви, на които не им минават приказките и извъртанията на дребните мошеници, но които бурно ще аплодират всеки, които успее да снесе такава опашата лъжа без да му мигне окото.
	— Интересно, че се появяваш точно таз вечер — каза Хари.
	— Така ли? Защо?
	— ’щото днеска идваха едни хора от Главната линия и ни предложиха големи пари за бизнеса. Твърде много пари, тъй да се каже.
	Виж ти, помисли си Влаго, тук става нещо…
	— Обаче ти, г-н Мустак, ни предлагаш само инат и заплахи — каза Джим. — Няма ли да си повишиш офертата?
	— Разбира се, мога да ви предложа по-сериозни заплахи. Но ще добавя и безплатно боядисване на всички карети. Бъдете разумни, господа. Досега ви се разминаваше, но ето, че пощата отново работи. Всичко, което се иска от вас, е да си продължите досегашната работа, но да носите и поща. Хайде де, чака ме една дама, а знаете, че дамите не трябва да бъдат оставяни да чакат. Какво ще кажете?
	— Тя ангел ли е? — попита Хари.
	— Той вероятно се надява да не е, мхъ-хъ — смехът на Джим прозвуча все едно бик си прочиства гърлото.
	— Мхъ-хъ — съгласи се Влаго примирено. — Просто носете чантите, господа. Пощата ще стигне далеч и може да се окаже, че на вас ще се падне честта да я откарате там.
	Братята се спогледаха и после се ухилиха. Изглеждаше сякаш една усмивка се разля по двете лъщящи червени лица.
	— Нашият татко щеше да те хареса — каза Джим.
	— И със сигурност нямаше да хареса ония шмекери от Линията — каза Хари. — Трябва някой да им свие сърмите, г-н Мустак. И хората казват, че тоя някой ще си ти.
	— По кулите умират хора, ще знаеш — каза Джим. — Ние всичко виждаме. Тъй си е! Пътят кара покрай кулите. По-рано имахме договор да караме момците дето работят там и ги чувахме да говорят. Преди, всеки ден имаха по един час, когат’ цялата линия спираше за поправки.
	— Мъртвият час, тъй му викаха — каза Хари. — Тъкмо преди изгрев. Точно тогава умираха хората.


	Светлините на линията се простират по целия континент в предутринния здрач. И тогава от някой от двата края тръгва Мъртвият час. Горният и долният поток прочистват съобщенията си и клапите спират да тракат една след друга.
	Хората на кулите се гордееха колко бързо могат да превключат кулата си от черно белите дневни сигнали на светлинен режим за през нощта. В най-добрия случай почти не прекъсваха предаването на съобщения. Висяха вкопчени в люлеещи се стълби високо над земята, а около тях клапите щракаха и тракаха. Имаше герои, които успяваха да запалят всички шестнадесет лампи на една голяма кула за по-малко от минута, като се плъзгаха надолу по стълбите си, увиснали на въжета само и само да задържат кулата си жива. „Жива“, точно тази дума използваха. Никой не искаше кулата му да угасне, дори и за минута.
	Мъртвият час беше друго нещо. Това беше един час за поправки, подмяна на елементи и може би дори за отхвърляне на малко бумащина. Предимно подменяха повредените елементи, защото беше загуба на време да се опитваш да поправиш клапа толкова високо, докато вятърът я тресе и ти смразява пръстите. Винаги беше за предпочитане да я спуснеш долу с въже и да качиш на нейно място нова. Но когато времето не стигаше, някои се изкушаваха, въпреки вятъра, да се опитат да освободят проклетата клапа на ръка.
	Понякога вятърът печелеше. По време на Мъртвия час умираха хора.
	И когато това се случеше, пращаха ги у дома със сигнала по кулите.


	Устата на Влаго увисна.
	— А?
	— Те така му казват — обясни Хари. — Не че наистина така правят. Просто пращат името му от единия край на Линията до другия и спират в кулата най-близка до родното му място.
	— Да, ама казват, че понякога човек някак си оставал на линията — каза Джим. — Викат му „Да живееш в Шума“.
	— Повечето време, когато разправят тия работи са много ядосани — каза Хари.
	— О да, бесни са просто. Дума да няма — потвърди брат му. — Бъхтят се като добичета. Вече нямат Мъртъв час, дават им само по двадесет минути. Уволнили са също сума народ. Преди на Осмоден трафикът е бил забавен. Сега карат експресно през цялото време, чак докато кулата се строши. Виждали сме момци да слизат от ония ми ти кули — очите им оцъклени, ръцете им треперят и нямат представа кое време е. Тая работа им взема ума. Точно тъй си е!
	— Ами, те са си въртоглави по начало — каза Хари. — Трябва нещо да ти хлопа, че да се качиш да работи по онез ми ти неща. Ама те въпреки всичко се връщат. Тия щракалки направо им отмъкват душите и не ги пускат да си ходят. Плащат им жълти стотинки, ама те сигурно и за без пари биха се трепали по кулите.
	— Главната линия направо смуче кръв, откакто я поеха тия новите. Трепе хора за пари — каза Джим.
	Хари си пресуши канчето.
	— Ама на нас не ни минават тия — каза той. — Ще ти караме пощата, г-н Мустак, даже и само заради тая идиотска шапка дето си я нахлупил.
	— Я кажете — попита Влаго, — дали сте чували за нещо наречено Светкавичното Гну?
	— Не много — отвърна Джим. — Няколко момчета го споменаха веднъж. Май са някакви оператори дето правят нещо на своя си глава извън закона. Било нещо свързано с Шума.
	— А какъв е тоя Шум… дето явно служи за свърталище на мъртви хора?
	— Виж, г-н Мустак, ние само слушаме, ясно? — каза Джим. — Гледаме да им говорим полекичка, ако изобщо се налагат приказки, ’щото те като слязат от онез кули две не виждат. Някой път може направо под колелата да се гътнат…
	— Това е понеже ги тресе вятърът — обясни Хари. — По равното ходят като моряци.
	— Добре, тъй. Та за Шума. Ами, казват, че много от съобщенията, дето хвърчат по кулите, са за кулите, ясно? Заповеди от шефовете, съобщения за поддръжка, съобщения за съобщения…
	— … имена на мъртъвци… — вметна Влаго.
	— Да, и таквиз също. Та това Светкавично Гну и то е там някъде — продължи Джим. — Само туй знаем. Аз карам карети, г-н Мустак, не съм учена глава, като ония по кулите. Ха, достатъчно съм тъп, та да не ми хрумне да отлепям крака от земята.
	— Кажи на г-н Мустак за Кула 93, Джим — каза Хари. — Да му затракат зъбите от страх!
	— Мда, чувал ли си я тая история? — Джим погледна Влаго многозначително.
	— Не. Какво се е случило?
	— Горе на кулата били само двама момци, пък трябвало да са трима. Единият излязъл отвън, както ги бухал вятърът, да размърда една заяла клапа, макар че хич не трябвало да прави така. Ама паднал и се оплел в осигурителното въже и то му се стегнало около врата. Тогаз другият момък изтичал навън да го хване, ама без въобще да си вземе въже — което хич не трябвало да прави — и вятърът сигур’ направо го е отнесъл.
	— Това е ужасно — съгласи се Влаго. — Обаче не виждам какво има да ми тракат зъбите.
	— А, чакай, още не си чул страшната част. Десет минути след като и двамата били предали богу дух, някой пратил от кулата съобщение за помощ. Съобщение, изпратено от мъртвец — ей от това може да ти затракат зъбите — Джим се изправи и нахлупи тривърхата си шапка. — Трябва да подкарвам каретата след двадесет минути. Драго ми беше да се запознаем, г-н Мустак.
	Той отвори едно чекмедже на очуканото бюро и извади от там парче оловна тръба.
	— Това е за обирджиите — оповести той, а после измъкна и голяма сребърна манерка с бренди. — А това за мен — добави с видимо задоволство. — А? Тъй ами!
	А аз си мислех, че пощата е пълна с луди хора, помисли си Влаго.
	— Благодаря ви — той се изправи.
	После си спомни странното писмо, каквато и да беше неговата цел, и добави:
	— Случайно някоя ваша карета да има път към Псевдополис утре?
	— Да, тръгва в десет — потвърди Хари.
	— Ще ви приготвим чанта за там.
	— Ами че то струва ли си — каза Джим. — До там са повече от петдесет мили, пък чувам, че са оправили Линията. Тая карета ще спира на доста места няма да стигне там преди здрач.
	— Човек трябва да направи, каквото му е по силите, Джим — каза Влаго.
	Кочияшът го погледна с особено пламъче в очите, сякаш му беше ясно, че Влаго нещо си е наумил. На глас обаче каза:
	— Ама си те бива, дума да няма. Ще ти вземем торбата, г-н Мустак и много ти здраве. А сега трябва да бързам.
	— За къде ще пътуваш? — попита Влаго.
	— Поемам първите две смени на нощния експрес за Куирм. Потегляме в седем — каза Джим. — Ако са останали някакви колела на каретата, де.
	— Наближава седем?
	— Без двадесет.
	— Закъснявам!
	Кочияшите го гледаха докато Влаго търчеше през двора, а г-н Помпа и Гладис бавно пристъпваха след него.
	Джим си надяна дебелите кожени ръкавици замислен и после се обърна към брат си.
	— Нали се сещаш как понякога, ей тъй от никъде, ти хрумва туй-онуй?
	— Тъй си е, Джим.
	— А тъй като гледаш, да ти хрумва, че утре по някое време, някъде по пътя за Псевдополис, на кулите ще им се случи случка?
	— Интересно, и на теб ли ти хрумна същото? Макар че то, както вървят нещата напоследък, може да заложиш две към едно, че нещо някъде ще се повреди. Може би той просто обича да залага.
	— Аха — каза Джим. — Тъй ами!


	Влаго бързо се измъкна от златния костюм. Несъмнено беше добър за бизнеса и докато го носеше усещаше, че даже от ушите му извира стил. Обаче ако си позволеше да се появи така в Кърпения Барабан, значи си просеше да го цапардосат с нещо тежко по главата, при което не му се мислеше какво ще му извира от ушите.
	Той хвърли крилатата шапка на леглото и почна да се бори с другия костюм, който му бяха осигурили големите. Нещо по-тъмно, беше помолил той. Трябваше да му се признае на големския шивач, изпълняваше поръчките точно. Костюмът беше толкова тъмен, че ако му поръсеха звездички, нощем совите биха се блъскали в него. Беше му нужно повече време да се приготви, но Прелест Дивна Добродуш не беше човек, когото можеш да оставиш да чака.
	— Добре изглеждате, сър — каза Грош.
	— Благодаря, благодаря — каза Влаго, докато се бореше с вратовръзката. — Вие командвате докато ме няма, г-н Грош. Тази вечер би трябвало да е кротко. Не забравяйте, утре сутрин, първата ви работа е да съберете пощата за Псевдополис. По десет пенса на писмо, ясно?
	— Напълно ясно, сър. Сега може ли да си сложа шапката — примоли се Грош.
	— А? Какво? — Влаго се взираше в огледалото. — Я погледнете дали имам спанак между зъбите?
	— Ял Ли Сте Спанак Днес, Сър? — попита г-н Помпа.
	— Не съм ял спанак, откак станах достатъчно голям да мога да плюя — каза Влаго. — Но в такива моменти хората винаги се тревожат за това, нали? Все си мислех, че спанакът просто се появява отнякъде. Нали знаете… като плесен? Какво ме попитахте, Толивър?
	— Може ли да си сложа шапката, сър — повтори Грош търпеливо. — Понеж’ нали аз съм ви заместника, пък вий излизате, сър.
	— Но сега дори не е отворено, Грош.
	— Да ама… то такова… Просто искам да я понося. За малко, сър. Само за малко. Ако не възразявате — Грош пристъпваше от крак на крак. — ’Щото, нали, такова казахте, че аз ще командвам.
	Влаго въздъхна.
	— Добре, хубаво, г-н Грош. Може да носите шапката. Г-н Помпа?
	— Да, Сър.
	— Тази вечер г-н Грош командва, а ти няма да ме следваш, ако обичаш.
	— Не, Няма. Почивният Ден Започва Сега. За Всички Нас. Ще Се Върнем Утре По Залез Слънце — оповести големът.
	— О… да — по един ден всяка седмица, точно както беше казала г-ца Добродуш. Това беше нужно на големите, за да покажат, че се различават от чуковете. — Да беше ме предупредил малко по-рано. Утре ще се окаже, че не ни стигат хора.
	— Бяхте Уведомен, Г-н Муштак.
	— Да, добре, такова е правилото. Просто утре ще бъде…
	— Вие за нищичко не се тревожете, сър — успокои го Грош. — Някои от момците, дето назначих днес са синове и внуци на пощальони, сър. Няма да има проблем. Те ще разнесат пощата утре.
	— О, чудесно. Много хубаво — Влаго пак си нагласи вратовръзката. Черна вратовръзка на черна риза под черно сако. Едва успяваше да я види. — Добре, г-н Помпа? Все още не се е пръкнал някакъв спанак, нали? Отивам да се срещна с една млада дама.
	— Да, Г-н Муштак. Г-ца Добродуш — съобщи големът равно.
	— Ти пък откъде знаеш? — попита Влаго.
	— Вие Го Изкрещяхте Пред Около Стотина Души, Г-н Муштак — обясни г-н Помпа. — Ние — Имам Предвид Всички Големи, Г-н Муштак — Ние Бихме Искали Да Видим Г-ца Добродуш По-Щастлива. Минала е През Доста Неприятности. Затова Си Търси Някого С…
	— … запалка? — бързо го прекъсна Влаго. — Престанете веднага, г-н Помпа, много моля. Амурчетата са дребни тлъсти хлапета в пелени, ясно? А не глинени великани.
	— Ангамарад Казва, Че Тя Му Напомня На Лила, Вулканичната Богиня, Която Постоянно Вдига Дим, Защото Дъждовният Бог Й Е Навалял Лявата — продължи големът.
	— Да, жените все се оплакват от такива неща — каза Влаго. — Добре ли изглеждам, г-н Грош?
	— О, сър, не си представям, че г-н Влаго фон Мустак има за какво да се тревожи, когато му предстои среща с млада дама.
	Като се замислиш, замисли се Влаго докато подтичваше сред оживените улици, той никога не беше се срещал с млади дами. Нито веднъж за толкова години. Естествено, Албърт и всички останали бяха срещали стотици девойчета и бяха се забавлявали как ли не, включително в един интересен случай забавлението беше му докарало разместена челюст, което всъщност никак не беше забавно. Но нищо такова не се беше случвало на Влаго. Той винаги беше скрит зад фалшивата брада или очила, или личност. Сега внезапно отново изпита усещането, че е гол и му се прииска да не беше се разделял със златния костюм.
	Когато стигна Кърпения Барабан се сети защо това беше абсолютно наложително.
	Хората все разправяха колко по-цивилизован беше станал Анкх-Морпорк и как стражата и гилдиите на практика гарантират, че да те нападнат, докато си гледаш напълно законната работа, вече е само възможност, а не, както беше по-рано, въпрос на време. А улиците бяха толкова разчистени, че понякога дори можеше да се види самата улица.
	Но човек винаги можеше да разчита на Кърпения Барабан. Ако някой не се измъкнеше от вратата заднишком и не се стовареше на улицата, докато минаваш от там, значи нещо сериозно не беше наред в света.
	И, разбира се, както винаги, се беше заформило сбиване. В известен смисъл. Изглежда и тук времената се бяха променили. Вече не можеше просто да се прицелиш и да цапардосащ някого с брадва. Хората имаха очаквания към кръчмарските побои. На влизане Влаго мина покрай група мъже от партията на счупените носове и отхапаните уши, които бяха събрали глави и обсъждаха нещо настървено.
	— Виж сега, Боб, какво толкова има да не разбираш, а? Туй е въпрос на стил, ясно? Свестният тупаник не става _от само себе си_. Вече не върви всички да се струпат един връз друг. Сега, първо Дейв Стридата — нахлупи си шлема, Дейв — ще бъде врагът пред теб, а Базалт, на когото, както знаеш, хич не му трябва шлем, ще бъде врагът приближаващ отзад. Така, да речем, че вече сме минали през юмручната фаза и наш Мазньо вече е извъртял оня номер, дето помита пейките с някого, и сме отхвърлили малко бой с ножове, и сме висели по полилеите, и прочее, и прочее, и тогава Втори Стол — туй си ти, Боб — ти пристъпяш хитро между техния Пети Номер и някой Тъпкач, вдигаш стола назад над главата си ей така — извинявай, Бодльо — и после замахваш с него към Номер Пет, бум, тряс, и ето че си спечелил едни шест точки. Ако техния Номер Пет случайно е джудже, столът няма даже да го забави, ама ти не се шашкай, дръж здраво парчетата останали от натрошения стол, задръж за момент докато той ти налита и после го аргасай от двете страни на главата по ушите. Те много мразят така, както Силен-в-ръката тук ще потвърди. И, ето ти още три точки. След това вероятно всичко ще е в свободен стил, обаче искам всички, включително Мърлявия Мик и Печения, да се опитат да вкарат Двойния Андрю, когато пак се стигне до юмруци. Нали помните как? Отстъпвате назад и се блъскате гръб о гръб, обръщате се, готови да се халосате един друг, следва комичен момент, докато се разпознаете, после си кръстосвате левите ръце, замахвате и отнасяте по един нападател зад гърба на другия, с юмрук или крак, както ви е по-удобно. Това са си петнадесет точки, ако го изпълните точно. О, и помнете. Имаме на разположение Игор, така че ако ви откъснат ръката, опитайте да я вдигнете и да цапардосате някой нещастник с нея — това е много забавно и ви печели двадесет точки. А, и докато съм на тази тема, дано да сте ме послушали като ви казах да си татуирате името по всички телесни части. Игорите правят всичко възможно, ама ще се изправите на крака много по-бързо и, което е по-важно, ще се изправите на _собствените_ си крака, ако им улесните работата. Добре, всички замете позиции, да го разиграем още веднъж…
	Влаго се провря покрай тази група и огледа голямото помещение. Важното беше да не забавя крачка. Който се мотае, привлича вниманието.
	Той забеляза струйка синкав дим да се издига над тълпата и си проби път натам.
	Г-ца Добродуш седеше сама на съвсем малка масичка със съвсем малко питие пред себе си. Най-вероятно току-що беше дошла, защото столът срещу нея все още не беше зает.
	— Често ли идвате тук — попита Влаго като бързо го зае.
	Г-ца Добродуш повдигна вежда.
	— Да. Защо не?
	— Ами, аз… струва ми се, че тук едва ли е особено безопасно за сама жена.
	— Ама как, при толкова много силни мъже, които да ме защитават? Защо не отидете да си вземете питие?
	Влаго успя да се докопа до бара, като пръсна шепа дребни монети по пода. Това обикновено разреждаше малко навалицата.
	Когато се върна, столът му беше зает от Любвеобилния В Момента Пияница. Влаго познаваше тази фаза и знаеше, че ключовата дума тук беше „в момента“. Г-ца Добродуш се беше облегнала назад, за да избегне неговия интерес и по-вероятно дъха му.
	Влаго чу познатото грачене на добре почерпения тип.
	— К’во…тъй? ’Начи казвам, ’начи, това, което нали, казвам, хъмимам пре’вид, зашо ти, нали, зашо не ми дадеш е’на селувшиса. А’ само казвам…
	О, богове, ще трябва да направя нещо, помисли си Влаго. Той е едър и мечът му прилича на касапски сатър и в момента, в който му кажа нещо, директно ще мине в четвърта фаза — Кръвожаден Некоординиран Луд. Лошото на тази фаза беше, че преди да се строполят на пода, алкохолиците в четвърта фаза често успяваха да се прицелят учудващо точно.
	Той си остави питието на масата.
	Г-ца Добродуш му хвърли бърз поглед и поклати глава. Под масата се усети внезапно раздвижване, чу се хрущящ звук и досадникът внезапно се приведе напред пребледнял. Вероятно само той и Влаго чуха г-ца Добродуш да мърка:
	— Това, което усещаш забито в крака си, е десетсантиметровият ток на обувка Митци, модел „Хубавата Лукреция“ — най-смъртоносните обувки на света. Като се има предвид натиска, който токовете им оказват на единица площ, може да приемеш, че те е настъпил слон със заострени ходила. Сега, знам точно какво се чудиш: чудиш се: „Тя дали би успяла да пробие чак до пода?“. За да съм честна, трябва да призная, че и аз не знам със сигурност. Вероятно подметката на ботуша ти ще ме затрудни, но преди това не виждам какво може да ме спре. Това обаче не е най-големият ти проблем в момента. Най-големият ти проблем е, че като дете ме принуждаваха, на практика под заплаха от смърт, да вземам уроци по балет. Това означава, че ритникът ми е като на муле, а ти седиш точно срещу мен и аз имам _още една обувка_. Така, виждам, че ме разбираш. Сега ще си отдръпна тока.
	Изпод масата се чу едно леко „флоп“. Мъжът се изправи много внимателно, обърна се и без да поглежда назад се отдалечи с несигурна походка.
	— Ще позволите ли _на мен_ да седна? — провери Влаго.
	Тя кимна и той седна с кръстосани крака.
	— Той просто беше пиян — позволи си да отбележи той.
	— Да, мъжете ги говорят такива — съгласи се г-ца Добродуш. — Но не ми казвайте, че ако не се бях намесила сега нямаше да си събирате зъбите в шапката. Която забелязвам, че не носите в момента. Да не би това да е тайната ви персона? Съжалявам, да не казах нещо нередно? Разляхте си питието.
	— Не, не, това съм си аз — побърза да я увери Влаго докато бършеш бира от ревера си. — Самият аз, без никакви добавки.
	— Почти не ме познавате, но ме поканихте на среща. Защо? — запита г-ца Добродуш.
	Защото ме нарекохте шарлатанин, помисли си Влаго. Веднага прозряхте какъв съм. Защото не ми заковахте главата на вратата със стрела от арбалет. Защото не си губите времето с общи приказки. Защото бих искал да ви опозная по от близо, макар че усещането сигурно ще е като да целунеш пепелник. Защото ми е интересно, дали има нещо друго, което правите със същата страст, с която пушите. Защото, противно на възгледите на г-ца Макалариат, бих искал с вас да се отдадем на чики-рики, г-це Добродуш… е, може би като за начало чики, а когато се опознаем по-добре и рики. Искам да опозная същността ви, толкова добре, колкото вие познавате моята…
	Отговорът му беше:
	— Защото почти не ви познавам.
	— Ако става въпрос за това, и аз почти нищо не знам за вас.
	— На това разчитам — каза Влаго и си спечели усмивка.
	— Хитър отговор. Тънък. Та къде все пак ще вечеряме?
	— В Le Foie Heureux, разбира се — отвърна Влаго.
	Тя изглеждаше неподправено изненадана.
	— Успял сте да направите резервация?
	— О, да.
	— Имате роднина, който работи там? Имате компромат, с който да изнудвате оберкелнера?
	— Не. Но имам маса за тази вечер — каза Влаго.
	— Тогава е някакъв номер. Впечатлена съм. Но трябва да ви предупредя — наслаждавайте се на всяка хапка. Това може да се окаже последната ви вечеря.
	— Защо?
	— Компанията на Главната Линия убива хора, г-н Мустак. По разнообразни начини. А вие вече трябва да сте опънал нервите на Грабльо Злат.
	— О, моля ви. Аз не съм нищо повече от досадна муха на техния пикник.
	— И как мислите постъпват хората с досадните мухи? — каза г-ца Добродуш. — Линията има проблеми, г-н Мустак. Новите собственици я третират като машина за пари. Решили са, че ремонтите излизат по-евтино от постоянната поддръжка. Оголили са всичко до кокал — до кокал. Тези хора не разбират от шега. Да не мислите, че на Грабльо Злат ще му мигне окото, ако се наложи да ви елиминира?
	— Но аз съм много… — подхвана Влаго.
	— Да не мислите, че можете да си играете с тях? Да ги дразните като дете, което звъни на вратата и после се крие? Злат се кани някой ден да заеме мястото на патриция, това е известно на всички. И изведнъж се появява някакъв… идиот с голяма златна шапка, който постоянно напомня на хората, че семафорната компания е в хаос, навира му се в очите, подновява пощата…
	— Чакайте малко! — успя да вмъкне Влаго — Това е голям град, не някаква дива провинция! Тук хората не убиват бизнес конкурентите си просто така, нали?
	— Наистина ли смятате, че това не се случва тук? О, _той_ няма с пръст да ви пипне. Вероятно няма да си направи труда дори да се свърже формално с Гилдията на убийците. Вие просто ще умрете. Както брат ми. И _той_ някак ще го е организирал.
	— Брат ви? — попита Влаго.
	В другия край на бара вечерният побой започна с отличен Ти-Май-Нещо-Ми-Се-Отваряш, което спечели две точки и счупен зъб.
	— Брат ми и група хора, които работеха на Линията преди тя да бъде похитена — похитена, г-н Мустак — се канеха да стартират нова линия — обясни г-ца Добродуш, като се приведе напред. — Бяха успели да съберат средства за изграждане на няколко прототипни кули за демонстрации. Те щяха да пращат съобщенията до четири пъти по-бързо от старата система и щяха да ползват разнообразни нови начини на кодиране, и всичко щеше да бъде чудесно. Много хора им помогнаха със спестяванията си. Хора, които преди работеха за баща ми. Разбирате ли, повечето способни инженери напуснаха, когато баща ми загуби Линията. Те не можеха да понасят Злат и неговата банда кожодери. Брат ми възнамеряваше да възстанови парите на всички.
	— Опасявам се, че не разбирам — в масата им се заби секира и продължи да трепти още известно време.
	Г-ца Добродуш се втренчи във Влаго и издуха струйка дим покрай ухото му.
	— Баща ми беше Робърт Добродуш — подхвана тя хладно. — Той беше председател на оригиналната Компания на Главната Линия. Семафорите бяха негова идея. Той дори проектира половината механизми по кулите. После намери група инженери, до един сериозни мъже — никой от тях не мърдаше от вкъщи без логаритмична линийка в джоба. Те взеха заеми, ипотекираха къщите си и построиха една малка местна съобщителна система. После използваха средствата, спечелени от нея, и започнаха да изграждат Главната Линия. Парите започнаха да текат като река. Всеки град искаше да се включи и, ето че всички щяха да бъдат много богати. Нашето семейство например имаше конюшня. Аз си имах кон. Вярно, че не харесвам коне кой знае колко, но го хранех и го гледах как тича наоколо и… каквото там правят конете. Всичко вървеше чудесно и после изведнъж баща ми получи едно писмо, последваха едни куп срещи и накрая му заявиха, че има късмет, че няма да влезе в затвора заради, о, ами, знам ли, някаква увъртяна правна причина. Но през цялото това време семафорите не спряха да печелят луди пари, разбирате ли? Грабльо Злат и пасмината му се държаха приятелски, но почнаха да изкупуват ипотеките на хората, да поемат контрола върху разни банки, да разместват разни числа насам-натам и накрая дръпнаха Линията направо изпод краката на собствениците, като истински крадци. Единственото което ги вълнува, е да печелят пари. Тях не ги е грижа за Линията. Ще я използват докато я съсипят и после ще измъкнат още пари, като я продадат. Докато баща ми беше начело, хората се гордееха с работата си. И понеже бяха инженери, основната им грижа беше кулите да бъдат _изправни_ по всяко време. Те дори имаха т.нар. подвижни кули. Предварително сглобена кула, която можеше да се разглоби на няколко части, да се натовари на две големи каруци и, ако някоя от редовните кули има по-сериозен проблем, подвижната кула можеше да се издигне до нея и да поеме трафика без да пропусне нито един сигнал от кода. Те действително се гордееха — бяха горди да са част от този проект.
	— _Само да бяхте там, само да бяхте го видели!_ — каза си Влаго.
	Не беше възнамерявал да го каже на глас. В другия край на залата някой използва собствения си крак като бухалка и си спечели седем точки.
	— Да — съгласи се г-ца Добродуш. — Само да можехте да го видите. Преди три месеца брат ми Джон събра достатъчно пари, за да почне работа по конкурентната линия. Това не беше никак лесно. Злат е пуснал пипала навсякъде. И затова Джон се озова мъртъв насред полето. Казаха, че не си бил закачил осигурителното въже. Той никога не пропускаше. И сега баща ми само си седи и се взира в една точка. Изгубихме всичко — къщата, работилницата на баща ми. Сега живеем при леля ми в Кукличките. Ето докъде ни докараха. Когато Грабльо Злат говори за свобода, той има предвид единствено неговата собствена и ничия друга. И ето че изведнъж се появявате вие, г-н Влаго фон Мустак, чисто нов и лъскав, търчите наоколо и вдигате пара. Защо?
	— Защото Ветинари ми предложи службата, това е — отвърна Влаго.
	— А вие защо я приехте?
	— Беше възможност, която получаваш само веднъж в живота.
	Тя се втренчи в него толкова настойчиво, че той се почувства неудобно.
	— Е, ами, успял сте да получите резервация в Le Foie Heureux само с няколко часа предизвестие. Ако ви попитам как, ще ме излъжете ли?
	— Мисля, че да.
	— Добре. Да тръгваме.


	В задушния уют на съблекалнята гореше малка керосинова лампа с изключително ярко сияние. В центъра на осветения кръг, въоръжен с лупа, Станли разглеждаше своите марки.
	Това беше… самият рай. Граховите култури са известни със своето усърдие, но дори и по техните стандарти, Станли беше изключителен случай. Г-н Масур, леко притеснен от усмивката на момчето, се беше съгласил да му даде всички пробни образци и дефектни листи и сега Станли методично ги каталогизираше — по колко бройки, какъв точно дефект се беше появил, всичко.
	Безпокоеше го единствено слабото чувство за вина — това беше толкова по-хубаво от топлийките. Марките даваха _безкрайни_ възможности. Върху тях можеше да се изобрази всичко. Те бяха изумителни. Първо ти пренасят писмото, където искаш, а после можеш да си ги сложиш в бележник, чисто и подредено. И освен това от тях не ти се разраняваше палеца, както от топлийките.
	Той беше чел за това явление в списанията за топлийки. Понякога хората губеха интереса си към тях. Обикновено като причини се споменаваха „момичета“ и „брак“. Понякога бивш любител внезапно си продаваше цялата колекция, просто така. Или по време на тематичен събор, някой захвърляше топлийките си и се провикваше „Ааа, ама това са просто топлийки!“. Досега такова нещо се струваше на Станли немислимо.
	Той вдигна малката кесийка несортирани топлийки и я огледа. Допреди няколко дни дори само мисълта да прекара вечерта надвесен над колекцията си щеше да му стопли душичката. Но сега беше дошло време да зареже детинските топлийки.
	Нещо изкрещя.
	Беше свиреп гърлен звук, все едно злобата и гладът бяха получили свой глас. Някога дребни сгушени страхливи създания са чували подобен звук да се носи над блатата, които са обитавали.
	След като първичният ужас се уталожи, Станли се промъкна до вратата и я отвори.
	— Ех-ехо? — извика той към просторната тъмна зала. — Има ли някой там?
	За щастие не получи отговор, но някъде под тавана се чуваше някакво драскане.
	— В момента пощата не работи — треперливо продължи Станли. — Но ще отворим утре в седем за продажба на марки и ще ви предложим чудесна сделка за транспортиране на пратките ви до Псевдополис.
	Думите му се забавиха и той сбърчи чело докато се опитваше да се сети всичко, което Влаго му беше казал по-рано.
	— Помнете, ние може да не сме най-бързите, но винаги стигаме целта си. Защо не напишете писъмце на баба си?
	— Аз изядох баба си — изграчи глас някъде високо горе в мрака. — Изгризах й костите.
	Станли се изкашля. Той определено не беше получил подобаваща подготовка като търговски представител.
	— А… ъм… ами тогава може да пишете на леля си?
	Той сбърчи нос. Защо във въздуха се усещаше миризма на масло за горене?
	— Ехо? — каза той пак.
	Нещо падна отгоре, удари се в рамото му и влажно тупна на пода. Станли се протегна надолу, опипа наоколо и намери гълъб. Във всеки случай, намери половин гълъб. Беше все още топъл и доста лепкав.
	Г-н Грайл седеше на една греда високо над залата. Стомахът му гореше. Старите навици са ужасно нещо. Бяха заложени в него до мозъка на костите. Ако ти се мярне нещо топло и пернато моментално го грабваш. В Анкх-Морпорк гълъбите покриваха всеки улук, корниз и статуя по покривите. Дори и водоливниците не успяваха да намалят броя им или да ги прогонят. Грайл беше изял шест преди да се промъкне през пукнатия купол, а след това вътре в залата се беше надигнал цял топъл пернат облак и на него просто му беше паднало пердето.
	Те бяха толкова вкусни, просто не можеше да спре с един! И пет минути по-късно се сети, защо е трябвало да прояви повече воля.
	Това бяха диви градски птици, които се хранеха с каквото си намерят по улиците. При това улиците на Анкх-Морпорк. Всяка птица беше като подскачаща, гукаща чумна яма. Със същия успех можеше да си хапне бургер от кучешки лайна и да го съпроводи с двойна порция сок от септична яма.
	Г-н Грайл изстена. Най-добре да си довърши работата тук и да отиде да повърне над някоя оживена улица. Той хвърли бутилката с масло надолу в мрака и взе да рови за кибрита си. Създанията от неговият вид късно се бяха научил да си служат с огъня, защото гнездата пламваха толкова лесно, но в крайна сметка бяха успели да му измислят приложения…
	Високо горе над залата проблесна пламък. Той падна надолу и се приземи върху камарите писма. Маслото пламна със съскане. Сини огнени езици почнаха да се изкачват по стените.
	Станли погледна надолу. На няколко метра от него, осветена от огъня, пълзящ по писмата, се виждаше фигура, свита на пода. До нея лежеше златната шапка с крила.
	Станли погледна нагоре — от огъня очите му блестяха в червено, и видя някой да се засилва от таванските греди към него с раззината уста.
	От тук насетне нещата за г-н Грайл тръгнаха на зле, понеже Станли изпадна в един от своите Малки Моменти.


	Най-важно от всичко беше самочувствието. Влаго го беше изучавал. Някои от старите благородници го притежаваха. То внушаваше, че човек нито за момент не се съмнява, че нещата ще се случат точно, както той е решил.
	Оберкелнерът ги отведе до масата без дори за миг да се поколебае.
	— Можете ли наистина си позволите такава вечеря със заплатата на държавен служител? — попита г-ца Добродуш докато сядаха. — Или ще се наложи да се оттеглим през кухнята?
	— Смятам, че средствата ще ми стигнат — увери я Влаго.
	Той си знаеше, че това е лъжа. В ресторант, където дори горчицата се сервира от отделен келнер, цените винаги хвърчат в небесата. Но точно в момента Влаго не мислеше за пари. Имаше си начини човек да се справи със сметката и беше най-добре да се тревожи за нея на пълен стомах.
	Те си поръчаха ордьоври, които вероятно струваха повече от средната седмична работна заплата. Нямаше смисъл да се търси най-евтиното блюдо в менюто. На теория такова нещо съществува, но някак си, колкото и да търсиш, то никога не се оказва в списъка. За сметка на това обаче имаше множество най-скъпи блюда.
	— Сработихте ли се вече с момчетата? — попита г-ца Добродуш.
	_Момчетата_, отбеляза наум Влаго.
	— О, да, особено на Ангамарад нещата му идват отвътре. Той е роден пощальон.
	— Е да, натрупал е сериозен опит.
	— Каква е тази кутия, закачена на ръката му?
	— Това е съобщение, което е трябвало да достави. Естествено не е оригиналната глинена плочка, която са му поверили. Трябвало е да прави бронзови копия няколко пъти. За един голем дори бронзът не е особено траен. Съобщението е било за Хет, кралят на Тут, от неговите астролози в свещената планина. Съобщавали му, че Морската Богиня е разярена и какви церемонии ще трябва да изпълни, за да я укроти.
	— Но нали Тут все пак е потънал в морето? Той така каза.
	— Да, да, Ангамарад пристигнал твърде късно и бясната приливна вълна потопила острова.
	— И…? — недоумяваше Влаго.
	— И какво?
	— И на него не му ли е хрумвало, че може би вече е безпредметно да се доставя това съобщение?
	— Не. Трябва да погледнете на нещата като голем. Според тях вселената е с форма на поничка.
	— Кръгла или с пълнеж? — вметна Влаго.
	— Определено кръгла, но моля ви да се въздържате от повече кулинарни метафори, защото виждам, че не вземате въпроса на сериозно. Те смятат, че вселената няма начало и край и всички я обикаляме безкрайно, но когато стигнем дадено място отново, не е нужно да постъпваме по същия начин всеки път.
	— Като вторият шанс, който дават ангелите, само дето трябва много да се чака — каза Влаго.
	— Какво имате предвид? — попита г-ца Добродуш.
	— Ъхъм… значи сега той чака отново да настъпи моментът с големия прилив, за да може този път да предаде съобщението на време?
	— Да. Моля, не му изтъквайте всички недостатъци на тази идея. На него му върши работа.
	— Готов е да чака милиони години? — възкликна Влаго.
	— От гледна точка на голема, това не е недостатък. Това е просто въпрос на време. Те не се отегчават. Ако се наложи сами се поправят и е много трудно да бъдат унищожени. Могат спокойно да оцелеят на дъното на морето или потопени в огнена лава. Кой знае, може би Анагамарад ще успее да достави съобщението. Междувременно гледа да не бездейства. Точно като вас, г-н Мустак. Вие напоследък сте толкова зает…
	Тя замръзна с поглед вперен над рамото му. Той видя как дясната й ръка се зарови бясно сред приборите и сграбчи един нож.
	— Проклетникът току-що се появи — изсъска тя. — Грабльо Злат! Извинете ме за момент, само ще отскоча да го убия и ще се върна за пудинга…
	— Да не сте посмяла! — изсъска Влаго в отговор.
	— О? Защо не?
	— Защото не сте подбрала правилния нож. Този е за риба. Ще се изложите така!
	Тя го изгледа свирепо за момент, но после ръката й се отпусна и на лицето й дори се появи нещо като усмивка.
	— Защо в комплекта няма нож за изкормване на богати кръвопийци? — попита тя.
	— Носят го допълнително, ако си поръчате кръвопиец — отвърна Влаго уверено. — Вижте, това не ви е Барабана. Тук нямат навика просто да хвърлят телата върху реката! Тук ще повикат стражата! Вземете се в ръце. Себе си вземете, не ножа! И се пригответе да бягате.
	— Защо?
	— Защото подправих неговия подпис на официална бланка на Компанията, за да получа резервация тук. Затова.
	Влаго се обърна, за да види за първи път този знаменит мъж на живо. Той беше едър като мечка, облечен в редингот, достатъчно широк да побере двама души, и златотъкана жилетка. Какадуто беше кацнало на рамото му, но един келнер вече притичваше с лъскава месингова стойка и вероятно носеше меню за ядки и семена.
	Злат беше придружен от група елегантно облечени хора и докато се придвижваха през залата всички глави се извъртаха след големия мъж. Златото винаги успяваше да създаде свое собствено гравитационно привличане. Около тях щъкаха и се въртяха келнери, заети с разнообразни дреболии, които те изпълняваха толкова съсредоточено, сякаш бяха жизненоважни. Вероятно всеки момент някой от тях щеше да съобщи на Злат, че другите му двама гости вече са пристигнали. Влаго огледа останалата част от ресторанта за… А, да, ето ги там. Защо наемните биячи изглежда никога не успяват да си намерят костюм по мярка?
	Един следеше вратата, един оглеждаше залата и несъмнено имаше поне още един в кухнята.
	… и ето, оберкелнерът, в опит да си изкара бакшиш, любезно уведоми важния гост, че лично се е погрижил за неговите приятели…
	… голямата глава с лъвската грива се извъртя към масата на Влаго…
	… г-ца Добродуш измърмори: „О, богове, той идва насам!“…
	… и Влаго се изправи. Биячите се бяха придвижили. Те нямаше да направят нищо тук, но никой от гостите нямаше да се разтревожи, ако набързо ги ескортират навън за малък разговор в някоя задна уличка. Злат си пробиваше път между масите, изоставяйки за момент учудените си гости.
	Ситуацията опираше или до неподражаемо умение да общуваш с хората, или до измъкване през прозореца. Но пък на Злат щеше да му се наложи да се държи поне донякъде любезно. Все пак имаха публика.
	— Г-н Грабльо Злат — първи заговори Влаго.
	— Самият той, сър — отвърна Злат с широка усмивка, в която нямаше и намек за веселие. — Но аз нямам чест да ви познавам — изглежда ме поставяте в неизгодно положение.
	— Не бих си го и помислил, сър — увери го Влаго.
	— Изглежда съм помолил да ви запазят маса тази вечер, г-н… Мустак?
	— Така ли, г-н Злат? — отвърна Влаго с убедителна невинност, която беше усъвършенствал през годините. — Ние просто решихме да проверим дали няма да се намери свободна маса и с учудване открихме, че имаме късмет!
	— Тогава поне един от нас е бил напълно заблуден, г-н Мустак — каза Злат. — Но кажете ми, вие действително ли сте г-н Влаго фон Мустак, пощенският началник?
	— Да, това съм аз.
	— Не си носите шапката?
	Влаго се окашля.
	— Не съм длъжен да я нося постоянно — обясни той.
	Едрото лице го огледа мълчаливо за момент и после към него се изстреля ръка като ръкавица на ковач.
	— Изключително се радвам да се запознаем, г-н Мустак. Дано късметът ви се задържи такъв и занапред.
	Влаго също подаде ръка, убеден, че мъжът ще я смаже в лапата си, но вместо това усети здравото ръкостискане на един честен човек и срещна твърдият открит (макар и едноок) поглед на Грабльо Злат.
	Влаго беше работил дълго и упорито, за да усъвършенства занаята си и считаше, че се справя доста добре, но ако си носеше шапката, в този момент би я свалил. Беше се изправил срещу истински майстор. Това се усещаше в здравата десница и уверения поглед. Ако се бяха срещнали при други обстоятелства, Влаго смирено би му се примолил да го вземе за чирак. С радост би слугувал на този мъж, само за да има достъп до абсолютното му величие и да научи как се прави номера с трите карти, когато въртиш цели банки вместо карти. Доколкото Влаго можеше да отсъди, и вероятно всеки съдия би отсъдил същото, човекът срещу него беше най-големият мошеник, когото беше срещал. И той дори не го криеше. Това се казваше… стил. Пиратските къдрици, превръзката на окото, дори проклетият папагал с неговите дванадесет и половина процента… това поне никой ли не го забелязваше?* Той показваше на всички точно какъв е, но те само му се усмихваха широко и му се възхищаваха още повече. Беше спиращ дъха талант. Ако Влаго фон Мустак имаше умението да съсипва отделни животи, сега беше срещнал човек, разработил метод за унищожаване на цели цивилизации.
	[* Папагалът на пирата Джон Силвър от „Островът на съкровищата“ крещи „a piece of eight“ — буквално „една осмица“ — това е името на стара испанска златна монета на стойност осем реала. А 1/8 е равна на 12,5%. — (Бел.прев.)]
	Всичко това мина през главата му само за миг, като мълниеносен проблясък. Но тъкмо преди да го осени това прозрение, той забеляза нещо друго, нещо съвсем дребно, като малка рибка стрелваща се пред акула.
	В първия момент, Злат беше _шокиран_, а не просто изненадан. За един момент, толкова кратък, че никой часовник, не би могъл да го отмери, той беше осъзнал, че някъде нещо се е объркало за Грабльо Злат. Този момент бе заличен толкова бързо и умело, че единственото, което остана от него, беше убеждението на Влаго че го е забелязал.
	Той не смееше да пусне ръката на другия мъж, да не би отнякъде да се спусне мълния и да го порази. Все пак, Влаго беше разпознал що за човек е Злат, значи и той трябва да е забелязал, че си има работа с колега.
	— Благодаря ви, г-н Злат — каза на глас Влаго.
	— Разбрах, че сте бил така добър да доставите част от нашите съобщения днес? — изръмжа Злат.
	— За мен беше удоволствие, сър. Ако има нещо друго, с което да сме ви полезни, моля само кажете.
	— Хмм. В такъв случай, позволете ми поне да се погрижа за вечерята ви, пощенски началник. Вашата сметка ще бъде добавена към моята. Моля, поръчайте, каквото желаете. А сега, ако ме извините, трябва да се върна при… другите си гости.
	Той се поклони на г-ца Добродуш, която всеки момент щеше да избухне, и се отдалечи.
	— Управата би искала да ви благодари, задето решихте да не убивате гостите — пошегува се Влаго като сядаше. — А сега най-добре…
	Той замръзна с втренчен поглед.
	Г-ца Добродуш, която се канеше да му изсъска, погледна лицето му и се поколеба.
	— Да не ви е зле? — попита тя.
	— Те… горят — каза Влаго, облещил поглед.
	— Богове, как само пребледняхте!
	— Думите… те крещят… усещам миризма на опърлено!
	— Някой там си е поръчал фламбирани палачинки. Миризмата идва от… — тя спря и подуши въздуха. — Вярно обаче че мирише на изгоряла хартия…
	Хората се огледаха любопитно, когато столът на Влаго полетя и се строполи назад.
	— Пощата гори! Сигурен съм! — изкрещя той и се втурна навън.
	Г-ца Добродуш го настигна във фоайето, където един от телохранителите на Злат го беше сграбчил. Тя потупа мъжа по рамото и когато той се обърна към нея да я избута, тя тропна решително с крак. Докато той крещеше, тя повлече обезумелия Влаго навън.
	— Вода… трябва да намерим вода — изстена той. — Те горят! Те всички горят!


>	Глава десета
>	Изгарящи думи
#	В която Станли запазва спокойствие — Героизмът на Влаго — Издирването на котки никога не е добра идея — Нещо в мрака — Среща с г-н Грайл — Огън и вода — Г-н Мустак сътрудничи на стражата — Танц на ръба на лудостта — Г-н Мустак оценява религията — Време на възможности — Шнолата за коса на г-ца Макалариат — Чудото

	Писмата горяха.
	Част от тавана се срути и добави още писма в пламъците. Огънят вече обхващаше горните етажи. Докато Станли влачеше г-н Грош по пода, отгоре се откърти още една голяма част от мазилката и се разби на плочите, а писмата, които се изсипваха след нея, вече бяха в пламъци. Дим, гъст като супа, се кълбеше под високия таван. Станли изтегли стареца до съблекалнята и го сложи на леглото му. Той не пропусна да прибере и златната шапка, защото беше сигурен, че г-н Мустак много ще се ядоса, ако я изгуби. След това той затвори вратата и смъкна от рафта над леглото на Грош Книга Постановления. След това запрелиства страниците методично, докато откри отметката, която беше оставил там само преди минута, на раздел Как да постъпим в случай на пожар.
	Станли винаги следваше правилата. Ужасни неща се случваха, ако човек не спазваше правилата.
	До тук той беше отметнал точка 1: При установяване наличието на пожар, запазете спокойствие.
	Затова сега премина към точка 2: Извикайте „Пожар!“ високо и ясно.
	— Пожар! — извика той и отметна точка 2 с молива си.
	Следваше точка 3: Ако е възможно, опитайте да потушите огъня.
	Станли отиде до вратата и я отвори. Пламъци и дим се втурнаха в стаята на талази. Той ги разглежда съсредоточено за момент, а после поклати глава и затвори вратата.
	Точка 4 гласеше: Ако се окажете притиснати от огъня, потърсете изход. Не отваряйте врати, ако усетите че са горещи. Не използвайте стълбите, ако те горят. Ако не намирате никакъв изход, запазете спокойствие и изчакайте а) спасители или б) смърт.
	Това беше в общи линии. Светът на топлийките беше простичък и Станли го познаваше, както златна рибка познава аквариума си, но всичко останало беше ужасно сложно и затова беше важно да се спазват правилата.
	Той погледна нагоре към зацапаните малки прозорци. Те бяха твърде тесни, за да успеят да се измъкнат през тях, пък и многобройните слоеве боя, нанесени един върху друг, на практика ги бяха заварили към рамките им. След като не можеше да отвори прозорец, Станли внимателно счупи едно стъкло, за да влезе малко въздух. След това записа стъклото в книгата за нанесени повреди.
	Г-н Грош все още дишаше, макар от гърдите му да се разнасяше неприятен бълбукащ звук. В съблекалнята имаше Аптечка, защото Постановленията го изискваха, но тя съдържаше само малко парче марля, шишенце с нещо черно и лепкаво и резервните зъби на г-н Грош. Г-н Грош му беше забранил да пипа домашно приготвените лекарства и понеже не беше необичайно някое от тях да се взриви нощем, Станли чинно следваше това правило.
	В Постановленията не се казваше: „Ако ви връхлети грамадно пищящо създание цапардосайте го здраво през устата с кесийка топлийки“ и Станли се зачуди дали да го запише в книгата. После обаче реши, че това ще е унищожаване на пощенска собственост, а такова нещо можеше да му докара неприятности.
	След като беше опитал безрезултатно всички останали посоки на действие, Станли седна и запази спокойствие.


	Писмата валяха над града леко като сняг. От пропукания покрив на пощата изригваше фонтан от пукащи пламъци и част от писмата все още горяха, когато достигнеха земята. Някои бяха напълно овъглени и по тях пробягваха искри, иронично напомнящи умиращото мастило. Други — всъщност доста други — бяха се понесли над града незасегнати от огъня и сега се спускаха надолу в леки спирали, все едно съобщения изпратени от някой изключително претенциозен бог.
	Влаго си раздра сакото докато си пробиваше път през навалицата.
	— Хората вероятно са се измъкнали — каза г-ца Добродуш, която потракваше до него.
	— Мислите ли? — попита Влаго.
	— Ако трябва да съм честна, най-вероятно не. Не и ако това е дело на Злат. Съжалявам, не ме бива много да утешавам.
	Влаго спря и се опита да прецени ситуацията. Пламъците се издигаха от покрива в единия край на сградата. Входната врата и цялата лява част изглеждаха незасегнати. Влаго обаче знаеше, че огънят е подла гадина. Той си тлее и чака търпеливо, докато някой отвори врата да провери как върви. Тогава огънят си поема мощно дъх и ти заварява очните ябълки към черепа.
	— Най-добре да вляза вътре — каза Влаго и после добави. — Ъм… няма ли да кажете нещо като: „Не, недейте, няма нужда да проявявате чак такава смелост“?
	Група хора бяха организирали верига с кофи и подаваха вода от близък фонтан. Със същия успех някой можеше да пробва да плюе по слънцето.
	Г-ца Добродуш хвана едно горящо писмо във въздуха, запали си цигарата с него и пое дима.
	— Не, недейте, няма нужда да проявявате чак такава смелост — каза тя. — Така добре ли е? Ако все пак решите да влезете, отляво изглежда е чисто. Пазете се обаче. Говори се, че Злат държи на служба вампир. От дивите.
	— Аха. Но пък огънят ги убива, нали? — Влаго отчаяно търсеше нещо положително в цялата ситуация.
	— Огънят убива всичко, г-н Мустак — каза г-ца Добродуш. — Убива всичко.
	Тя го сграбчи за ушите и му залепи голяма целувка. Наистина беше като да целунеш пепелник, но пак беше приятно.
	— Като цяло, бих предпочела да се измъкнете от там жив — каза тя тихо. — Сигурен ли сте, че не искате да изчакате? Момчетата скоро ще са тук.
	— Големите? Те са в почивка!
	— Да но трябва да се подчиняват на своята Повеля. Огънят означава, че има хора в опасност. Те ще го подушат и ще са тук до минути, вярвайте ми.
	Влаго се поколеба, загледан в лицето й. А хората пък се бяха загледали в него. Беше наложително да влезе в сградата. Противното не се връзваше с персонажа на пощенския началник. Проклет да е Ветинари!
	Той поклати глава, обърна се и се затича към вратата. Най-добре да не мисли какво прави. Да не мисли колко глупаво постъпва. Опипа врата… сякаш беше хладна. Отвори я внимателно… отвътре го лъхна въздушна струя, но не последва експлозия. Голямата зала беше осветена от пламъците, но те бяха високо над главата му и, ако се движеше внимателно и избягваше препятствията, щеше да се добере до врата към съблекалнята.
	Той я отвори с ритник.
	Станли вдигна поглед към него от марките си.
	— Здравейте, г-н Мустак — поздрави го той. — Аз запазих спокойствие. Но мисля, че г-н Грош не се чувства добре.
	Старецът лежеше на леглото си и не изглеждаше да чувства, каквото и да било.
	— Какво се е случило с него? — попита Влаго като го повдигна внимателно. Г-н Грош беше кожа и кости.
	— Беше нещо като голяма птица, ама аз го прогоних — обясни Станли. — Ударих го през устата с кесийка топлийки. Аз… имах Малък Момент, сър.
	— Ами добре тогава. Можеш ли да ме последваш?
	— Само да взема марките. И кутията с парите. Г-н Грош я държи под леглото си на сигурно място — после момчето засия. — А ето и шапката ви. Аз запазих спокойствие.
	— Браво на теб. Сега гледай да вървиш плътно след мен, разбра ли?
	— А какво ще стане с г-н Писанчо, г-н Мустак? — внезапно се разтревожи Станли.
	В залата отвън се чу трясък и пукотът на огъня се усили.
	— Кой? Г-н Пис… Котката? Майнат… — Влаго съобрази с кого разговаря. — Той сигурно вече е отвън и доволно си хапва печен плъх. Хайде тръгвай де.
	— Ама той е пощенска котка! — възрази Станли. — Никога не е излизал навън.
	Обзалагам се, че тази вечер се е престрашил, помисли си Влаго. Но в гласа на младежа се усещаше надигащата се паника.
	— Нека да изведем г-н Грош от тук — каза той, като се измъкваше през вратата със стареца на ръце. — После аз ще се върна за Пис…
	Една горяща греда се строполи насред залата и изпрати рой искри и горящи пликове в спирала нагоре към основната огнена маса. С рев този възходящ огнен водопад, същинска стена от пламъци, се издигна през всички етажи и изхвърча през покрива. Това беше съпроводено с грохот. Огънят беснееше свободен и се стараеше да извлече всичко възможно от свободата си.
	Част от Влаго фон Мустак се радваше да се отърве от това място. Но друга една нова притеснителна част си мислеше: Нещата бяха почнали да се подреждат. Всичко вървеше добре. Марките наистина щяха да проработят. Беше почти толкова приятно, колкото живота извън закона, само дето не вършиш престъпления. Беше забавно.
	— Хайде, Станли! — сопна му се Влаго, като обърна гръб на ужасната гледка и пленителните мисли. Момчето го последва неохотно, като викаше проклетата котка, чак докато се измъкнаха навън.
	Въздухът отвън го преряза като с нож, но пък тълпата бурно го аплодира и после блесна светкавица, която Влаго вече от опит знаеше, че няма да му донесе нищо добро.
	— Добра вечер, гозподин Музтак — радостно го приветства Ото Вик. — Дума да няма, ако ни трябват новини, дозтатъчно е просто да ви зледваме.
	Влаго не му обърна внимание, а си проправи път до г-ца Добродуш, която, той не пропусна да забележи, не си беше точно изгубила ума от тревога.
	— Има ли лечебница в този град? Или изобщо свестен лекар?
	— Сещам се за безплатната болница Лейди Сибил — каза г-ца Добродуш.
	— Там вършат ли добра работа?
	— Някои хора не умират.
	— Толкова са добри, значи? Закарайте го там веднага! Аз трябва да се върна за котката!
	— Вие ще се върнете _там вътре_, за една _котка_?
	— Ама той е г-н Писанчо — отвърна Станли разпалено. — Той е роден в пощенската станция.
	— Няма смисъл да се спори с него — Влаго се обърна пак към сградата. — Погрижете се за г-н Грош, моля.
	Г-ца Добродуш погледна надолу към изцапаната с кръв риза на мъжа.
	— Изглежда някакво създание се е опитало да го… — подхвана тя.
	— _Нещо е паднало върху него_ — прекъсна я Влаго.
	— Това не може да е причинило…
	— Нещо е паднало върху него — натърти пак Влаго. — Това се е случило.
	Тя го погледна в лицето и се съгласи.
	— Добре. Нещо е паднало върху него. Нещо с големи нокти.
	— Не, отломък от греда с множество пирони, стърчащи от нея, нещо такова. Съвсем очевидно така е станало.
	— Очевидно значи?
	— Именно, очевидно, това се е случило — каза Влаго и се отдалечи преди да последват още въпроси.
	Нямаше смисъл да замесват стражата, разсъждаваше Влаго докато бързаше към вратата. Те ще се скупчат наоколо, той нямаше да може да отговори на въпросите им, а по негови наблюдения стражниците много държаха непременно да арестуват някого. „Защо смятате, че е бил Грабльо Злат, г-н… Мустак ли казахте? О, просто имате такова чувство? Това е своеобразен ваш талант? Странна работа и на нас понякога ни идват такива чувства. Лицето ви ми се струва много познато, г-н Мустак. Откъде казахте, че сте?“.
	Не, нямаше смисъл да се привлича вниманието на стражата. Те можеха да създадат неприятности.
	Един прозорец по горните етажи се взриви навън и пламъците плъзнаха нагоре по покрива. Влаго се сниши в рамката на вратата, когато отгоре се посипа стъкло. Що се отнася до Писанчо… ами, явно трябваше да намери проклетата котка. Ако не успееше лошо му се пишеше. Ако не рискуваше поне известна част от живота си и, ако не опърлеше поне някой крайник, нямаше да може да живее със себе си.
	Нима тази мисъл наистина се беше родила в неговата глава?
	О, богове. Ето че си беше изгубил ума. Не помнеше кога точно се е сдобил с ум, но сега категорично усещаше, че е изчезнал. Това се случва, като почнеш да живееш на заплата. И не беше ли го предупредил дядо му да стои настрана от жени, нервни като обръсната маймуна? Всъщност, май не беше споменавал такова нещо, понеже интересите му се свеждаха предимно до кучета и бира, но определено е трябвало да го предупреди.
	Споменът за раните на г-н Грош не спираше да тормози въображението му. Изглежда някой с големи нокти беше замахнал към гърдите на стареца и само дебелата униформа е попречила да го разпори. Такова нещо не беше присъщо на вампир. Те не действаха толкова мърляво нито биха похабили храната по такъв начин. Въпреки това Влаго се въоръжи с отломък от строшен стол. Беше отлично заострен. А най-хубавото на подхода „кол в сърцето“ беше, че убива всички, не само вампирите.
	Още части от тавана бяха пропаднали на пода, но Влаго успяваше да се промъкне между отломките. Главните стълби бяха в близкия край на залата и засега не бяха засегнати от огъня, но димът се стелеше по тях като килим. В другия край на залата, където бяха струпани камарите стари писма, огънят беснееше.
	Той вече не чуваше гласът ни писмата. Съжалявам, помисли си Влаго, направих всичко по силите си. Не е моя вината…
	Добре, сега какво? Можеше поне да си вземе кутията от офиса. Щеше да е жалко да изгори. Някои от химикалите, които съдържаше, се намираха изключително трудно.
	Офисът беше задръстен с дим. Той измъкна кутията изпод бюрото си и тогава забеляза златния костюм, висящ на закачалката. Трябваше да го вземе, нали така? Не можеше просто да го остави да изгори. Нямаше как да обясни защо се е върнал за кутията, но виж, костюмът му беше… необходим. Писанчо не се виждаше никъде. Трябва да се беше измъкнал. Нямаше ли такова правило, че котките напускат потъващите кораби? Или това беше за плъховете? Е, ами тогава котките не биха ли последвали плъховете? Така или иначе, дим се процеждаше през дъските на пода и се носеше надолу от горните етажи, така че нямаше никакво време да се мотае. Беше потърсил котката на всички логични места. Нямаше логика да я търси там, където тонове горяща хартия можеше да му се изсипят на главата.
	Това беше отлична стратегия, която рухна в момента, в който видя котаракът долу в залата. Той го разглеждаше с интерес.
	— Писанчо! — извика Влаго, но много му се щеше да не го беше правил. Има имена, които просто не върви да се крещят в горяща сграда.
	Котката го погледна и се отдалечи с лека стъпка. Влаго я последва като сипеше проклятия и я видя да изчезва надолу към подземието.
	Котките са интелигенти създания, нали така? Значи някъде там сигурно имаше друг изход навън… трябваше да има…
	Влаго дори не погледна нагоре, когато чу пропукването на дърво над главата си. Вместо това се втурна надолу като вземаше стъпалата по пет наведнъж. Ако съдеше по звука, голяма част от сградата се строполи на пода зад гърба му и порой искри се втурнаха надолу в прохода към подземието, като му опърлиха врата.
	Значи, нямаше връщане назад. Но пък в подземията имаше шахти за въглища, които се отварят навън и други подобни, нали така? И бяха хладни и безопасни и…
	… идеалното място да се скриеш и да си ближеш раните, ако някой ти напълни устата с топлийки.
	Въображението е ужасен спътник.
	Тя беше споменала вампир. А Станли каза, че е ударил нещо като „голяма птица“ с кесията топлийки. Станли Унищожителят на вампири с топлийки. Човек не би могъл да си го представи, ако не беше виждал Станли в един от неговите, както г-н Грош ги наричаше, Малки Моменти.
	Все пак, вероятно не би било възможно да се убие вампир с топлийки…
	Именно след подобна мисъл човек осъзнава, че колкото и да се оглежда зад себе си, не може да гледа във всички посоки едновременно, все нещо остава зад него. Влаго залепи гръб о студената каменна стена и се плъзна встрани докато стената свърши и усети зад себе си рамка на врата.
	От там се процеждаше синкавото сияние на Сортировачката.
	Влаго надникна в помещението и видя, че Писанчо се е свил точно под машината.
	— Напълно типично за котка — каза си той като се взираше в сенките. — Хайде, Писанчо, ела при чичо Влаго. Моля те?
	Той въздъхна, закачи костюма на старите полици за сортирани писма и коленичи на пода. Как се взема котка в ръце? Не му се беше случвало преди. В кучкарника, където дядо му развъждаше муштауцери, не се свъртаха много котки. Ако се появеше някоя, тя обикновено служеше като ордьовър.
	Той протегна ръка към котката и тя веднага сви уши и му изсъска.
	— Да не искаш да се изпечеш тук долу? — подкани я Влаго. — Без нокти, моля.
	Котката почна да ръмжи и Влаго осъзна, че тя всъщност не гледа директно в него.
	— Добър Писанчо — каза той като усещаше ужасът да се надига в гърдите му.
	Едно от основните правила при ориентиране във враждебна среда беше: да не ти пука за котката. И ето че средата внезапно беше станала подчертано враждебна.
	Друго важно правило в такава ситуация: не се обръщай бавно да погледнеш зад гърба си. Защото там, разбира се, нещо те дебне. Не е котката. Майната й на котката. Нещо съвсем друго.
	Той се изправи и стисна здраво дървения кол с две ръце. Трябва да е точно зад мен, нали? Естествено, че проклетото нещо е точно зад проклетия ми гръб! Ама, разбира се! Къде другаде би могло да бъде!
	Чувството за страх му напомняше чувството, което го обземаше, когато някой „клиент“ оглеждаше стъкления „диамант“. Моментът се проточваше, всичките му сетива се изостряха и в устата си усещаше метален вкус.
	Не се обръщай бавно. Обърни се със замах.
	Той се извъртя, изкрещя и замахна. Дървеният кол се удари в нещо, което почти не помръдна.
	Дълго бледо лице му се ухили в синкавата светлина. При това се показаха няколко реда остри зъби.
	— Пропусна и двете ми сърца — каза г-н Грайл, като плюеше кръв.
	Влаго отскочи назад в момента, в който тънка ръка с остри нокти изплющя във въздуха, но задържа кола пред себе си, като го използваше да държи създанието на разстояние.
	Банши, помисли си той. О, по дяволите…
	Когато Грайл помръдна, черната му кожена пелерина за момент се разтвори и разкри тънката като скелет фигура под нея. Вероятно беше от полза да се знае че въпросната пелерина са всъщност крила. Баншите бяха единственият хуманоиден вид, който в хода на еволюцията си беше добил способността да лети. Вероятно понеже живееха някъде в дън горите тилилейски, където им се налагаше да ловуват летящи катерици и подобни. Беше интересно също да се знае причината, поради която се считаше, че вик на банши предвещава смърт, макар че нямаше особено полза от това знание.
	Викът означаваше, че някой банши е по следите ти. И няма смисъл да се оглеждаш зад гърба си. Защото той е над главата ти.
	Не се срещаха много диви екземпляри, дори в Юбервалд. Но Влаго помнеше съветите на хора, които бяха оцелели след среща с банши. Трябва да се пазиш от устата му — зъбите са зловещи. Не се опитвай да го удряш в гърдите — летателните мускули са твърди като броня. Баншите не са много силни, но сухожилията им са като стоманени кабели и в комбинация с дългите ръце, могат спокойно да ти отнесат главата…
	Писанчо се сви още по-навътре под Сортиращата машина с вой. Грайл отново замахна към Влаго и го последва, когато той отстъпи.
	… но вратът им може да се прекърши лесно, ако успееш да се приближиш достатъчно и когато надават своя крясък, се налага да затворят очи.
	Грайл пристъпваше напред и въртеше глава лудо. Влаго вече нямаше накъде да отстъпва, затова хвърли дървения кол и вдигна ръце.
	— Добре, предавам се. Гледай само да ме довършиш по-бързо.
	Създанието постоянно хвърляше поглед към златния костюм. По това баншите много приличаха на свраките — умираха си за лъскави неща.
	Влаго проследи погледа му и обясни любезно:
	— Ще ми трябва за по-късно — имам излизане тази вечер.
	Грайл се поколеба. Той беше ранен, дезориентиран и беше ял противни гълъби. Искаше само да се измъкне навън високо в хладното небе. Тук всичко беше прекалено сложно. Имаше прекалено много миризми, твърде много мишени, върху които да се съсредоточи.
	За баншите най-важен беше моментът на атаката, когато се хвърляха напред с все зъби, нокти и телесна маса. Грайл обаче пристъпваше несигурно напред-назад и се опитваше да реши как да постъпи. Нямаше достатъчно място да разпери крила, не можеше да се измъкне от тук, но пък плячката беше точно пред него… инстинкт, емоции и някаква бегла рационална мисъл се бореха в прегрялата му глава.
	Накрая инстинктът спечели. Спускането напред с протегнати нокти беше вършило работа на баншите милиони години. Защо да не проработи и сега?
	Той отметна глава, изкрещя и се хвърли напред.
	Влаго направи същото, но сви глава, за да избегне дългите ръце. Това не беше обичайно поведение за плячка: тя трябваше или да се е свила на кълбо или да бяга. Вместо това рамото на Влаго го удари в гърдите.
	Създанието беше изключително леко.
	Влаго усети един нокът да се впива в ръката му тъкмо преди да метне Грайл върху Сортировачката и самият той да се хвърли на пода. В един ужасен миг си помисли, че може би е пропуснал колелото и, че създанието ще се изправи отново, но след малко вбесеният г-н Грайл спря да се извива и се чу нещо като…
	… блоп…
	… последвано от тишина.
	Влаго остана да лежи на хладния камък докато сърцето му забави ритъм до там, че се различаваха отделни удари. Както си лежеше, той усещаше, че нещо лепкаво се стича отстрани по машината. Изправи се бавно, олюлявайки се и огледа останките на създанието. Ако беше професионален герой щеше да каже нещо като „Дадох му да се разбере“. Но понеже героизмът не му беше присъщ, вместо това той повърна. Тялото явно не функционира правилно, когато съществени негови части не споделят същата време-пространствена рамка, като останалите части, но определено изглеждаше по-живописно.
	Като притискаше окървавената си ръка към тялото, Влаго се наведе и потърси г-н Писанчо под машина.
	Налагаше се да изведе котката оттук, помисли си той смътно. Това просто трябваше да се случи. Човек, който се втурва в горяща сграда, за да спаси една тъпа котка и успее да се измъкне от там с котката на ръце е герой, макар и не особено интелигентен герой. Ако обаче излезе с празни ръце, е просто идиот.
	Приглушен трясък над главата му подсказа, че сградата продължава да се руши. Въздухът беше като в пещ.
	Писанчо се отдръпна от протегнатата му ръка.
	— Слушай — изръмжа му Влаго, — необходимо е героят да излезе с котката в ръце. Никъде не се казва, че котката непременно трябва да е жива…
	Той се стрелна напред, сграбчи животното и го извлачи изпод машината.
	— Добре — възкликна и взе костюма си в другата ръка. По него бяха попаднали няколко бучки банши, но си помисли разсеяно, че вероятно има някакъв начин да се отстранят.
	Затътри се към коридора. И в двете посоки пътят беше отрязан от огнена стена, а Писанчо избра точно този момент да впие всичките си нокти в ръката му.
	— Ох — каза си Влаго. — А дотук вървеше толкова добре…
	— Г-н Муштак! Добре Ли Сте, Г-н Муштак?


	Големите се справяха с пожара като отнемаха от него самият огън. Изваждаха от горящата сграда всичко, което гореше. При това с хирургическа точност. Скупчваха се по краищата на огъня и го лишаваха от предмети, които горят. Обграждаха пламъците, притискаха ги и после ги стъпкваха до смърт.
	Големите можеха да оцелеят в течна лава и разтопено желязо. Дори да бяха в състояние да изпитват страх, един обикновен градски пожар нямаше да ги изплаши.
	Ярко червени ръце отместиха нажежените отломки от стълбите. Влаго погледна нагоре и установи, че равномерният огнен пейзаж е нарушен от тялото на г-н Помпа. Той сияеше ярко оранжев. Дребни прашинки, полепнали по глината му, съскаха и тлееха.
	— Радвам Се Да ви видя, Г-н Муштак! — избумтя големът жизнерадостно, като захвърли една пращяща греда настрани. — Разчистихме Ви Проход До Външната Врата! Най-Добре Побързайте!
	— Ъм… благодаря! — изкрещя Влаго, за да надвика ревът на пламъците.
	Отвън наистина го чакаше разчистен участък, отвеждащ чак до примамливо отворената хладна врата. В далечния края на залата други големи спокойно изхвърляха горящия паркет навън през дупка в стената, без изобщо да се трогват от огнените стълбове, танцуващи около тях.
	Горещината беше нетърпима. Влаго присви глава, стисна ужасената котка пред гърдите си и се втурна напред, понеже усети, че вратът му ще пламне всеки момент.
	От там насетне всичко се сля в един спомен. Трясък високо над главите им. Металическо избумтяване. Ангамарад поглежда нагоре, а съобщението, прикрепено към ярко червената му ръка, сияе в огнено жълто. Десет хиляди тона дъждовна вода се изсипват надолу сякаш на забавен кадър. Студената вода се блъсва в нажежения голем…
	… експлозия…
	Пламъците стихнаха, звуците заглъхнаха, светлината изчезна.


	— АНГАМАРАД.
	Ангамарад погледна ръцете си. Нямаше глина, само чиста, абсолютна, изпепеляваща жарава, която някак успяваше да оформи пръсти.
	— АНГАМАРАД, повтори ехтящият глас.
	— Изгубил Съм Глината Си — каза големът.
	— ДА — потвърди Смърт. — ТОВА Е ОБИЧАЙНО. ТИ СИ МЪРТЪВ. СМАЗАН. ВЗРИВИ СЕ НА МИЛИОН ПАРЧЕТА.
	— Тогава Кой Сега Слуша Повелята?
	— ВСИЧКО ОСТАНАЛО ОТ ТВОЯТА ЛИЧНОСТ, КОЕТО НЕ БЕШЕ ГЛИНА.
	— Ще Ми Заповядаш Ли Нещо? — попита остатъкът от личността на Анагамарад.
	— ПО-СКОРО НЕ. НАМИРАШ СЕ НА МЯСТО, КЪДЕТО ВЕЧЕ НИКОЙ НЯМА ДА ТИ КАЗВА КАКВО ДА ПРАВИШ.
	— Какво Да Правя Сега?
	— СТРУВА МИ СЕ, ЧЕ НЕ ЧУ ПОСЛЕДНАТА МИ ЗАБЕЛЕЖКА.
	Ангамарад седна. Това място доста му напомняше океанското дъно, само дето тук под краката си имаше пясък, а не тиня.
	— ОБИКНОВЕНО ХОРАТА РЕШАВАТ ДА ПРОДЪЛЖАТ НАПРЕД — подсказа му Смърт. — ПРЕМИНАВАТ В ОТВЪДНОТО.
	— Аз Смятам Да Остана Тук.
	— ТУК? НО ТУК НЯМА НИЩО — каза Смърт.
	— Да, Знам — отвърна големът. — Идеално Е. Аз Съм Свободен.


	В два сутринта започна да вали.
	Можеше и да е по-зле. Можеше да валят змии или дъждът да бъде киселинен.
	Някои от стените бяха оцелели и крепяха малка част от покрива. Това означаваше, че все още е налице някаква сграда.
	Влаго и г-ца Добродуш седяха на топлите развалини пред съблекалнята, която беше кажи-речи единствената оцеляла стая с всички характеристики на стая. Големите бяха стъпкали остатъка от огъня, бяха подпрели останките да не рухнат и после тихо се бяха оттеглили да продължат да доказват, че не са чукове до залез слънце.
	Г-ца Добродуш държеше полу-разтопена бронзова плочка в ръце и я въртеше насам-натам.
	— Осемнадесет хиляди години — прошепна тя.
	— Това беше резервоарът за дъждовна вода — каза Влаго с отсъстващ поглед.
	— Огън и вода — мърмореше си тя. — Но не и двете заедно.
	— Не може ли… да се изпече наново или нещо такова? — още докато го казваше, Влаго осъзнаваше, че предложението е безнадеждно. Той беше видял големите да събират остатъците.
	— Не е останало достатъчно. Само прах, смесена с всичко останало — каза г-ца Добродуш. — Той искаше само да бъде полезен.
	Влаго погледна останките от писмата. Потопът беше превърнал овъглената хартия в каша и я беше натикал във всеки възможен ъгъл.
	Те искаха само да бъдат доставени, помисли си той. В такива моменти девет хиляди години престой на морското дъно му се струваха примамливи.
	— Той се канеше да чака докато вселената измине пълен кръг, знаехте ли?
	— Да, вие ми казахте — отвърна Влаго.
	Нищо не мирише по-тъжно от влажна обгоряла хартия, помисли си той. Миризмата сякаш казваше: Това е Краят.
	— Ветинари няма да възстанови сградата, да знаете — продължаваше г-ца Добродуш. — Злат ще намери хора, които да се развикат, че това са пари от хазната хвърлени на вятъра. Той има приятели. Хора, които му дължат пари и услуги. Бива го да трупа такива приятели.
	— Точно Злат стои зад пожара — каза Влаго. — Беше шокиран, когато ме вида в ресторанта. Очаквал е да бъда тук.
	— Никога няма да успеете да го докажете.
	Влаго се съгласи тихо в размътената си от дима глава. Стражата се беше появила много по-бързо, отколкото Влаго очакваше от градски полицаи. И наистина бяха довели върколак със себе си. Повечето хора вероятно го виждаха като великолепно на вид куче, но ако човек беше израсъл в Юбервалд с дядо, развъждащ кучета, нямаше как да пропусне белезите. Този тук носеше каишка и се въртеше със сумтене около все още тлеещите въглени докато откри някаква интересна миризма сред димящите останки.
	Те бяха поровили около мястото, където душеше върколакът и тогава последва леко смущаващ разпит. Влаго се беше постарал да се държи на ниво, доколкото беше възможно в тези обстоятелства. Важното беше в никакъв случай да не признава истината. Ченгетата така или иначе си знаеха, че хората ги лъжат, нямаше смисъл да им създава излишна работа.
	— Скелет с крила? — беше възкликнал Влаго с възможно най-неподправена изненада.
	— Да, сър. Горе-долу с човешки ръст, но много… тежко увреден. Може дори да се каже обезобразен. Чудно ми е дали знаете нещо по въпроса? — този стражник беше капитан и Влаго не беше успял да го проумее. Лицето му беше спокойно и не издаваше никакви излишни емоции. Нещо у него подсказваше, че той вече знае отговорите, но задава въпросите, просто за да следва процедурата.
	— Дали не е бил някой по-едър гълъб? Сградата беше пълна с тях — беше предположил Влаго.
	— Съмнявам се, сър. Ние смятаме, че е бил банши, г-н Мустак — беше го информирал капитанът търпеливо. — Те се срещат много рядко.
	— Мислех, че те само викат по покривите на хората, които скоро ще умрат — беше казал Валго.
	— Това е вярно за цивилизованите екземпляри, сър. Дивите банши предпочитат да причиняват смъртта, вместо само да я оповестяват. Вашият млад служител каза, че е ударил нещо?
	— Вярно, Станли спомена, че видял нещо да прелита наоколо, но аз помислих, че трябва да е бил…
	— … някой по-едър гълъб? Разбирам. И нямате представа как е започнал огънят? Знам че тук ползвате обезопасени лампи.
	— Опасявам се, че камарите с писма спонтанно са се възпламенили — Влаго вече беше обмислил този въпрос.
	— Никой не се е държал странно напоследък?
	— В пощата? Тук е невъзможно да се прецени дали някой е странен, капитане, вярвайте ми.
	— Не сте получавал заплахи? Или може би някой ви има зъб?
	— Нищо такова.
	Капитанът беше въздъхнал и беше прибрал тефтерчето си.
	— Въпреки това ще оставя двама стражници на пост пред сградата за през нощта. Поздравления, за дето спасихте котката, сър. Хората наистина ви се зарадваха, като я измъкнахте. Само още нещо…
	— Да, капитане?
	— Защо един банши — или да речем, един едър гълъб — би нападнал г-н Грош?
	Влаго веднага беше съобразил — шапката!, но беше отговорил:
	— Нямам идея.
	— Да, сър, убеден съм, че нямате — беше се съгласил капитанът. — Откъде ще имате. Аз съм Капитан Айрънфаундерсън, сър. Но повечето хора ме наричат Капитан Керът. Ако ви хрумне още нещо, моля не се колебайте да се свържете с мен. Нашата задача е да защитаваме гражданите.
	Така ли, и как бихте защитили гражданите от един банши? — беше се озъбил наум Влаго. Явно подозирате Злат, браво на вас. Но хора като него не си губят времето да се тревожат за закона. Те никога не го нарушават, наемат си хора да го нарушат вместо тях. И никога, никъде няма дори късче доказателство.
	Тъкмо преди капитанът да се обърне да си ходи, Влаго можеше да се закълне, че върколакът му намигна.
	Сега, докато дъждът вдигаше пара по все още горещите камъни, Влаго огледа тихите пламъци наоколо. Те се издигаха от местата, където големите бяха струпали горящите отломки. Типично за Анкх-Морпорк, нощни създания се бяха надигнали като мъгла и се бяха скупчили, привлечени от топлината.
	Щеше да е нужно цяло състояние, за да се възстанови сградата. Е, в интерес на истината, той разполагаше с цяло състояние. Досега беше мислил за него само като натрупани точки в една игра. Но играта беше дело на Албърт и компания, а не на един невинен пощальон, и беше приключила с тяхната смърт.
	Той свали златната си шапка и я огледа. Пелк го беше нарекъл аватар. Земно въплъщение на божествена същност. Но той не беше бог. Беше измамник в златен костюм и ето, че с измамите му беше свършено. Защо сега не му се явеше някой ангел? Къде са боговете, когато се нуждаеш от тях?
	_Боговете можеха да му помогнат._
	Шапката проблясваше в светлината от огъня и в същото време някакво прозрение проблесна в главата му. Влаго затаи дъх, за да не стресне плахата нова мисъл. Тя беше съвсем простичка. Но не би хрумнала на никой честен човек…
	— Това, от което се нуждаем… — подхвана той.
	— Да? — подкани го г-ца Добродуш.
	— Е музика! — заяви Влаго.
	Той се изправи и сви ръце на фуния пред устата си.
	— Хей, хора, случайно някой тук да свири на банджо? Нещо със струни? Ще дам по една доларова марка, с изключителна колекционерска стойност, на всеки, който може да подкара някакъв вид валс. Нали знаете, едно-две-три, едно-две-три?
	— Напълно ли сте се побъркал? — попита г-ца Добродуш. — Вие явно…
	Тя млъкна, когато дрипав мъж потупа Влаго по рамото.
	— Аз свиря на банджо — каза той. — А приятелят ми Хъмфри свири на хармоника като хала. Ще ти струва един долар, сър, ама на монети, ако не възразяваш, ’щото аз, видиш ли, тъй и не се научих да пиша и не познавам никой, който да знае да чете.
	— Прекрасна моя г-це Добродуш — обърна се Влаго към нея с дива усмивка. — Не може ли да ви наричам по някакъв друг начин? Някакво симпатично умалително име или прякор, който да е приемлив за вас?
	— Пиян ли сте? — настойчиво попита тя.
	— За съжаление, не — каза Влаго. — Но ми се ще да бъда. Е, г-це Добродуш? Хайде де, та аз спасих дори костюма!
	Тя беше искрено озадачена и отговорът й се изплъзна преди естествено присъщият й цинизъм да му отреже пътя.
	— Брат ми ме наричаше… ъъ…
	— Да?
	— Човекоядката — изтърси тя. — Но той го казваше в положителен смисъл. Да не сте посмял да го ползвате.
	— Вие сте такава драка. Защо не ви наричам Трънчо?
	— Трънчо? Амиии, мисля, че ще го преживея. Следователно и на вас ще ви се размине. Но сега сериозно не е време за танци…
	— Напротив, Трънчо — възрази Влаго цял засиял сред утихващите пламъци, — тъкмо сега му е времето. Сега ще танцуваме, а после ще разчистим, ще отворим навреме и ще продължим да доставяме пощата. Ще поръчаме да построят сградата на ново и всичко ще е по старо му. Уверявам ви!
	— Явно работата в пощата наистина взема ума на хората — каза г-ца Добродуш. — Откъде смятате да намерите толкова пари?
	— Уповавам се на боговете. Вярвайте ми.
	Тя го измери с поглед.
	— Вие сте сериозен?
	— Като самата смърт.
	— Възнамерявате да отправите молитва за пари?
	— Не точно, Трънчо. Боговете чуват хиляди молитви на ден. Моите планове са малко по-различни. Пак ще вдигнем пощата на крака, г-це Добродуш. Няма смисъл да се опитвам да мисля като полицай, пощальон или чиновник. Достатъчно е просто да бъда себе си. А после ще измисля начин да докарам Грабльо Злат до фалит преди да е изтекла седмицата.
	Устните й и оформиха едно съвършено О.
	— Това пък как ще стане? — успя да каже накрая.
	— Нямам представа. Но ако сега вие се съгласите да танцувате с мен и това не ми струва нито един пръст на краката, значи всичко е възможно. Ще танцуваме ли, г-це Добродуш?
	Тя беше учудена, изненадана и удивена, а Влаго фон Мустак харесваше хора в такова състояние. По някаква причина той се чувстваше изключително щастлив. Нямаше представа защо и не беше сигурен какво ще прави сега, но каквото и да беше, щеше да е забавно.
	Той усещаше в себе си да пулсира същият електрически заряд, който пробягваше през тялото му докато чакаше някой банкер да прегледа последния му шедьовър. Вселената затаяваше дъх и след това мъжът казваше с усмивка: „Много добре, г-н Псевдоним, ще пратя някой чиновник да донесе парите веднага“. Това не беше прословутата радост от преследването, а напротив. Радостта да стоиш напълно неподвижен, да запазиш спокойствие и да изглеждаш естествено сдържан и уравновесен достатъчно дълго, та да успееш да заблудиш света и да го завъртиш на пръста си. Точно за такива моменти живееше. Единствените моменти, когато действително се чувстваше жив. Мислите му течаха като живак и дори въздухът наоколо блещукаше. По-късно щеше да си плати цената за това вълшебно чувство. Но точно сега се носеше на крилете му.
	Беше се върнал в играта. Но засега се задоволи да танцува с г-ца Добродуш в светлината от догарящото минало, под звуците на уличните музиканти.
	Тя все още беше удивена, когато се прибра и си легна, но се беше сдобила и с лека усмивка. А той се качи в офиса си, който беше изгубил всичко на всичко една стена, и за първи път в живота си оцени религията, както никой друг не я беше оценявал.


	Младият жрец в храма на Офлър, богът крокодил, беше леко дезориентиран в четири сутринта, но мъжът с крилатата шапка и златния костюм явно знаеше какво прави, така че той не му възрази. Жрецът не страдаше от излишен интелект, което беше една от причините да му поверят нощната смяна.
	— Искате това писмо да бъде доставено на Офлър? — попита той с прозявка.
	Мъжът държеше плик в ръката си.
	— Адресирано е до него — обясни Влаго. — Залепил съм и нужното количество марки. Едно добре написано писмо винаги привлича вниманието. Освен това донесох половин кило наденички, както вярвам е обичаят? Крокодилите обичат наденички.
	— Вижте, ако трябва да сме точни, това, което достига боговете, са молитвите — отговори жрецът несигурно.
	По това време храмът беше празен с изключение на старец в мърлява роба, който сънливо премиташе пода.
	— Всъщност, ако съм разбрал правилно — продължи Влаго, — жертвените наденички достигат Офлър, когато бъдат изпържени, нали? При което същността на наденичките се издига до бога посредством техния аромат? И после жрецът изяжда наденичките?
	— А, не. Не точно. Съвсем не — поправи го жрецът, който си знаеше тази част. — Може да изглежда така в очите на непосветените, но, както казахте, истинската наденичност се издига директно до Офлър. Той, видите ли, изяжда духът на наденичките. А ние изяждаме само тяхната земна обвивка, която, вярвайте ми, се превръща в прах и пепел в устата ни.
	— Значи затова ароматът на наденичките винаги е по-добър от вкуса им? — отбеляза Влаго. — Често съм го забелязвал.
	Жрецът беше впечатлен.
	— Теолог ли сте, сър? — попита той.
	— Не, но… работата ми е сходна с теологията. Но това което се опитвам да кажа е: ако вие прочетете това писмо, ще е все едно Офлър го е прочел лично, не съм ли прав? През вашите очи духът на писмото ще се издигне до Офлър? И после ще мога да ви дам наденичките.
	Младият жрец огледа храма отчаяно. Беше прекалено ранна утрин. Когато даден бог не мърда от леглото, образно казано, преди слънцето хубавичко да затопли пясъчните брегове, неговите жреци също са склонни да си поспиват.
	— Предполагам, че сте прав — отвърна жрецът неуверено. — Защо не изчакате докато дойде дякон Джоунс…
	— Доста бързам — каза Влаго и след кратка пауза добави: — Донесох и медена горчица. Идеалната гарнитура за наденички.
	Изведнъж цялото внимание на жреца беше насочено към Влаго.
	— От кой вид? — попита той.
	— На Едит Лийкол, Екстра качество — каза Влаго и му показа бурканчето.
	Лицето на младежа светна. Той беше доста ниско в йерархията и успяваше да докопа горе-долу толкова наденички, колкото и самият Офлър.
	— Леле, тая е от скъпите! — изхриптя той.
	— Да, всичко е в тънкия привкус на див чесън. Но вие сте може би прав, вероятно е най-добре да изчакам дякон…
	Жрецът грабна писмото и буркана.
	— Не, не, виждам, че въпросът не търпи отлагане. Ще се заема веднага. Предполагам искате да го помолите за помощ?
	— Да. Бих искал Офлър да сведе светлината на очите си и блясъка на зъбите си и да огрее моя колега Толивър Грош, който в момента е в болницата Лейди Сибил — каза Влаго.
	— О, разбирам — въздъхна псалтът с облекчение. — Такива имаме много…
	— И освен това искам сто и петдесет хиляди долара — продължи Влаго. — За предпочитане Анкх-Морпорски, но няма да възразя и срещу всяка друга стабилна валута.


	В походката на Влаго се забелязваше една особена лекота докато се връщаше към руините на пощенската станция. Беше изпратил писма на Офлър, Ом и Слепия Йо, все важни богове, а също и на Ядна, по-незначителна богиня на нещата, които се заклещват в чекмеджета.*
	[* Предимно, но не единствено, черпаци, а също метални шпатули или, в редки случаи, механична бъркалка за яйца, която никой в къщата не си признава да е купил. Отчаяното дърпане на чекмеджетата и виковете: „Как може да се затвори с проклетото нещо вътре, но не и да се отвори след това? Кой, по дяволите го е купил? Ползваме ли го изобщо?“ звучат като истинска песен в ушите на Ядна. Тя също яде тирбушони.]
	Смяташе да им даде един час. Боговете действат бързо, нали така?
	Пощата не изглеждаше по-добре на сивата дневна светлина. Приблизително половината сграда още се държеше. Но дори и с метнатите тук-там брезенти покритите площи бяха оскъдни и прогизнали. Наоколо се въртяха хора без да са сигурни какво да правят.
	Той щеше да им каже.
	Първи го посрещна Джордж Аги, който чевръсто закуцука към него.
	— Ужасно нещо, сър, ужасно нещо. Дойдох веднага щом… — подхвана той.
	— Радвам се да те видя, Джордж, как е кракът?
	— Кое? А, добре е, сър? Свети в тъмното, ама тъкмо пестя от свещи. Какво ще…
	— Назначавам те мой заместник, докато г-н Грош е в болницата — каза Влаго. — Колко пощальони можеш да събереш?
	— Около дузина сър, но какво ще…
	— Ще придвижим пощата, г-н Аги! Това ни е работата. Кажете на хората, че днешната ни специална оферта е гарантирана доставка до Псевдополис за десет пенса! Всички останали да почнат да разчистват. Все още ни е останал някакъв покрив. Така че, пощата е отворена, както обикновено. Даже повече от обикновено.
	— Но… — Аги не намери думи и само посочи към развалините. — Всичко това?
	— Нито дъжд, нито огън, г-н Аги! — отвърна Влаго решително.
	— _Това_ не го пише в мотото, сър — възрази Аги.
	— От утре ще го пише. А, Джим…
	Кочияшът се спусна към Влаго, а огромната му пелерина плющеше около него.
	— Това е дело на проклетия Злат, нали! — изръмжа мъжът. — Чист палеж! Как можем да ти помогнем, г-н Мустак?
	— Все още ли имате планиран курс за Псевдополис днес?
	— Да — потвърди Джим. — Хари и момчетата изкарали всички коне веднага щом подушили дим. Изгубихме само една карета. Ще ти вземем пощата, дума да няма, ама Линията си работи нормално. Само ще си изгубиш времето.
	— От вас искам транспорта Джим, а аз ще ви осигуря товар за транспортиране — увери го Влаго. — Торбата ще е готова в десет.
	— Нещо си много сигурен, г-н Мустак — Джим го изгледа наклонил глава.
	— Един ангел ми се яви насън — каза Влаго.
	Джим се ухили.
	— А, щом е тъй, може. Ангели, значи? Осезаемо присъствие в смутни времена, или поне тъй съм чувал.
	— Точно така — потвърди Влаго и се качи във влажната, опушена, отворена от едната страна пещера, в която се беше превърнал офисът му. Изтръска пепелта от стола, бръкна в джоба си и сложи писмото на Светкавичното Гну на бюрото.
	Единствените хора, които можеха да _знаят със сигурност_ кога ще се повредят кулите, трябваше да са служители на Компанията, нали? Или по-скоро _бивши_ служители. Ха! Точно така се случват нещата. Например случаят с банката в Сто Лат — той никога нямаше да успее да фалшифицира онези полици, ако не беше подкупил един чиновник да му продаде старата счетоводна книга с всички подписи в нея. Това беше голямо постижение.
	Главната Линия вероятно не просто създаваше врагове, а направо ги бълваше. И ето че сега това Светкавично Гну искаше да му помогне. Бивши оператори извън закона. Колко тайни трябва да знаеха…
	Той се беше ослушвал за ударите на градския часовник и отбеляза, че вече е девет без четвърт. Какво ли ще направят? Дали ще взривят някоя кула? Но там работеха хора. Вероятно не…
	— О, г-н Мустак!
	Не се случваше често хлипаща жена да дотича в стаята и да се хвърли в обятията на някой мъж. Поне на Влаго никога не му се беше случвало преди. Затова му се струваше истинска загуба, че сега, когато му се случва за първи път, жената е г-ца Макалариат.
	Тя пристъпи напред и сграбчи изумения Влаго, а лицето й бе обляно в сълзи.
	— О, г-н Мустак! — изхлипа отново. — О, г-н Мустак!
	Влаго се олюля под тежестта й. Тя се беше вкопчила в яката му толкова здраво, че вероятно всеки момент щеше да го събори на пода. А мисълта да се намери на пода с г-ца Макалариат беше… ами, просто мисъл, която не можеше да бъде помислена. Глава, в която се завърти такава мисъл, вероятно би експлодирала.
	Сивата й коса беше прихваната с розова шнола. По нея се виждаха малки, ръчно изрисувани виолетки. Гледката на тази шнола, само на сантиметри от очите на Влаго, беше странно притеснителна.
	— Хайде, хайде, стегнете се, г-це Макалариат — измънка той, като се опитваше да задържи и двама им изправени.
	— О, г-н Мустак!
	— Да, г-це Макалариат, тук съм — отчаяно каза Влаго. — Какво мога да направя за…
	— Г-н Аги каза, че никога няма да възстановят сградата! Той каза, че лорд Ветинари никога няма да отпусне нужните средства! О, г-н Мустак! Цял живот си мечтая да работя на гишетата тук! Баба ми ме научи на всичко. Дори ме караше да смуча лимон, за да добия подходящото изражение! Аз пък предадох всичко това на дъщеря си. Тя има глас, който може да лющи боя! О, г-н Мустак!
	Влаго бясно потърси някое местенце, където да потупа жената, което да не е прогизнало от сълзи или абсолютно непристойно. Спря се на рамото й. Адски много му трябваше г-н Грош. Г-н Грош знаеше как да се справя с такива ситуации.
	— Всичко ще бъде наред, г-це Макалариат — успокои я той.
	— И горкият г-н Грош — изхълца жената.
	— Мисля, че той ще се оправи, г-це Макалариат. Нали знаете какво казват за Лейди Сибил: някои хора си тръгват от там живи.
	А на себе си добави — искрено се надявам да оцелее, изгубен съм без него.
	— Всичко това е ужасно, г-н Мустак! — продължи г-ца Макалариат, решена да си излее цялата мъка и отчаяние до дъно. — Всички ние ще останем на улицата!
	Влаго я хвана за ръцете и внимателно я отблъсна, като се бореше с представата за улици, по които броди г-ца Макалариат.
	— Сега, чуйте ме, г-це Мак… Впрочем, как ви е малкото име?
	— Йодин, г-н Мустак — отвърна тя като подсмърчаше в кърпичката си. — На татко му харесвало как звучи.
	— Ами… Йодин, аз твърдо вярвам, че ще намеря парите нужни за възстановяване на сградата до края на деня — увери я Влаго.
	Тя си беше издухала носа и ето че сега, о, да, аргххх, щеше да си прибере кърпичката в ръкава на жилетката, о, богове…
	— Да, г-н Аги спомена и това. И също се говори, че сте пратил писма на боговете, сър. Казват, че сте поискал от боговете пари! О, сър! Не че е моя работа, сър, ама боговете не дават пари на хората.
	— Аз имам вяра, г-це Макалариат — каза Влаго и се изпъна.
	— В моето семейство сме Ядни от пет поколения, сър — обясни му тя. — Разтрисаме чекмеджетата всеки ден, но никога не сме получили нищо реално, така да се каже, с изключение на баба ми, която откри бъркалка за яйца, дето не помнеше да я е слагала там и затова съм сигурна, че е било недоразумение…
	— Г-н Мустак! Г-н Мустак! — извика някой. — Казват, че семафорите… О, много съжалявам… — изречението увисна, а гласът внезапно доби сладникава нотка.
	Влаго въздъхна и се обърна към посетителя, застанал в обгорялата рамка на вратата с неестествено широка усмивка на уста.
	— Да, г-н Аги?
	— Чухме, че семафорите пак са се повредили, сър? Този път е линията към Псевдополис — каза Аги.
	— Какво нещастие — възкликна Влаго. — Елате, г-це Макалариат, елате, г-н Аги — да раздвижим пощата!
	В останките от голямата зала се беше събрала тълпа. Както Влаго вече се беше убедил, гражданите си умираха да участват във всичко ново. Вярно, че пощата не беше нещо ново, но беше толкова древна, че сякаш на магия, беше станала истинска новост.
	Когато слезе по стълбите, го приветстваха възторжено. Дай им зрелище, дай им нещо, на което да се възхитят. Анкх-Морпорк винаги оценява зрелищата.
	Влаго дръпна един стол, изправи се на него и сви ръце пред устата си.
	— Дами и господа, специална оферта, само днес! — извика той над глъчката. — Цената за пратка до Псевдополис е само три пенса. Три пенса! Каретата потегля в десет. Освен това, ако сте подали съобщения при нашите злощастни колеги от Компанията на Главната Линия и успеете да си го вземе обратно, ние ще ги доставим безплатно!
	Това предизвика допълнителна врява и доста хора побързаха да се отдалечат.
	— Пощенската служба, дами и господа! — извика Влаго. — Ние винаги доставяме!
	Последва ново бурно приветствие.
	— Искате ли да чуете нещо много интересно, г-н Мустак? — попита Станли, като притича до него.
	— Какво, Станли — каза Влаго, като слизаше от стола.
	— Тази сутрин хората купуват много от новите еднодоларови марки. И знаете ли още какво? Хората пращат писма до самите себе си!
	— Какво? — Влаго беше озадачен.
	— За да може марките да минат през пощата, сър. Това ги прави истински! Доказва, че са били използвани. Хората ги колекционират, сър! И това дори не е най-хубавото!
	— Та какво може да е по-хубаво от това, Станли? — попита Влаго.
	Той погледна младежа и забеляза, че той наистина се беше сдобил с нова тениска. На нея се виждаше изображение на марката от едно пени и под нея пишеше: Питайте ме за марки.
	— Сто Лат искат Охолен и Масур да им отпечатат отделен комплект марки! И други градове искат същото!
	Влаго отбеляза наум: ще сменяме марките често. И ще предложим отделен дизайн за марките на всеки град и държава, за които се сетим. Всички ще искат да си имат техни марки, вместо да се налага да „ближат задницата на Ветинари“. И ние, разбира се, ще им изпълним желанието, ако те се съгласят да разнасят нашата поща. А г-н Масур ще ни е много задължен и ще изрази благодарността си по много материален начин. За което аз лично ще се погрижа.
	— Съжалявам, че изгуби топлийките си, Станли.
	— Топлийки? — попита момчето. — О, _топлийките_. Те са просто остри парченца метал, сър. _Свърши се_ с топлийките!
	И ето че вървим напред, помисли си Влаго. Винаги напредвай. Току виж нещо се спотайва зад теб.
	Сега всичко, от което се нуждаем, е да ни се усмихнат боговете.
	Хмм. Вероятно отвън ще има малко повече място за усмивката им.
	Влаго пристъпи на дневна светлина. Границите между интериора и екстериора на пощата не бяха толкова ясно очертани в момента, но въпреки това още се стичаха хора. Там бяха и двамата стражници. Тяхното присъствие щеше да е му е от полза. Те вече го гледаха с подозрение.
	Ами, това беше. Сега оставаше да се случи чудото. Всъщност, то _наистина_ щеше да си е цяло чудо!
	Влаго вдигна глава към небесата и се вслуша в гласа на боговете.


>	Глава единадесета
>	Нашата мисия
#	В която лорд Ветинари дава съвет — Замъглената памет на г-н Мустак — Трудности пред злите криминални гении при търсене на недвижима собственост — Страхът на г-н Грош от къпане и обсъждане на експлодиращо бельо — Г-н Пони и неговите розови копия — Съветът обсъжда, Злат решава — Влаго фон Мустака опитва невъзможното

	Часовникът удари седем.
	— А, г-н Мустак — лорд Ветинари вдигна поглед и го поздрави. — Благодаря ви, че се отбихте. Разбирам, че денят ви е бил особено натоварен. Дръмнот, настани г-н Мустак в стол. Пророкуването, вярвам, е изтощително занимание.
	Влаго отпрати чиновника с махване и леко отпусна изнуреното си тяло на седалката.
	— Всъщност решението да се отбия не беше мое — каза той. — Един грамаден трол стражник дойде и ме сграбчи за ръката.
	— За да ви подкрепи, убеден съм — каза лорд Ветинари, който се суетеше над битката между своите каменни тролове и джуджета. — Вие обаче го придружихте по собствена воля, нали?
	— Много съм привързан към ръката си — отвърна Влаго. — Реших, че ще е най-добре да я последвам. Какво мога да направя за вас, милорд?
	Ветинари се изправи и отиде да седне на стола зад бюрото си, откъдето се зае да разглежда Влаго с нещо, което почти можеше да мине за развеселен поглед.
	— Командир Ваймс ми докладва изчерпателно за днешните събития — каза патрицият, като остави фигурката на трол, която държеше и разгърна няколко страници пред себе си. — Като начало размириците в офиса на Главната Линия тази сутрин, които според него, вие сте провокирал…?
	— Аз единствено предложих да доставя онези съобщения, които не са успели да заминат, поради злощастната повреда на семафорната линия — каза Влаго. — Откъде да знам, че идиотите в офиса на Компанията ще откажат да върнат на клиентите съобщенията им! Все пак, хората са си ги били предплатили. Аз просто исках да окажа помощ в труден момент. И определено не съм „провокирал“ никого да удря чиновниците със стол.
	— Разбира се, че не, разбира се — съгласи се Ветинари. — Сигурен съм, че постъпката ви е била напълно невинна и продиктувана от най-добри намерения. Мен обаче особено живо ме вълнува въпросът със златото, г-н Мустак. Сто и петдесет хиляди долара, струва ми се.
	— За съжаление тази част почти ми се губи — каза Влаго. — Спомените ми са доста неясни.
	— Да, да, не се и съмнявам. Може би аз ще успея да ви разясня подробностите. Тази сутрин, г-н Мустак, докато сте разговарял с хората, събрани пред вашата печално пострадала сграда, вие — тук патрицият хвърли поглед на бележките си — внезапно сте погледнал нагоре, покрил сте очи с ръка, паднал сте на колене и сте изкрещял: „Да, да, благодаря ти, аз, недостойният. Да се слави името ти, да се нароят птичките, които почистват зъбите ти, алелуя, да се тресат чекмеджетата ти“ и прочее благословии за всеобщо изумление на обкръжаващите ви хора. След това сте се изправил с протегнати ръце и сте извикал: „Сто и петдесет хиляди долара заровени в поле! Благодаря ти, благодаря. Веднага ще ги прибера!“. В следващия момент сте измъкнал правата лопата от ръцете на един от работниците, разчистващи останките от сградата и сте се отправил целеустремено извън града.
	— Сериозно — възкликна Влаго. — Всичко ми е като в мъгла.
	— Сигурен съм, че е така — увери го Ветинари щастливо. — Вероятно ще се изненадате да научите, че група хора са ви последвали, г-н Мустак? Между тях г-н Помпа и двама стражници.
	— Небеса, нима?
	— Точно така. Вървели са след вас няколко часа. Вие изглежда сте спирал на няколко пъти, за да отправяте молитви. Можем единствено да предположим, че в тези моменти сте получавал божествените напътствия, които са насочвали стъпките ви. В крайна сметка, боговете са ви отвели до малка гориста местност сред зелевите ниви.
	— Така ли? Опасявам се, че всичко това ми е много мътно.
	— Според стражниците, там сте започнал да копаете като демон и накрая вашите спътници, до един благонадеждни граждани, са били свидетели, когато лопатата ви е ударила о капака на заровено ковчеже. Доколкото разбрах Таймс ще публикува снимка в следващия си брой.
	Влаго не каза нищо. За да е сигурен, че няма да изпусне нещо.
	— Имате ли да направите някакъв коментар, г-н Мустак?
	— Не, милорд, никакъв.
	— Хмм. Преди около три часа тук, в моя офис се бяха събрали висшите жреци на три основни религии заедно с една леко озадачена жрица на свободна практика, която, както разбирам, представлява богинята Ядна в нейните земни дела. Те всички настояваха, че именно техният бог или богиня са били така добри да ви посочат местоположението на златото. Дали случайно не можете да се сетите поне кой точно бог беше?
	— Ами, то, аз по-скоро го усещах божия глас, а не че точно го чувах — отговори Влаго внимателно.
	— Така значи. Всички жреци обаче бяха единодушни, че храмовете им трябва да получат една десета от намерените пари — добави патрицият. — По една десета на всеки храм.
	— Шестдесет хиляди долара — Влаго скочи на крака. — Ама не може така!
	— Позволете да ви поздравя за възхитителните аритметически умения дори в това разклатено състояние на ума. Явно тази ваша способност не е замъглена. Бих ви посъветвал да дарите петдесет хиляди разделени на четири. Все пак по един крайно демонстративен, категоричен и неоспорим начин, тези парите ви бяха пратени като божи дар. Нима не е уместно да изразите своята благодарност с един щедър жест?
	Последва продължителна пауза, след което Влаго вдигна един пръст и успя, на пук на всичко, да се усмихне жизнерадостно.
	— Това е мъдър съвет, милорд. А и човек никога не знае кога ще му се наложи да потърси помощта на боговете.
	— Точно така — отвърна Ветинари. — Сумата е по-малка от това, което изискват, но повече от това, което очакват, а и аз им изтъкнах, че останалите пари до стотинка ще бъдат използвани за общото благо. Именно за общото благо смятате да ги използвате, нали, г-н Мустак?
	— О, да, непременно!
	— Това е чудесно, след като парите така или иначе в момента са поверени на Командир Ваймс — Ветинари смъкна поглед към панталоните на Влаго. — Виждам, че по прекрасния ви златен костюм все още има засъхнала кал, пощенски началник. Представете си само, толкова пари, заровени в полето. И вие все още нямате никакъв спомен как сте се озовал там?
	Изражението на Ветинари почваше да опъва нервите на Влаго. Много добре знаеш, помисли си той. Аз знам, че ти знаеш. Ти знаеш, че аз знам, че ти знаеш. Но аз също знам, че няма как да си сигурен, не, не си сигурен.
	— Ами… яви ми се един ангел — отговори накрая.
	— Нима? Какъв по-конкретно ангел?
	— О тоя тип, дето се явява само веднъж, струва ми се — каза Влаго.
	— А, чудесно. Е, ами тогава всичко ми изглежда съвсем ясно — Ветинари се отпусна назад в стола. — Не се случва често един простосмъртен да постигне такова божествено прозрение, но жреците ме увериха, че такова нещо е напълно възможно и кой би могъл да знае по-добре от тях, нали? Всеки който посмее да предположи, че парите са… придобити по някакъв неправомерен начин, ще се наложи да защитава позицията си пред няколко доста поривисти жреци и, предполагам, ще открие, че кухненските му чекмеджета заяждат до едно. Освен това, ето че вие дарявате средствата на града — той вдигна ръка, когато Влаго отвори уста да възрази и продължи, — т.е. дарявате ги на пощенската служба, така че никой не може да ви обвини в присвояване за лична облага. Изглежда парите са безстопанствени, макар че до момента вече деветстотин тридесет и осем души се опитват да ме убедят, че именно те са собствениците им. Какво да се прави, така е в Анкх-Морпорк. Така, г-н Мустак, възлагам ви задачата да възстановите сградата на пощата, а удобният божи дар ще покрие сметките, вместо те да натоварват хазната и данъкоплатците. Отлична работа, г-н Мустак. Отлична работа. Не ми позволявайте да ви задържам.
	Влаго беше успял да стигне до вратата и да сложи ръка на бравата преди гласът зад гърба му да се обади отново.
	— Само още една дреболия, г-н Мустак.
	Влаго спря.
	— Да, сър?
	— Внезапно ми хрумна, че средствата, които боговете така щедро ни отпуснаха, по чисто съвпадение са приблизително равни по стойност на сумата задигната неотдавна от един печално известен престъпник, която струва ми се, изобщо не беше възстановена.
	Влаго втренчи поглед в дървенията пред себе си. „Защо този мъж управлява само един град?“, помисли си той. Защо не владее света? С всички ли се отнася по същия начин? Кара те да се чувстваш като марионетка, само дето така урежда нещата, че ти сам дърпаш собствените си конци.
	Влаго се извъртя с внимателно овладяно лице. Лорд Ветинари отново се беше надвесил над своята игра.
	— Така ли, сър? За кого точно става въпрос? — попита той.
	— Престъпник на име Аблърт Блещук, г-н Мустак.
	— Той е мъртъв, сър — заяви Влаго.
	— Убеден ли сте?
	— О, да, сър. Бях там, когато го обесиха.
	— Отлична памет, г-н Мустак — каза Ветинари и премести едно джудже напред през цялата дължина на дъската.


	Проклятие, проклятие, проклятие, крещеше Влаго, но само в рамките на главата си.
	Беше работил здраво за тези пар… ъм, банкерите и търговците бяха работили здр… добре де, някой надолу по веригата беше работил здраво за тези пари и сега една трета от тях щеше да бъде… ами, открадната. Само така можеше да се нарече.
	Това събуждаше у Влаго едно съвсем не благородно възмущение.
	Естествено, че той се канеше да използва повечето пари, за да възстанови пощата, точно затова беше целият цирк. Но една съвсем прилична сграда можеше да се построи за доста по-малко от сто хиляди и Влаго се беше надявал да скъта нещичко за себе си.
	И въпреки всичко, той се чувстваше добре. Може би това беше „прекрасното топло чувство“, за което все разправяха хората. Пък и какво ли би могъл да направи той с парите? Никога не му беше оставало време да ги харчи. Все пак, какво би могъл да си купи един зъл криминален гений? На пазара на недвижима собственост не изобилстваха имоти край морския бряг с преминаващи на близо потоци лава и удобно разположен надежден източник на пирани в съседство. Пък и последното нещо, което му трябваше на света беше нов Мрачен Господар, при положение, че Злат се справяше толкова добре със задачата. На Злат не му трябваше кула и хиляда трола, струпани отвън. На него му бяха достатъчни няколко счетоводни книги и остър ум. Това вършеше много по-добра работа, беше по-евтино и му позволяваше спокойно да излиза и да се развлича нощем.
	Да предаде всичкото злато на ченгетата не беше лесно за Влаго, но нямаше голям избор. Обаче истината беше, че ги е хванал на тясно. Никой нямаше открито да заяви, че боговете не биха направили такова нещо. Вярно, не го бяха правили досега, но с боговете никога не се знае. Така или иначе, в момента, в който излезе следобедният Таймс, пред всеки от трите храма се изви внушителна опашка.
	Това изправи жреците пред философски проблем. Те официално бяха против натрупването на тленно имане на този свят, но пък винаги беше добре скамейките в храма ти да са пълни, крака да трополят в свещените ти дъбрави, ръце да тресат чекмеджетата ти, пръсти да се потапят в басейна с малките крокодилчета и прочее. Ето защо те се задоволиха с едно мижаво уверение, че такова нещо не може да се случи отново, но в същото време загатваха, че никога не се знае, неведоми се пътищата божи, нали така? Освен това молителите, чакащи на опашката с приготвени писма в очакване да ги удари парата, бяха отворени за идеята, че много по-вероятно е да ти се даде, ако ти самият вече си дал. Няколко тупвания по главата с дискоса окончателно затвърждаваше тази идея у тях.
	Дори г-ца Екстремалия Мюм, чийто малък универсален храм, разположен над една книговезница на Телената улица, се грижеше за земните дела на няколко десетки второстепенни бога, успя да припечели добре от онези, които считаха, че никоя възможност не трябва да се пропуска. На вратата си тя беше закачила надпис: Би могло да се случи на вас.
	Всъщност не би могло да се случи. Не беше логично да се случва. Но човек никога не знае… може би този път…
	Влаго разпознаваше у всичко това вездесъщата надежда. Благодарение на нея той си беше изкарвал прехраната досега. Хората знаеха, че няма как да спечелят играта с трите карти; знаеха, че в каквато и беда де се намира, никой не продава диамантен пръстен за нищожна сума; знаеха, че като цяло животът винаги ще намери начин да те прецака и определено знаеха, че боговете не избират някой нещастник от общото народонаселение, за да му връчат цяло състояние ей така.
	Само дето, този път, кой знае, можеше и да грешат. Този път можеше да се случи, нали?
	И именно това представляваше най-ценният дар, Надеждата. Това беше идеалният начин хората да загубят парите си бързо и окончателно. Надеждата, че на всеки може да му излезе късметът. Само дето не излизаше.
	Влаго фон Мустак вървеше по улица „Бръмбар в главата“ към безплатната болница Лейди Сибил. Хората извръщаха глави след него. Вече дни наред не беше слизал от първа страница. Надяваше се само, че крилатата шапка и златният костюм са идеалната дегизировка и хората ще запомнят златото, а не лицето му.
	Болницата все още беше в строеж, както е обичайно за повечето болници, но и пред нейния вход се виеше опашка. Влаго реши този проблем, като просто пренебрегна опашката и директно се вмъкна вътре. В главното фоайе имаше хора, които изглеждаха сякаш основната им задача беше да викат „Ей, ти!“, когато видят някой да влиза. Влаго обаче пусна в действие своето лично поле, заявяващо „Аз съм твърде важен, за да бъда спиран“ и те така и нищо не успяха да му извикат.
	И, разбира се, като навсякъде, веднъж щом минеш покрай демоничните пазачи на входа на учреждението, хората приемат, че няма проблем да си там и услужливо ти дават указания.
	Г-н Грош беше настанен в единична стая. На вратата пишеше „Не влизай“, но Влаго рядко обръщаше внимание на такива неща.
	Старецът седеше в леглото си с мрачно изражение, което се разведри веднага щом видя Влаго.
	— Г-н Мустак! Вие сте балсам за очите, сър! Ще ми помогнете ли да си намеря панталоните? Казах им, че съм здрав като пън, сър, ама те взеха та ми скриха панталоните! Помогнете ми преди да ме отнесат за още някоя вана. _Вана_, сър!
	— Налага се да ви носят? — попита Влаго. — Не можете ли да ходите сам, Толивър?
	— Мога, сър, ама не им се давам. Да ме къпят, сър? И то женоря! Да ми зяпат срамотиите? Срам нямат! Пък и всеки знае, че сапунът убива естествената телесна защита, сър! О, сър! Държат ме тука като в пандиз! Ампутираха ми панталона, сър!
	— Моля, успокойте се, г-н Грош — настойчиво го помоли Влаго.
	Старецът беше добил тъмно червен цвят на лицето.
	— Значи вие всъщност се чувствате добре?
	— Ама моля ви се, само драскотина, сър, вижте… — Грош разкопча нощницата си и посочи триумфално. — Виждате ли?
	Влаго за малко не припадна. Баншито явно се беше опитал да поиграе на морски шах по гърдите на стареца, а някой друг беше зашил разрезите внимателно.
	— Поне това свършиха като хората, трябва да им се признае — каза Грош неохотно. — Ама на мен ми трябва раздвижване, сър, трябва ми движение.
	— Сигурен ли се, че сте добре — попита пак Влаго като гледаше белезите.
	— Като стой та гледай! Казах им аз, сър, че щом и банши не може да ми пробие нагръдника, значи и техните невидими хапливи демончета няма да успеят. А инак нещата в пощата трябва да са много зле сър, щом Аги казва на хората какво да правят? Сигурно всичко е с краката на горе! Обзалагам се, че съм ви нужен, сър!
	— Всъщност, да — потвърди Влаго. — Дават ли ти някакви лекарства?
	— Ха! Те ги наричат лекарства. Дават ми някакъв ала-бала-мокус дето уж бил много добър, ама тогава защо е безвкусен и на нищо не мирише? Казаха, че тоя цяр щял да ми помогне, ама аз си знам, че нищо не помага по-добре от здравата работа. И изобщо не ми помага да се кисна в сапунена вода, докато разни женоря ми зяпат тракащите кокали и пищялки. И освен това ми взеха и косата! Нехигиеническа била! Как само посмяха! Вярно, че има навика да шава малко наоколо, ама то си е нормално. Косата ми и аз сме заедно дълго време, сър. Свикнали сме един с друг.
	— Кхакво става тук? — попита глас, изпълнен с накърнено чувство за собственост.
	Влаго се обърна.
	Ако едно от правилата, които дядо му беше пропуснал, но трябваше да му е предал, беше: „Стой настрана от жени, които пушат като комин“, друго такова безценно правило би било: „чуеш ли жена да произнася «какво» с «к» и «х», хуквай да бягаш“.
	А тази жена спокойно можеше да е две жени. Определено запълваше обем достатъчен за две жени и, понеже беше облечена в бяло, повече приличаше на айсберг. Но по-студен от обичайното айсберг. С опънати платна. И с касинка, толкова свирепо колосана, че ръбът й вероятно беше бръснач.
	Зад гърба й, от всяка страна се подаваше по една по-дребна жена. Те двете бяха в непосредствена опасност от премазване, ако женището решеше да отстъпи назад.
	— Дойдох на посещение на г-н Грош — каза Влаго със слаб глас, докато Грош измърмори нещо неразбираемо и дръпна завивките над главата си.
	— Абсолютно недопустимо! Аз съм старшата сестра тук, млади човече, и настоявам да напуснете веднага! Г-н Грош е в много тежко състояние.
	— На мен ми изглежда наред — каза Влаго.
	Не можеше да не се възхити на погледа, с който тя го удостои. Вероятно би гледала по същия начин нещо, полепнало по подметките й. Той успя да й отвърне със свой личен смразяващ поглед.
	— Млади човече, неговото състояние е съвсем критично! — сопна се тя. — Отказвам да го освободя!
	— Госпожо, заболяванията не са престъпления. Болните не се освобождават от болницата, а се изписват.
	Старшата сестра леко се изду нагоре и напред и отговори на Влаго тържествено:
	— Точно това, млади човече, е най-голямото ни притеснение!


	Влаго беше сигурен, че лекарите държат скелети в кабинетите си, само за да плашат пациентите. _Нях, нях, аз пък знам как изглеждаш отвътре_… Той обаче не възразяваше. Чувството му беше познато. Места като болницата Лейди Сибил се срещаха рядко, но Влаго беше убеден, че би могъл да завърти доста успешна кариера, като носи бяла манта, използва дълги усукани имена за болести като хремата и оглежда сериозно разни неща в стъкленици.
	От другата страна на бюрото седеше д-р Моравия. Името му беше изписано на табелка, сложена на бюрото, защото докторите са твърде заети да помнят всичко. Той вдигна поглед от записките си за пациента Толивър Грош.
	— Беше много интересен случай, г-н Мустак. За първи път ми се налага да оперирам, за да отстраня облеклото на пациента. Случайно да имате представа от какво беше направена лапата на гърдите му? Той отказа да разкрие съставките.
	— Мисля, че от слоеве бархет, гъша мас и хлебен пудинг — каза Влаго, като оглеждаше кабинета.
	— Хлебен пудинг? _Действително_?
	— Така изглежда, да — потвърди Влаго.
	— Значи не е било нещо живо? На нас ни изглеждаше кожесто — отбеляза докторът като прехвърляше бележките си. — А, да, ето на. Наложи се да предадем панталоните му за контролирана детонация, след като един от чорапите му се взриви. Не сме сигурни защо стана така.
	— Той ги пълни със сяра и въглени, за да му поддържат краката свежи, освен това си кисне панталона в селитра, за да не хваща гадинки — обясни Влаго. — Той е ревностен последовател на народната медицина. Не вярва на доктори.
	— Нима? — удиви се д-р Моравия. — Значи все пак дава някакви признаци на здрав разум. Между другото, не е добра идея да се спори с медицинските сестри. Аз лично съм установил, че е най-разумно да им отвлечеш вниманието с шоколад и бързо да се отдалечиш, докато са заети с него. Значи г-н Грош смята, че всеки трябва сам да се грижи за здравето си?
	— Той сам си приготвя лекарства — каза Влаго. — Всяка сутрин изпива сто и петдесет милилитра джин смесен с разтвор на селитра, сяра на прах, хвойна и лучен сок. Казва, че това отлично прочиствало гърдите.
	— Небеса, убеден съм, че е крайно ефективно. А дали пуши?
	Влаго се замисли.
	— Неее, по скоро изпуска пара — отговори накрая.
	— И знанията си по алхимия е придобил…
	— Съвсем самостоятелно, доколкото знам. Прави някои интересни хапчета за гърло. Ако смучеш едно драже две минути усещаш, как ушната кал почва да се стича разтопена от ушите ти. Маже си колената с някаква йодна смес и…
	— Достатъчно! — прекъсна го докторът. — Г-н Мустак, има случаи, когато ние, скромните медици, можем само да се отдръпнем настрана, напълно удивени. В случая на г-н Грош, предпочитаме да се отдръпнем възможно най-далече и по възможност да се прикрием зад някое дърво. Приберете си го, моля. Трябва да призная, че при всичко това, той е учудващо здрав. Сега разбирам как толкова бързо успя да се възстанови от атака на банши. Всъщност, г-н Грош вероятно не може да бъде умъртвен с, каквито и да било конвенционални средства, макар че не бих препоръчал да се захваща да танцува степ. О, и непременно вземете перуката му, моля. Опитахме се да я приберем в шкаф, но тя се измъкна. А сметката ще изпратим в пощенската служба, нали така?
	— Мислех, че тази болница е безплатна — каза Влаго.
	— Като цяло, да — отвърна Д-р Моравия. — Но онзи, когото боговете са удостоили с толкова много благословии — сто и петдесет хиляди благословии, вероятно няма нужда от благотворителност, нали?
	Да бе, особено както си седят в килиите на стражата, помисли си Влаго. Той бръкна в джоба си и извади намачкан лист зеленикави Анкх-Морпоркски марки от един долар.
	— Мога ли да платя с тези? — попита той.


	Снимката на Писанчо, когото Влаго фон Мустак извежда от пощенската станция, понеже включваше в себе си животно, беше оценена от Таймс като излъчваща човечност и логично беше мацната на първа страница.
	Грабльо Злат я огледа без да издава никаква емоция. След това отново прочете материала, поместен до снимката и озаглавен:
C>
#	Мъж спасява котка
#	„Ще я построим наново!“ заявява докато пощата гори
#	150 000 АМД дар от боговете
#	Вълна разтърсени чекмеджета залива града
C$
	— Главният редактор на Таймс вероятно искрено съжалява, че разполага само с една първа страница — отбеляза Злат сухо.
	От мъжете, събрани около масата, се разнесе звук. Звукът, напомняше смях, но от типа, който хората издават, когато изобщо не се забавляват.
	— Дали наистина боговете му помагат? — попита Зеленхай-Вер.
	— Няма начин — каза Злат. — Трябва да е знаел предварително за тези пари.
	— Мислиш ли? Ако аз знаех къде са заровени толкова много пари, нямаше да ги оставя да си седят там.
	— Не, сигурен съм, че ти не би постъпил така — каза Злат тихо с тон, от който Зеленхай-Вер се почувства леко смутен.
	— Дванадесет и половина процента! Дванадесет и половина процента! — изкрещя Алфонс като подскачаше на стойката си.
	— Направи ни да изглеждаме пълни идиоти, Грабльо! — каза Скатавка. — Знаел е предварително, че Линията вчера ще се повреди! Кой знае, може би наистина боговете му подсказват това-онова. Вече почнахме да губим местния трафик. Можеш да се обзаложиш, че от сега нататък при всяко прекъсване, той ще праща по една карета от чист дяволък. Тоя проклетник няма да се спре пред нищо. Ще превърна тая поща в… в цирк!
	— Никой цирк не се задържа на едно място дълго време — каза Злат.
	— Но той ни се подиграва — настояваше Скатавка. — Ако семафорите се повредят пак, той нищо чудно да прати кола и до Генуа!
	— Това би отнело седмици — отбеляза Злат.
	— Да, но ще е по-евтино и съобщенията ще пристигнат със сигурност. Или поне той това ще каже на хората. При това ще го каже на висок глас. Трябва да направим нещо, Грабльо.
	— И какво предлагате вие?
	— Защо просто не отпуснем малко пари и да се погрижим за проклетата поддръжка?
	— Не можете — обади се нов глас. — Нямате нужните хора.
	Всички се извърнаха към мъжа в края на масата. Той носеше яке над гащеризона си и беше сложил очукана шапка на масата пред себе си. Името му беше г-н Пони и беше главният инженер на Линията. Беше от старите работници и беше останал с Компанията след смяната на собствениците, защото, когато си на петдесет и осем, колената те въртят, гърбът не те слуша и имаш болна жена, не си склонен на такива драстични жестове, като да напуснеш работа демонстративно. Той дори не беше чувал за семафори допреди три години, когато оригиналната компания беше основана, но беше усърден и последователен, а инженерната наука беше приложима за всякакви механизми.
	В момента неговите най-ценни съюзници бяха розовите му копия. Той правеше всичко по силите си, но не смяташе да опере пешкира, когато тия приятелчета най-после се проваляха с гръм и трясък и точно затова розовите копия бяха толкова важни. Бялата първа страница на докладите за председателя, жълтото копие за архива, розовото копие запазваше за себе си. Никой нямаше да може да го обвини, че не ги е предупредил.
	В момента към клипборда му беше прикрепено дебело тесте розови копия от последните доклади. Сега, сякаш беше древен бог надвесил се над земята през облаците на Армагедон, за да извика: „Аз не ви ли казах? Не ви ли предупредих? Вие послушахте ли ме? На ви сега!“, той заговори с изтерзано търпение.
	— Имам шест ремонтни екипа. Миналата седмица имах осем. Пратих ви доклад по въпроса, мога да ви покажа копието. Реално са ни нужни осемнадесет екипа. Половината момчета се учат какво да правят в движение и нямаме време да ги подготвяме предварително. Преди имахме подвижни кули да поемат натоварването от повредените кули, но сега нямаме хора да работят с тях…
	— Добре, поддръжката отнема време, ясно — прекъсна го Зеленхай-Вер. — Колко време ще е нужно ако наемете нови работници и пак пуснете в действие тези ходещи кули…
	— Вие ме накарахте да уволня повечето майстори — каза Пони.
	— Не сме ги уволнили. Освободихме ги — каза Злат.
	— Ние… направихме съкращения — потвърди Зеленхай-Вер.
	— При това много успешно, сър — каза Пони.
	Той извади парче молив от един джоб и мърляв бележник от друг.
	— Бързо, евтино или качествено, господа. Как предпочитате поддръжката? Защото, както вървят нещата в момента, мога да ви осигуря само едно тези три…
	— Колко време ще е нужно, за да заработи Линията отново като хората? — попита Зеленхай-Вер, а Злат се облегна назад и затвори очи.
	Устните на Пони се движеха безмълвно докато преглеждаше редици числа.
	— Девет месеца — каза накрая.
	— Предполагам, ако хората видят, че се трудим здраво да поправим Линията, няма да възразят срещу девет месеца проблемен трафик… — подхвана г-н Скатавка.
	— Девет месеца, ако спрем да предаваме съобщения — допълни Пони.
	— Не говори глупости, човече!
	— Не съм аз глупакът, ще ме прощавате, сър! — сопна му се Пони. — Ще ми се наложи да намеря и обуча нови майстори, ’щото старите работници няма да се върнат, каквото и да им предложа. Ако спрем трафика, ще мога да ползвам операторите. Те поне знаят как работят кулите им. Ще свършим работата по-бързо, ако не се налага да губим време с подвижните кули. После ще почнем на чисто. Кулите по начало не са били конструирани да издържат такива натоварвания, сър. Добродуш въобще не е очаквал такъв трафик. Това е, господа, девет месеца тъмни кули.
	Г-н Пони изгаряше от желание да им каже още: Майстори! Имате ли изобщо представа какво означава това? Майсторите са горди мъже, на които им писва и си заминават, когато им наредите да вършат работа през пръсти, без значение колко им плащате. Затова сега наемам като „майстори“, хора, които едва са заслужили да премитат пода на работилницата. На вас обаче не ви пука, защото, ако човек не прекарва цял ден зад бюро, за вас няма значение, че той се е обучавал седем години — вие го приравнявате на някакъв идиот, който още не се е научил от кой край да държи чука.
	Той не каза нищо такова на глас, защото макар възрастните хора да имат предимството, че им остава по-кратко бъдеще, за което да се тревожат, те са доста по-привързани към него.
	— Това ли е най-доброто, което можете да предложите? — настоя Скатавка.
	— Г-н Скатавка, добре ще е, ако са само девет месеца — Пони отново се концентрира върху разговора. — Ако решите да не спирате потока на съобщенията, може би ще успея да приключа за година и половина, ако намеря достатъчно мъже и, ако вие сте готови да похарчите нужните пари. Но ще се налагат прекъсвания всеки ден. Няма да минава кой знае колко трафик, сър.
	— Тоя тип, фон Мустак ще ни прегази за девет месеца! — каза Зеленхай-Вер.
	— Съжалявам, сър.
	— А колко ще струва? — попита Злат отнесено без да отваря очи.
	— Както и да решите да работим, сър, няма да отидат по-малко от двеста хиляди — каза Пони.
	— Това е смехотворно! Та ние платихме по-малко за цялата Линия! — избухна Зеленхай-Вер.
	— Да сър, но поддръжката е нещо, което трябва да се извършва постоянно, сър. А сега кулите са напълно съсипани. През Сектомври ни удариха ония ураганни ветрове, пък и всички проблеми в Юбервалд. Освен това отдавна вече не ми стигат хора. А ако не поддържаш една машина, дребният дефект скоро става голяма повреда. Изпращал съм ви подробни доклади по всички тези въпроси, господа. А вие ми свихте бюджета два пъти. При тия обстоятелства, работата която аз и момчетата вършим е цяло чудо…
	— Г-н Пони, — прекъсна го Злат тихо — мисля че, това което наблюдаваме тук, е конфликт на гледни точки. Имате ли нещо против да отидете до кабинета ми и да изчакате там? Игор ще ви донесе чай. Благодаря ви много.
	Когато г-н Пони излезе, Зеленхай-Вер каза:
	— Знаете ли кое ме тревожи най-много в момента?
	— Моля те, сподели — подкани го Злат с ръце кръстосани пред скъпата му жилетка.
	— Г-н Въртел не е тук.
	— Той изпрати своите извинения. Има друг важен ангажимент — каза Злат.
	— Ние сме най-големите му клиенти! Кое е по-важно от нас? Не, ако той не е тук, значи просто не иска да е тук! Проклетото му зомби надушва неприятностите отдалече и се изпарява, когато нещата тръгнат на зле, а накрая се измъква, ухаещ на рози!
	— Поне този аромат е по-приятен от обичайната му миризма на формалдехид — каза Злат. — Не се паникьосвайте, господа.
	— Все някой трябва да се е паникьосал — отбеляза Скатавка. — Не ми казвайте, че тоя пожар е бил чиста случайност? А и вижте какво се случи с горкия дебеланко Нахал, а?
	— Успокойте се, приятели, успокойте се — каза Злат, а наум си помисли: Те са само банкери и търговци. Никой от тях не мисли като хищник, до един са лешояди. Липсва им далновидност.
	Той изчака докато те утихнаха и само го наблюдаваха с трескавия и доста плашещ поглед, който всички богаташи добиват, когато се окаже, че може да изгубят богатството си.
	— Аз очаквах нещо такова — каза им той. — Ветинари се опитва да ни пришпори.
	— Грабльо, знаеш, че ще си имаме сериозни неприятности, ако Линията спре да работи — обади се Орешко. — Някои от нас… имат да обслужват заеми. Ако Линията окончателно умре хората ще почнат… да задават въпроси.
	О, тези драматични паузи, помисли си Злат. Незаконно присвояване е толкова труден за изричане термин.
	— Много от нас се наложи здраво да се потрудят, за да съберат парите — каза Скатавка.
	Да, трябва да е било адски трудно да поддържате фасадата за пред клиентите си, продължи наум Злат. А на глас каза:
	— Мисля, че се налага да платим, господа. Опасявам се, че се налага.
	— Двеста хиляди — възкликна Зеленхай-Вер. — Как мислиш, ще успеем да съберем такива пари?
	— Преди успяхте — измърмори Злат.
	— Това пък какво трябва да означава? — сопна му се Зеленхай-Вер с може би малко прекалено възмущение.
	— Горкият Криспин дойде да ме види вечерта преди смъртта си — заяви Злат със спокойствието на снежна пряспа. — Надрънка един куп дивотии. Повечето няма никакъв смисъл да повтарям. Според мен си беше втълпил, че някой го преследва. Но освен че разговаряхме, той настоя да ми предаде един малък бележник. Естествено, на всички ви е ясно, че сега този бележник е прибран на сигурно място.
	В стаята настъпи тежка задушна тишина, в която почти можеше да се усети как мъжете отчаяно напрягат умове, за да следват мисълта на домакина си. По техните собствени стандарти те бяха честни хора, в смисъл не правеха нещо по-различно от това, което знаеха или поне подозираха, че и всички останали правят. И обикновено не оставяха видима следа след себе си. Сега обаче внезапно се почувстваха сякаш стоят по средата на замръзнало езеро и внезапно чуват как ледът се пропуква.
	— Почти съм убеден, че реално необходимата сума е доста по-малко от двеста хиляди — увери ги Злат. — Пони би бил глупак, ако не си остави малко резерва.
	— Ти не ни предупреди за нищо такова, Грабльо — озъби му се Орешко.
	Злат махна с ръце.
	— Трябва да предполагаме, за да разполагаме — каза той. — Тревожите се за пощата? Това е само измама и ловка заблуда. Вярно, че фон Мустак има идеи, но това е всичко, с което разполага. Вдигна шум, но не му стига издръжливостта за нещо повече. Всъщност, той може би дори ни направи услуга. Възможно е досега да сме били… твърде самоуверени, твърде немарливи, но ето че научихме урока си! Подтикнати от конкуренцията, ние ще инвестираме няколкостотин хиляди долара…
	— Няколкостотин!? — извика Зеленхай-Вер.
	Злат му махна да мълчи и продължи.
	— … няколкостотин хиляди долара в предизвикателна, актуална и вълнуваща систематична трансформация на цялата наша система. Ще се съсредоточим върху своите основни умения, докато поддържаме пълно и активно сътрудничество с общностите, на които сме толкова горди да служим. Ние ясно съзнаваме, че енергичните ни опити да раздвижим прорязаната от недостатъци инфраструктура, която наследихме, далеч не дават желаните резултати, но се надяваме и вярваме, че нашите високо ценени и лоялни клиенти, ще проявят разбиране в предстоящите месеци докато ние работим синергетично за контролирани промени в стремежа си към съвършенство. Това е нашата мисия.
	Последва благоговейно мълчание.
	— И ето че отново ще изплуваме — допълни Злат.
	— Ама ти каза няколкостотин…
	Злат въздъхна.
	— Да, това _казах_ — подчерта той. — Вярвайте ми, господа, това е само игра. А добър играч е този, който успее да извлече полза от неприятна ситуация. Аз ви доведох до тук, нали така? С малко пари и правилния подход ще успеем да продължим напред. Сигурен съм, че ще успеете да съберете още малко средства. От някъде, където на никого няма да липсват.
	Този път тишината беше просто оглушителна.
	— Какво намекваш? — каза Орешко.
	— Незаконно присвояване, кражба, предадено доверие, злоупотреба с финансови средства… хората могат да са толкова жестоки — каза Злат.
	Той разтвори ръце и широката му приятелска усмивка изплува сякаш слънцето се подаде през буреносни облаци.
	— Господа! Аз разбирам отлично! Парите са създадени, за да работят, да се движат, да се умножават, а не да си стоят заключени в нечий сейф. Горкият г-н Нахал, той така и не проумя това. Имаше си толкова тревоги. Ние обаче сме бизнесмени. Ние ги разбираме тези неща, нали, приятели мои.
	Той огледа лицата на мъжете, които бяха съвсем наясно, че са яхнали тигър. Допреди около седмица това беше доста приятно. И не че не можеха да слязат, когато пожелаят. Това можеха да направят лесно. Не това беше проблемът им в момента. Проблемът беше, че тигърът знаеше къде да ги намери.
	Горкият г-н Нахал… бяха се появили слухове. Естествено слуховете бяха напълно безпочвени, защото г-н Грайл си вършеше работата безупречно, когато не бяха замесени гълъби. Беше се вмъкнал като сянка с нокти и беше оставил съвсем лека миризма след себе си, която беше маскирана от миризмата на кръв. За обонянието на един върколак нищо не е по-силно от кръвта. Но слуховете въпреки всичко плъзнаха из Анкх-Морпорк, както смрад се надига от бунище.
	И ето че на някои от членовете на Съвета на директорите им хрумна, че приветливото „приятели мои“ в устата на Грабльо Злат, който винаги сипеше щедро покани, бакшиши, съвети и шампанско, беше започнало, по своята интонация и ударение да звучи като изразът „ей, приятел“, изречен от някой, когото срещате в тъмна уличка и, който ви предлага да преобрази лицето ви с помощта на счупена бутилка срещу отказ да му предадете всичките си пари. От друга страна, до сега не бяха пострадали. Може би си струваше да последват тигъра, докато ги отведе до плячката.
	— А сега осъзнавам, че неоправдано отнемам времето ви за почивка — каза Злат. — Пожелавам ви лека нощ, господа, и ви уверявам, можете спокойно да оставите всичко в мои ръце. Игор!
	— Да, гошподарю — обади се Игор зад гърба му.
	— Моля те изпрати господата и покани г-н Пони при мен.
	Докато Съветът излизаше Злат ги съпроводи с удовлетворена усмивка, която стана открита, топла и сърдечна, когато се появи г-н Пони.
	Разговорът с него протече така:
	— Г-н Пони, много съм щастлив да ви съобщя, че Съветът, впечатлен от вашата отдаденост и усърдна работа, гласува единодушно да увеличи заплатата ви с петстотин долара годишно.
	Лицето на Пони просветна.
	— Благодаря ви, сър. Това определено ще ми дойде…
	— Все пак, г-н Пони, като част от ръководството на Компанията на Главната Линия — а ние всички ви приемаме като част от екипа — се налага да ви помолим да не забравяте за паричния поток. Не можем да отпуснем повече от двадесет и пет хиляди долара за поправки тази година.
	— Ама това прави само по седемдесет долара на кула — възрази бурно инженерът.
	— Така ли? Е, аз ги предупредих, че вие няма да приемете такова нещо. Г-н Пони е инженер с глава на раменете и знае какво иска. Той няма да приеме нито цент по-малко от петдесет хиляди, им казах.
	Г-н Пони доби измъчен вид.
	— Дори и това няма да стигне за кой знае каква работа, сър. Ще мога да събера няколко екипа за подвижните кули, но повечето планински кули вече са си изпели песента…
	— Ние разчитаме, на вас, Джордж — заяви Злат.
	— Е, ами в такъв случай… Може ли да ни върнете Мъртвия час, моля?
	— Наистина бих предпочел да не използвате това толкова своеобразно име — каза Злат. — Определено оставя хората с погрешно впечатление.
	— Съжалявам сър. Но така или иначе се нуждаем от него.
	Злат забарабани с пръсти по масата.
	— Извивате ми ръцете, Джордж, съвсем сериозно. Все пак, говорим за паричния оборот. Съветът никак няма да е доволен ако аз…
	— Опасявам се, че се налага да настоявам, г-н Злат — каза Пони, забил поглед в земята.
	— А вие какво ще направите за нас? Съветът на директорите ще настоява да знае. Те ще ми кажат: Грабльо, ето че дадохме на добрият стар Джордж всичко, което той поиска, но какво ще получим в замяна?
	Като забрави за момента, че всъщност му даваха само четвърт от това, което беше поискал, добрият стар Джордж каза:
	— Ами можем да закърпим положението и да вкараме някои от най-пострадалите кули в приличен вид, особено 99 и 201… Но просто има толкова много работа за вършене…
	— А дали можем да се надяваме, да речем, на една година задоволителна работа?
	Г-н Пони стисна зъби, като се бореше с вечния страх на инженера от обвързване с обещания и успя да каже:
	— Ами, ако не изгубим повече служители и зимата не е твърде тежка, но пък винаги трябва да се съобразяваме с…
	Злат щракна с пръсти.
	— Предавам се, Джордж, убедихте ме! Ще кажа на съвета, че ви подкрепям, така че да си гледат работата!
	— Ами това е много мило от ваша страна, сър — заекна Пони объркан. — Обаче разберете, че така само замазваме пукнатините. Ако не направим сериозен ремонт, в бъдеще ни чакат много по-тежки проблеми.
	— След година, Джордж, можете да ни изложите, каквито искате планове — увери го Злат енергично. — Вашите умения и изобретателност ще спасят Компанията! А сега, знам, че сте зает човек и не бива да ви задържам. Вървете да творите своите икономически чудеса, г-н Пони!
	Г-н Пони се изправи несигурно и си излезе горд, смутен и изпълнен с ужас.
	— Стар глупак — каза Злат като протягаше ръка да отвори най-долното чекмедже на бюрото си. Извади от там мечи капан и го отвори, с не малко усилие, а след това го постави в средата на пода и застана с гръб към него.
	— Игор! — повика той.
	— Да, шър — обади се Игор зад гърба му. Чу се изщракване.
	— Мишля, че това е ваше, шър — допълни Игор като му подаде капана.
	Злат погледна надолу. Краката на Игор изглеждаха незасегнати.
	— Как успя… — подхвана той.
	— О, ние Игорите шме швикнали ш гошподари, школнни към екшперименти, шър — съобщи Игор мрачно. — Един от моите предишни работодатели обичаше да заштава ш гръб към яма пълна с оштри колове, шър. Как шамо ше жабавлявахме, шър.
	— И какво се случи с него?
	— Един ден той жабрави жа ямата и штъпи в нея. Какъв шмях падна шамо!
	Злат също се разсмя и се върна зад бюрото си. Той обичаше такива шеги.
	— Игор, според теб, аз луд ли съм? — попита той.
	От Игорите се очаква винаги да са откровени с господарите си. Това е част, от техния кодекс. Затова Игор се измъкна като се изрази абсолютно буквално.
	— Не мога да ше принудя да ижрека такова нещо, шър.
	— Трябва да съм луд. Или всички останали са полудели — говореше Злат. — Така де, показвам на всички какво точно правя, показвам им, че играя с белязани карти, казвам им какъв съм, а те само се побутват, хилят се глупашки и до един си вярват, че са ненадминати герои, понеже си имат вземане-даване с мен. Пръскат пари залудо. Убедени са, че им сече пипето и въпреки това до един ми се предлагат като кротки агнета. Как само обичам да им гледам физиономиите, когато си мислят, че проявяват проницателност.
	— Нешъмнено, шър — отвърна Игор.
	Той се чудеше дали мястото в онази нова болница все още беше свободно. Братовчед му Игор вече работеше там и му беше казал, че е чудесно. Понякога се налага да работиш цяла нощ! И освен това ти дават бяла престилка, толкова гумени ръкавици, колкото можеш да изядеш, и най-важното, получаваш _решпект_.
	— Всичко е толкова… просто — продължаваше Злат. — Изкарваш пари докато го съсипваш, после изкарваш пари докато го изградиш наново и дори може да изкараш малко пари докато го управляваш. А после, когато всичко рухне, продаваш предприятието на самия себе си. Дори само лизингите възлизат на цяло състояние. Ще нахраниш ли Алфонс, ако обичаш?
	— Дванадесет и половина процента! Дванадесет и половина процента! — извика какадуто и заподскача на стойката си развълнувано.
	— Ражбира ше, шър — каза Игор, като извади кесийка ядки от джоба си и пристъпи към птицата предпазливо. Клюнът на Алфонс беше като ножица.
	А може би да се заеме с ветеринарна служба като другия си братовчед Игор. Това беше хубава, традиционна област за Игорите. Жалко за негативните отзиви сред обществеността, когато онзи хамстер строши клетката си, измъкна се и изгриза крака на онзи човек, преди да отлети, но ако не опитваш, как ще се постигнеш Прогреш. Най-важното беше да успееш да се измъкнеш преди да се е събрала гневната тълпа. А, когато шефът ти почне сам да си обяснява колко е велик, това е добър признак, че тълпата вече е на път.
	— Надеждата е най-голямото проклятие на човечеството, Игор — каза Злат, като сложи ръце зад главата си.
	— Въжможно е, шър — отговори Игор, който се бореше да избегне ужасния закривен клюн.
	— Тигърът не се надява да хване плячката си, а газелата не се надява да се измъкне. Те бягат, Игор. Само бягането е от значение. Те знаят единствено, че трябва да бягат. Ето сега например, аз трябва да изтичам до добрите хора в Таймс и да им разкажа за нашето светло ново бъдеще. Ще приготвиш ли каретата, моля.
	— Веднага, шър. Ако ме ижвините, шамо ще отшкоча да ши вжема нов пръшт.
	А може би е най-добре да се върна в планините, разсъждаваше Игор докато слизаше към избата. Там поне чудовищата не се опитват да минат за нещо друго.


	Сигналните светлини, разположени около руините на пощата, осветяха ярко нощта. Големите не се нуждаеха от светлина, но тя беше нужна на строителните предприемачи, оглеждащи обекта. Влаго беше получил отлични оферти. Все пак, боговете се бяха произнесли. И всички фирми веднага съобразиха, че ще им се отрази добре да свържат името си с тази сграда, която щеше да възкръсне от въглените като феникс.
	В оцелелите останки от сградата, стабилизирани с подпори и покрити с брезент, пощенската служба — по-точно хората, които съставяха пощенската служба — продължаваха да работят и през нощта. В действителност нямаше кой знае какво да се прави, но те въпреки това не си тръгваха. Просто нощта беше специална. Беше важно да присъстват, за да могат по-късно да казват „… и аз бях там, точно в онази нощ…“.
	Влаго имаше нужда да поспи, но знаеше, че е важно той също да е там — жив и блещукащ. Беше… изумително. Те го слушаха, изпълняваха, каквото им кажеше, събираха се покрай него сякаш беше истински водач, а не обикновен измамник.
	А и всички тези писма. Пристигаха все повече и повече и всички бяха адресирани до него. Новината беше обиколила града. Бяха писали във вестника! Боговете слушаха този човек!
	_… ще доставяме на самите богове…_
	Той беше златният човек с крилатата шапка. Бяха провъзгласили един мошеник за вестоносец на боговете и сега струпваха върху опушеното му бюро всички свои надежди и страхове… вярно с ужасен правопис и с размазан молив или покрити с петна от безплатното пощенско мастило, разлято в бързината да се напише писмото по-скоро.
	— Мислят ви за ангел — каза г-ца Добродуш, която седеше от другата страна на бюрото и му помагаше да прегледа трогателните прошения. Приблизително на всеки половин час г-н Помпа носеше нови писма.
	— Да, ама не съм — сопна са Влаго.
	— Говорите с боговете и те ви отвръщат — усмихна се широко г-ца Добродуш. — Посочиха ви къде да си намерите заровено имане. На това му казвам аз религиозно преживяване. Впрочем, откъде знаехте за тези заровени пари?
	— Вие не вярвате ли в боговете?
	— Разбира се, че не. Не и докато хора като Грабльо Злат тъпчат земята безнаказано. Не, съвсем сами сме. Та, за парите…?
	— Не мога да ви кажа — отвърна Влаго.
	— Вижте само какво пише в тези писма — възкликна г-ца Добродуш. — Болни деца, умиращи съпруги…
	— Някои просто искат пари — прекъсна я Влаго бързо, сякаш това можеше да подобри ситуацията.
	— И чия е вината, Готин? Ти си човекът, който измъкна от боговете торба мангизи!
	— Добре, но какво все пак да правя с тези… молитви? — попита Влаго.
	— Ами доставете ги. Длъжен сте. Вие сте вестоносецът на боговете. А хората дори са им залепили марки. Някои писма са изцяло покрити с марки. Това ви е работата. Разнесете ги до храмовете. Вие им обещахте!
	— Никога не съм обещавал да…
	— _Дали сте им обещание, когато сте им продал марките_!
	Влаго за малко не падна от стола. Тя беше запратила изречението към него като юмрук.
	— А и това ще им даде надежда — добави малко по-спокойно.
	— Фалшива надежда — каза Влаго, като се опитваше да се поизправи на стола си.
	— Може би не и този път. Точно в това е смисълът на надеждата — тя вдигна очуканото късче останало от кутията на Ангамарад. — Той се беше заел да пренесе едно съобщение през цялото Време. Да не мислите, че вашата задача е по-трудна?
	— Г-н Мустак?
	Гласът се надигна от залата и в същото време нивото на околния шум спадна като несполучливо суфле. Влаго се приближи до отвора, освободен от липсващата стена. Докато пристъпваше по скърцащия обгорял паркет можеше да види цялата зала под себе си. Една част от ума му отбеляза: когато възстановяваме сградата, тук ще трябва да сложим панорамен прозорец. Тази гледка просто не може да се опише с думи.
	Долу се чуваше тих шепот и някой шумно си пое дъх. Вече се бяха се събрали доста клиенти, въпреки ранния час. Всяко време е подходящо за молитва.
	— Проблем ли има г-н Грош? — повика Влаго надолу.
	Видя нещо бяло да се развява във въздуха.
	— Таз сутрешният Таймс, сър! — извика Грош. — Току-що дойде! Изтъпанили са Злат на първа страница, сър! Където си е вашето място! Никак няма да ви хареса, сър!
	Ако Влаго фон Мустак беше израснал в семейство на клоуни и се беше обучавал за клоун, той щеше да посещава циркови представления и да наблюдава изпълненията на царете на клоунадата. Щеше да се диви на елегантната траектория на метнатия пай, щеше да попива новите номера с подвижната стълба и кофата сапунена вода и щеше внимателно да следи всяко привидно небрежно жонглирано яйце. Докато останалите хора в публиката гледаха представлението с подобаващо чувство на ужас, яд и раздразнение, той щеше да си води бележки.
	Сега, чувствайки се точно като чирак, наблюдаващ работата на истински майстор, той четеше думите на Грабльо Злат, отпечатани във вестника с все още незасъхнало мастило.
	Бяха пълни глупости, разбира се, но бяха украсени майсторски. О, да. Човек не можеше да не се възхити колко невинно думите бяха ограбени, оголени, изчистени от своето реално значение и от всякакво достойнство и бяха хвърлени да се въргалят в мръсотията, за да послужат за целите на Грабльо Злат. Е, може би с изключение на „синергетично“ — тази дума никога не си е подбирала компанията и винаги е била готова да се продаде на кого ли не. Ставаше ясно, че проблемите на Главната Линия се дължат на някакъв мистериозен гърч във вселената и по никакъв начин не са свързани с неща като алчност, високомерие и упорита глупост. Е, ръководството на Главната линия признаваше, че е допуснало някои грешки — опа, „добронамерени преценки, които в ретроспекция се оказва, че в някои аспекти за съжаление може да са били погрешни“ — но те явно до една са били допуснати в опит да се поправят някои „фундаментални систематични грешки“, допуснати от предишното ръководство. Никой не изказваше никакво съжаление, защото никой не беше направил нищо нередно. Лоши неща, уви се случват, като спонтанно се зараждат в някакъв странен, неприветлив, геометрически сух свят и „предизвикват съжаление“*.
	[* Още една езикова блудница, която си предлага услугите на всеки притиснат в ъгъла.]
	Репортерът от Таймс беше направил всичко по силите си, но нищо не можеше да спре Грабльо Злат в главоломното му нападение над самата същност на езика. Главната Линия беше „за хората“ и репортерът явно напълно се беше отказал да пита какво точно означава това. А като капак на всичко се мъдреше частта, наречена „Нашата мисия“.
	Влаго усещаше стомашни киселини да се надигат в гърлото му толкова свирепо, че в момента слюнката му вероятно можеше да прояде стомана. Безсмислени, глупави думи, изречени от хора без никаква мисъл, интелект или умения надхвърлящи способността да се възползват най-безсрамно от кухи изразни средства. О, Главната Линия се беше обявила за всичко, от правото на живот и свобода до Маминия домашен икономичен пудинг. Беше за всичко, но не и за нещо смислено.
	През розовата мъгла на беса, погледът на Влаго се спря на изречението: „безопасността е наш основен прерогатив“. Защо оловната матрица не се беше стопила, защо хартията не се беше самовъзпламенила, вместо да участват в това словоблудство? Пресата е трябвало да блокира, ролките е трябвало да се забият в плочите и да ги разцепят…
	Това беше наистина ужасно. Но после Влаго забеляза отговорът на Злат на набързо вмъкнат въпрос относно пощенската служба.
	Грабльо Злат изпитваше най-топли чувства към пощенската служба и я благославяше до възбога. Той беше много благодарен за помощта по време на техните затруднения и щеше да се радва на евентуално бъдещо сътрудничество, макар че, разбира се, в днешните напредничави времена, пощата не можеше да надхвърли ролята си, ограничена само до местното ниво на разнос. Но все пак, някой трябва да доставя и сметките, хаха…
	Беше създал истински шедьовър… мръсникът му!
	— Ъм… добре ли сте? Дали може вече да спрете да крещите? — каза г-ца Добродуш.
	— Какво? — мъглата на беса се разнесе.
	Всички в залата го гледаха със зяпнала уста и удивен поглед. Писалки стояха замръзнали във въздуха и от тях капеше разредено мастило, върху езиците засъхваха марки.
	— Вие крещяхте — уведоми го г-ца Добродуш. — Всъщност проклинахте на глас.
	Г-ца Макалариат разбута множеството с решителен израз на лицето.
	— Г-н Мустак, надявам се никога повече да не чуя такъв език в тази сграда! — сряза го тя.
	— Това беше по адрес на председателя на Компанията на Главната Линия — обясни г-ца Добродуш с тон, който според нея беше омиротворяващ.
	— О — г-ца Макалариат се поколеба, но после се стегна. — Е, в такъв случай… може би поне за в бъдеще ще се изказвате малко по-тихо?
	— Разбира се, г-це Макалариат — съгласи се Влаго послушно.
	— И ще избягвате думичката, започваща с Т?
	— Да, г-це Макалариат?
	— Както и думичките, започващи с Х, Л, двете думички с К и думичката, започваща с Е?
	— Както наредите, г-це Макалариат.
	— „Мръсен, проклет главорез и интригант“ от друга страна беше приемлив израз.
	— Непременно ще го запомня, г-це Макалариат.
	— Много добре, пощенски началник.
	Г-ца Макалариат се завъртя на пета и отиде да порицава хората, които не използват попивателна хартия.
	Влаго подаде вестника на г-ца Добродуш.
	— Това ще му се размине — каза той. — Той е само въздух под налягане. Линията е твърде мащабна, за да се провали. Има твърде много инвеститори. Той ще намери още пари, колкото нещата да кретат по същия трагичен начин още известно време, а после ще остави всичко да рухне. След това ще използва друга компания да откупи Линията на нищожна цена.
	— Аз имам своите подозрения — каза г-ца Добродуш, — но вие явно сте съвсем наясно с плановете му.
	— Аз така бих постъпил… ъъ… т.е. ако бях такъв човек. Това е най-старият номер на света. Хващаш няколко ахмаци… намираш хора, които залагат толкова много, че вече не могат да си позволят да се оттеглят. Предлагаш им една приказна възможност. Те смятат, че само трябва да останат в играта до края и всичко ще се нареди. Не искат и да си помислят, че са се заблудили. Обясняваш им на дълго и на широко как утре всичко ще е по мед и масло и те се надяват. Само дето няма начин да спечелят. В някаква степен те вероятно са наясно от самото начало, но решават да пренебрегнат истината. А истината е, че Банката винаги печели.
	— А защо на хора като Злат им се разминава?
	— Казах ви защо — защото хората винаги се надяват. Искат да вярват, че ще се намери някой да им продаде истински диамант за долар. Съжалявам.
	— Знаете ли защо започнах работа в Съюза на големите? — попита г-ца Добродуш.
	„Понеже с глинените хора се общува по-лесно?“, помисли Влаго. Те не кашлят в лицето ти докато им говориш.
	— Не — отвърна й той.
	— Преди работех в една банка в Сто Лат. Кооперативна банка на зелепроизводителите.
	— О, онази на централни площад? Със зелка гравирана над главния вход? — каза Влаго преди да се сети да си затвори устата.
	— Сещате се коя е? — попита тя.
	— Ами, минавал съм от там веднъж… — умът му прецени посоката, в която върви този разговори и той си помисли „О, не, о, моля те, не!“.
	— Работата ми не беше никак лоша. В нашия офис задачата ни беше да проверяваме платежните нареждания и чековете. Да търсим фалшификати, нали разбирате? Един ден аз одобрих четири ордера. И четирите се оказаха фалшиви. Това струваше на банката две хиляди долара. Бяха нареждания за плащане в брой и подписите бяха съвършени. Затова ме уволниха. Трябваше да направят нещо, иначе щяха да изгубят доверието на клиентите си. Никак не е забавно хората да подозират, че си мошеник. Такива неща се случват на нас от простолюдието. Но хора като Злат винаги се измъкват. Добре ли сте?
	— Хмм? — измънка Влаго.
	— Изглеждате… леко пребледнял.
	Това беше един от успешните му удари. Поне досега беше мислил за него като за успешен. Чувстваше се много доволен от себе си в онзи момент. Но не се предполагаше да срещаш пострадалите хора в последствие. Проклет да е г-н Помпа и неговото средностатистическо разбиране за убийството.
	Той въздъхна. Ето че се беше стигнало и до тук. Той го беше очаквал. Двамата със Злат в битка един срещу друг, за да се види, кой е по-големият мръсник.
	— Това издание на Таймс е за провинцията — каза Влаго. — Градското издание влиза в печат около час и половина по-късно, за да не би да се появи някаква новина в последния момент. Мисля, че поне ще успея да изтрия усмивката от лицето му.
	— Какво ще правите? — настоя да знае г-ца Добродуш.
	Влаго си нагласи шапката.
	— Ще опитам да постигна невъзможното — отговори той.


>	Глава дванадесета
>	Кълвачът
#	Предизвикателството — Как се повдигат планини — Многобройните приложения на зелето — Съветът заседава — Г-н Мустак, поставен на колене — Светкавичното Гну — … Кълвачът

	Беше настъпила сутринта.
	Нещо сръга Влаго.
	Той отвори очи и погледът му проследи блестящ черен бастун до ръката, която държеше сребърната дръжка във вид на череп и по-нагоре до лицето на лорд Ветинари. Зад него големът тлееше в ъгъла.
	— Моля ви, не ставайте — възпря го патрицият. — Вярвам прекарал сте тежка нощ?
	— Съжалявам, сър — отвърна Влаго, като се изправи с усилие.
	Отново беше заспал на бюрото си. В устата си усещаше вкус сякаш Писанчо беше спал в нея. Зад главата на Ветинари Влаго забеляза г-н Грош и Станли, които надничаха покрай рамката на вратата тревожно.
	Лорд Ветинари седна на стола срещу него, след като избръска малко прах от седалката.
	— Четохте ли Таймс тази сутрин? — попита той.
	— Бях там, когато го печатаха, сър — Влаго имаше чувството, че във врата му са пораснали допълнителни кости. Опита се да извърти главата си в нормално положение.
	— Ясно. Разстоянието между Анкх-Морпорк и Генуа е две хиляди мили, г-н Мустак. А вие твърдите, че ще успеете да отнесете съобщение до там по-бързо от семафорите. Отправил сте предизвикателство. Това е крайно интересно!
	— Да, сър.
	— Дори с най-бързата карета пътят отнема почти два месеца, г-н Мустак, а и ме осведомиха, че ако пътувате толкова време без да спирате, бъбреците ви ще се изтъркалят през ушите.
	— Да, сър, известно ми е — отвърна Влаго с прозявка.
	— И ви е известно, че не можете да ползвате магия, защото това ще се приеме за измама.
	Влаго отново се прозя.
	— Да, и това ми е известно.
	— Консултирахте ли се с архиканцлера на Невидимия Университет преди да предложите именно той да приготви съобщението, което ще трябва да бъде доставено? — попита лорд Ветинари като разтвори вестника.
	Влаго мерна заглавието:
C>
#	Голямата надпревара!
#	„Летящия пощальон“ Ср. Главната Линия
C$
	— Не, милорд. Аз само казах, че съобщението трябва да се приготви от някой уважаван и неподкупен гражданин, какъвто например е архиканцлерът, сър.
	— Е, при това положение, той едва ли ще ви откаже, нали? — отбеляза Ветинари.
	— Надявам се, че сте прав. Него поне Злат няма да успее да подкупи.
	— Хмм — Ветинари тропна един два пъти с бастуна си по пода. — Ще се изненадате ли да научите, че преобладаващото мнение в града тази сутрин е в полза на вашата победа? Семафорите никога не са прекъсвали работа за повече от седмица, съобщение пратено по Главната Линия може да достигне Генуа за няколко часа и въпреки това, г-н Мустак, хората смятат, че ще се справите. Не смятате ли, че това е изумително?
	— Ъъ…
	— Но пък, разбира се, вие сте героят на деня — продължи Ветинари енергично. — Вие сте златният вестоносец! — усмивката му беше като на гущер. — Надявам се, че знаете какво правите. Знаете ли какво правите, г-н Мустак?
	— С вяра се повдигат планини, милорд — отвърна Влаго.
	— Да, по пътят до Генуа ще ви се наложи да повдигнете няколко — съобрази Ветинари. — Във вестника пише, че потегляте утре вечер?
	— Точно така, със седмичната карета. Но този път няма да вземат никакви пътници, за да спестят от теглото — Влаго погледна патриция в очите.
	— Дали не бихте могъл да ми подскажете какъв е планът ви? — попита Ветинари.
	— Най-добре да не казвам нищо, сър.
	— Не ми се вярва боговете да са ви оставили изключително бърз вълшебен кон заровен в някое поле наоколо, нали?
	— Поне на мен не ми е известно, сър. Макар че човек никога не знае, докато не отправи молитва.
	— Не, наистина — съгласи се Ветинари.
	Влаго забеляза, че патрицият е съсредоточил върху него пълната сила на втренчения си поглед. Той го неутрализира, като изцяло го пропусна през себе си.
	— Злат, разбира се, ще се наложи да приеме предизвикателството — отбеляза Ветинари. — Но той е човек с… богато въображение.
	На Влаго му се стори, че това е много завоалиран начин да се каже „безскрупулен главорез“. Той реши да пропусне и тази забележка.
	Негова светлост се изправи.
	— До утре, тогава. Предполагам ще има някаква скромна церемония при изпращането за вестника?
	— Всъщност не съм планирал церемония, сър — каза Влаго.
	— Не, разбира се, че не сте — каза Ветинари и на тръгване му хвърли поглед, който можеше да се опише само като многозначителен.
	Почти същия поглед се четеше и в очите на Джим Прът, преди да заговори.
	— Ами, можем да пуснем мълвата. Доста хора ни дължат услуги, така че можем да си осигурим бързи коне за смяна по спирките, г-н Мустак, но ние пътуваме само до Бонк, както знаеш. После ще трябва да се прехвърлиш. Експресът за Генуа е доста надежден. Познаваме момчетата, дето го карат.
	— Сигурен ли си, че искаш да наемеш цялата карета — обади се Хари Прът, докато разтриваше един кон. — Ще ти струва скъпо, понеже ще се наложи да пуснем втора карета за останалите пътници. Тоя маршрут е натоварен.
	— Сигурен съм. Искам тази карета да носи само пощата. И няколко охранители.
	— Тревожиш се, че може да те нападнат? — попита Хари като изцеди кърпата до капка с едно небрежно стисване.
	— Вие как мислите? — попита ги Влаго.
	Братята се спогледаха.
	— Тогава аз ще карам — каза Джим. — Не ме наричат Оловния току така.
	— Освен това чух, че в планините имало разбойници — каза Влаго.
	— Преди имаше — отвърна Джим. — Сега са намалели.
	— Значи това поне е една тревога по-малко — отбеляза Влаго.
	— Ми знам ли — каза Джим. — Така и не разбрахме какво е бастисало разбойниците.
	Никога не забравяй, че тълпата, която аплодира твоята коронация, ще е същата, която ще аплодира и отсичането на главата ти. На хората просто им допадаха зрелищата.
	Хората обичаха зрелища…
	… така че пощата за Генуа заваля, срещу един долар на писмо.
	Наложи се Станли да му обясни. Всъщност, наложи се да обясни няколко пъти, защото на Влаго тази материя му беше тъмна.
	— Хората пращат до Генуа плик, в който са сложили друг плик с нужните марки за обратния път до тук, така че първият плик да се върне във втория — каза за пореден път Станли.
	Влаго най-после почна да проумява какво му обяснява момчето.
	— Те си искат пликовете обратно? Защо?
	— Защото вече са били използвани, сър.
	— И това ги прави ценни?
	— Не съм сигурен, сър. Както ви казах, някои хора смятат, че марките не добиват истинската си стойност докато не свършат работата, за която са предназначени. Помните ли най-първите отпечатани марки от едно пени, които се наложи да нарежем с ножица? Плик, облепен с тези марки струва два долара за колекционерите.
	— Двеста пъти повече от стойността на марката?
	— Така се оказва, сър — потвърди Станли със светнал поглед. — Хората пращат писма до себе си само, за да може марките им да бъдат, ъм, маркирани. За да си личи, че са ползвани.
	— Ъъ… на мен ми се намират няколко стари доста обилно използвани кърпички — опитваше се да проумее Влаго. — Дали хората ще искат да купят тях за двеста пъти реалната им стойност?
	— Не, сър! — отсече Станли.
	— Тогава защо…
	— Хората проявяват голям интерес, сър. Мислех си, че може да направим цяла колекция марки за големите гилдии, сър. Всички колекционери ще искат марки от тази серия. Какво ще кажете?
	— Отлична идея, Станли — съгласи се Влаго. — Точно така ще направим. Обаче марката на Шивачките може да се наложи да се лепи от вътрешната страна на най-обикновен кафяв плик*, а? Ха-ха!
	[* „Обикновеният кафяв плик“ е нарицателно за компрометиращи материали (например порнография), които пристигат по пощата в такива обикновени пликове, за да не привличат внимание. Т.е. компроматът се очаква да е вътре в плика, а не върху него — (Бел.прев.)]
	Беше ред на Станли да замълчи неразбиращо.
	— Извинете, сър?
	Влаго прочисти гърло.
	— А, нищо, нищо. Ами, браво на теб Станли, виждам, че бързо напредваш — поне в някои области, добави Влаго наум.
	— Ъ… да, сър. Ъъ… не ми се иска да се самоизтъквам, сър…
	— Изтъквай се на воля, Станли — насърчи го Влаго.
	Станли извади малка папка от джоба си, отвори я и я положи благоговейно пред Влаго.
	— Г-н Масур ми помогна — каза той. — Но като цяло е мое дело.
	Беше нова марка. Беше оцветена в жълто-зелено и Влаго осъзна, че изобразява зелева нива с няколко сгради далече на хоризонта.
	Той подуши въздуха. Дори миришеше на зеле. О, да.
	— Отпечатана е със зелево мастило, а лепилото е направено от броколи, сър — обяви Станли засиял от гордост. — В чест на зелевата индустрия на Сто Лат, сър. Мисля, че ще се приеме добре. Зелето е толкова разпространен продукт, сър. Толкова много неща може да се направят от зеле.
	— Ами добре, виждам че…
	— Зелева супа, зелева бира, зелев фъдж, зелев сладкиш, зелев крем…
	— Да, Станли, мисля, че те…
	— … мариновано зеле, желирано зеле, зелева салата, варено зеле, панирано зеле…
	— Добре, вече можеш…
	— … зеле фрикасе, зелев сос, Зеле Изненада, наденички…
	— Наденички?
	— Пълнени със зеле, сър. Какво ли не може да се направи от зеле. Има още…
	— Зелеви марки — прекъсна го Влаго решително. — От петдесет пенса, забелязвам. Да ти се не надява човек, Станли.
	— Дължа всичко това на вас, г-н Мустак! — отвърна разпалено Станли. — Загърбих напълно детинските игри с топлийки, сър! Пред мен се откри светът на марките, от които човек не само може да научи много за историята и географията, но те предлагат също разумно, приятно, увличащо занимание и безценно хоби, което може да се превърне в сериозен интерес за цял живот…
	— Добре, благодаря ти! — спря го Влаго.
	— … и освен това залагам тридесет долара, сър. Всичките ми спестявания. За да покажа своята подкрепа за вас, сър.
	Влаго го чу, но му отне малко време да свърже думите със смисъла им.
	— Залагаш? — каза той накрая. — В смисъл като облог?
	— Да, сър, голям облог — щастливо потвърди Станли. — За вашата надпревара до Генуа. Хората много се забавляват. Повечето букмейкъри приемат залози, сър, затова г-н Грош се зае с организацията! Той обаче казва, че прогнозите не са добри.
	— Естествено, че няма да са — отвърна Влаго слабо. — Никой с всичкия си не би…
	— Каза, че ще спечелим само по един долар на всеки осем, които заложим, но ние все пак си мислим…
	Влаго скочи на крака.
	— Прогнозите са осем към едно? — извика той. — Букмейкърите мислят, че аз ще спечеля? Колко залагат хората тук общо?
	— Ъм… около хиляда и двеста долара, сър, при последното преброяване. Вие не се ли…
	В следващия момент крясъкът на Влаго отекна до покрива и изплаши гълъбите накацали там.
	— Извикай г-н Грош, веднага!


	Лукавата физиономия на г-н Грош не беше никак приятна гледка. Той почука носа си с пръст отстрани.
	— Вий сте човекът дето измъкна пари от една камара богове, сър — обясни той, като се хилеше доволно.
	— Да — съгласи се Влаго отчаяно, — но да предположим, че това е било… само трик…
	— Бива си го вашия трик, сър — захили се старчето. — Много си го бива. Човек, който може да извърти такъв трик на боговете, може да направи, каквото си поиска. Тъй мисля аз.
	— Г-н Грош, няма начин една карета да занесе съобщение до Генуа по-бързо от семафорите. До там са две хиляди мили!
	— Ясно, че трябва тъй да говорите, сър. Тука и стените имат уши. Аз думица няма да кажа. Обаче ние всички се събрахме и си поговорихме, сър. И всички сме съгласни, че вие винаги сте бил много добър с нас и наистина вярвате в пощенската служба. Затуй решихме, че само празни приказки не стигат и е време да ги напълним финансово.
	— Искаш да кажеш да ги подплатите финансово?
	— Вие ги разбирате тия работи, сър! Как само отидохте във вестника и му казахте на онзи, казахте му „Ще се състезаваме с вас“. И сега тоя Грабльо Злат направо ще ви падне в капана, сър!
	Стъкла вместо диаманти, помисли си Влаго и въздъхна.
	— Добре, г-н Грош. Благодаря ви. Осем към едно значи?
	— Имаме късмет и на толкова сър. Преди букмейкърите да спрат да приемат залози, прогнозите бяха стигнали до десет към едно. Сега вече приемат залози само за начина, по който ще спечелите, сър.
	Влаго наостри уши.
	— Някой да предлага някакви добри идеи?
	— Аз съм заложил долар на „ще се спусне от небето“, сър. Ъм… дали не може да ни подскажете малко?
	— Моля, върнете се към служебните си задължения, г-н Грош — отряза го Влаго сурово.
	— Дасър, разбира се, сър, ще ме прощавате за въпроса, сър — бързо каза Грош, докато се измъкваше от стаята заднишком.
	Влаго склони глава в ръцете си и се зачуди дали алпинистите се чувстват по същия начин. Катериш все по-високи и по-високи планини и си знаеш, че все някой ден някоя ще се окаже просто твърде стръмна. Но въпреки това продължаваш, защото въздухът там горе се диша толкова по-леко. И си наясно, че някой ден ще си строшиш врата.


	Как можеше хората да са толкова глупави? Изглежда предпочитаха невежеството, защото то им беше по-близко и познато. Грабльо Злат въздъхна.
	Той имаше офис в кулата на старата дворцова Могила. Никак не му харесваше, защото цялото място се тресеше при работата на семафора, но беше важно за пред хората. И, разбира се, от тук се откриваше неописуема гледка към града. Дори само гледката струваше, колкото бяха платили, за да купят Линията.
	— Необходими са почти два месеца, за да се стигне до Генуа с карета — каза той, като се взираше над покривите към Двореца. — Той може и да успее да скъси малко това време, но съобщение пратено по семафорите пристига там за няколко часа. Какво има да се тревожим?
	— Тогава какво е намислил? — каза Зеленхай-Вер.
	Останалите членове на съвета събрани около масата също изглеждаха тревожни.
	— Не знам — отвърна Злат. — И не ме интересува.
	— Но боговете са на негова страна, Грабльо — каза Орешко.
	— Я да си поговорим за тази божествена намеса. Това не ви ли се струва някак странно? Боговете нямат навик да раздават безвъзмездни подаръци, нали така? Особено пък материални облаги. Напоследък се ограничават до неща като благоволение, търпение, издръжливост и вътрешна сила. Неща, които като цяло са невидими. Неща, на които не можеш да сложиш цена. Не, от боговете можеш да очакваш да ти пратят пророци, не пороци, ха-ха.
	Колегите му посрещнаха шегата с недоумение.
	— Ъм, това май не го схванах, друже — престраши се да каже Скатавка.
	— Пророци, вместо пороци, казах — той махна с ръка. — О, както и да е, написано ще изглежда по-добре. Накратко, тъй нареченият Божи дар на г-н Мустак беше във вид на съвсем материално ковчеже с монети разпределени в кесии така, сякаш току-що са излезли от сейфа на банката и всички до една в съвременни валути. Това не ви ли се струва странно?
	— Да, но дори висшите жреци казват…
	— Мустак е циркаджия — сопна са Злат. — Да не мислите, че боговете ще му пренесат каретата до Генуа? Това е номер, не разбирате ли? Колкото пак да се появи на първа страница. Не е нищо особено — единственият му план е да се провали, но геройски, докато опитва. Никой не очаква сериозно той да спечели, нали?
	— Чувам, че хората залагат масово на него.
	— Хората не възразяват да ги правят на глупаци, ако това ще им осигури развлечение — каза Злат. — Познавате ли някой добър букмейкър? Може и аз да заложа. Може би пет хиляди долара?
	Забележката му бе последвана от нервен смях и той продължи.
	— Господа, бъдете сериозни. Никакви богове няма да помогнат на нашия пощенски началник. И магьосникът също няма да му е от полза. Те не раздават магически услуги току така. Но пък ние веднага ще научим, ако той използва магия. Не, той цели само да вдигне шум. Което не означава, че ние не бихме могли, как да се изразя — той намигна, — да се погрижим да няма изненади.
	Хората около масата живнаха. Точно това очакваха да чуят.
	— Така де, в планините се случват злополуки — каза Зеленхай-Вер.
	— Да, и аз така съм чувал, но в случая говорех за Линията. Затова поканих г-н Пони да ни запознае с плана за процедурата. Г-н Пони?
	Инженерът се размърда неспокойно. Беше прекарал тежка нощ.
	— Искам да отбележа за протокола, че съм настоявал Линията да бъде спряна шест часа преди събитието — каза той.
	— И протоколът надлежно ще отрази, че аз съм преценил това предложение като напълно неизпълнимо — каза Злат. — Първо, защото ще доведе до непростима загуба на оборот и второ, защото липсата на съобщения ще създаде погрешна представа у хората.
	— Тогава оставаме на втория вариант — спираме Линията час преди събитието и прочистваме всички съобщения — каза г-н Пони. — Всяка кула ще потвърди готовността си със съобщение до Могилната кула, а после ще заключат всички врати и ще чакат. На никого няма да е позволено да влиза или излиза. Освен това ще пренастроим кулите да предават паралелно — той реши да преведе техническия израз за директорите. — Това означава, че ще обърнем долния поток, така че да имаме два потока, които предават в една и съща посока. Така съобщението до Генуа, ще стигне два пъти по-бързо. Докато тече, ъм, надпреварата, по Линията няма да минават никакви други съобщения. Нито Шум, нищо. И отсега нататък, господа, веднага щом изляза от тази стая, спираме да приемаме съобщения от захранващите кули. Включително от кулите на Двореца и на Университета.
	След това той добави с нескрито задоволство:
	— Особено от ония студентчета. Защото някой там ни прави на глупаци, сър.
	— Всичко това звучи доста драстично, г-н Пони — каза Зеленхай-Вер.
	— Надявам се да е достатъчно, сър. Мисля, че някой е намерил начин да праща съобщения, които повреждат кулите.
	— Това не е възм…
	Ръката на г-н Пони удари тежко по масата.
	— Вие пък откъде ще знаете, сър? Вие будувал ли сте до сред нощ, за да разнищите тоя проблем? Вие разглобявал ли сте разпределителен барабан на съставните му части с отварачка за консерви? Забелязал ли сте лично, че можете да накарате щамповащата арматура да изскочи от елиптичния лагер, ако натиснете буква Х и после я пратите до някоя кула с адрес по-висок от вашия, но само ако сте натиснали преди това буква К и пружината на барабана е била затегната до край? След това наблюдавал ли сте как буквените лостове се вклиняват един в друг, докато в същото време пружината изблъсква рамото нагоре и изведнъж се оказвате с предавателна кутия пълна с натрошени зъбци? Защото аз това правих снощи!
	— Да не би да подозирате саботаж? — попита Злат.
	— Както искате го наричайте — тросна се Пони, не на себе си от нерви. — Аз днес отидох и изрових стария барабан, дето го смъкнахме от кула 14 миналия месец. Убеден съм, че и на него му се е случило същото. Но повечето повреди се случват в горната част на кулите, в клапите. Точно там…
	— Значи г-н Мустак е повел кампания, целяща да саботира нашата работа… — Злат веднага съобрази възможностите.
	— Не съм казвал такова нещо! — възрази Пони.
	— О, няма нужда да се посочват имена — успокои го Злат.
	— Това се дължи просто на скапан дизайн — настоя Пони. — Един от хората ми открил последователността по случайност и я повторил, за да види дали пак така ще стане. Такива са си те операторите. Дай им някоя усукана машина и те цял ден ще й търсят слабото място. Цялата Линия е на такова дередже — нищо не е било предвидено да работи толкова дълго.
	— Но защо наемаме такива хора? — не разбираше Скатавка.
	— Защото никой друг не е толкова луд, че да си прекарва живота качен на някаква кула някъде в пустошта, като натиска клавиши — отвърна Пони. — А на тях това им харесва.
	— Но за да се случат всички тези ужасни неща, които описахте, все някой в кулата е трябвало да натисне клавишите — продължи Скатавка.
	Пони въздъхна. На ръководството никога не му пукаше за техническата част. Те си гледаха паричните потоци. Представа си нямаха кое как работи. А после изведнъж настояваха да знаят и трябваше да им сдъвчеш всеки технически израз, за да го преглътнат.
	— Вижте, операторите следват сигнала — започна той. — Те гледат кулата преди тях и повтарят съобщението, колкото е възможно по-бързо. Нямат време да го обмислят. Всичко, предназначено за тяхната кула се появява на разпределителния барабан. Те просто натискат клавиши и педали и дърпат лостчета възможно най-бързо. Те всъщност се гордеят с бързата си работа. Дори прилагат всякакви трикове, за да се справят по-бързо. Не искам да чувам никакви приказки за саботаж. Не и сега. Нека просто изпратим проклетото съобщение възможно най-бързо. На момчетата това ще им хареса.
	— Това ще е много вълнуващо чисто визуално — каза Злат. — Тъмната нощ, очакващите кули, които една по едно оживяват и през света се извива светлинна стрела, която безшумно и внимателно пренася своето…, както и да е. Трябва да наемем някой поет да го опише.
	После Злат кимна на г-н Пони.
	— Оставяме всичко във ваши ръце, г-н Пони. Явно сте разработил подробен план.


	— Никакъв план нямам — каза Влаго.
	— Нямаш план? — повтори г-ца Добродуш. — Да не ми казваш, че…
	— По-тихо, моля — изсъска Влаго. — Не искам всички останали да чуят!
	Бяха седнали в малко кафе близо до магазина за обмяна на топлийки, който явно не беше особено натоварен тия дни. Влаго беше решил, че е нужно да се отдалечи от пощата за малко, за да не му гръмне главата.
	— Но ти предизвика Линията! Нима само така си приказвал с надеждата нещо да изскочи отнякъде? — настоя г-ца Добродуш.
	— Ами това досега винаги ми е вършило работа! Какъв смисъл има да обещаеш нещо, което е напълно изпълнимо? Що за постижение е това?
	— Не си ли чувал, че е добре да се научиш да ходиш, преди да хукнеш да бягаш?
	— Има такава теория, да — съгласи се Влаго.
	— Значи, да видя дали съм разбрала правилно. Утре вечер — това ще рече денят след днешния, ти ще изпратиш карета — това ще рече нещо, което се движи на колела, теглено от коне, достигащо скорост четиринадесет мили в час, ако пътят не е калпав, да се състезава срещу Главната Линия — това ще рече всички ония семафорни кули, които пращат съобщения със стотици мили в час, до Генуа — който е онзи град дето е адски много далече от тук?
	— Да.
	— И нямаш никакъв чудесен план?
	— Не.
	— И защо го казваш на мен?
	— Защото в този град, точно в момента, ти си единственият човек, който вероятно ще повярва, че нямам план — обясни Влаго. — Казах го и на г-н Грош, но той само си почука носа отстрани — гледка, която никой не би трябвало да съзира — и каза: „Разбира се, че нямате, сър. Как пък ще имате. Хо хо!“
	— И се надяваш, че нещо просто така ще изскочи отнякъде? Откъде ти хрумна, че може да стане така?
	— Защото винаги така е ставало. Единственият начин нещо да се появи, когато се нуждаеш от него е да имаш нужда то да се появи.
	— И как точно очакваш аз да ти помогна? — недоумяваше г-ца Добродуш.
	— Баща ти е построил Линията!
	— Да, баща ми, а не аз — отвърна жената. — Аз дори не съм се качвала на кулите. Не знам за тях почти нищо, освен че постоянно са на ръба да се повредят. А това е известно на всички.
	— Хора, които не могат да си позволят да изгубят, залагат на мен! И колкото повече се опитвам да ги убедя да не го правят, те толкова по-усърдно залагат!
	— Колко глупаво от тяхна страна само — отвърна г-ца Добродуш сладко.
	Влаго забарабани с пръсти по масата.
	— Добре де — предаде се накрая. — Има и друга причина, поради която си мисля, че може да искаш ми помогнеш. Обаче е доста сложно и мога да ти обясня, само ако обещаеш да стоиш мирно и да не правиш никакви резки движения.
	— Защо, ще имам ли причина да се движа рязко?
	— Да, мисля, че след няколко секунди ще ти се иска да ме убиеш. Бих искал да обещаеш, че няма да го направиш.
	Тя сви рамене.
	— Това ще е интересно.
	— Обещаваш ли? — настоя Влаго.
	— Добре. Дано да е нещо вълнуващо — каза г-ца Добродуш и изтърси пепелта от цигарата си. — Да чуем.
	Влаго си пое дъх няколко пъти да се успокои. Това беше то. До тук беше. Ако постоянно променяш начина, по който хората виждат света, накрая променяш начина, по който виждаш самия себе си.
	— Аз съм човекът, заради когото са те уволнили от онази банка. Аз фалшифицирах онези ордери.
	Изражението на г-ца Добродуш не се промени, само очите й се присвиха. После тя издуха струя дим.
	— Мда, защо ли ми трябваше да обещавам — каза тя.
	— Съжалявам.
	— Но ако пръстите ми са били „заключени“, когато ме попита, обещанието не важи — опита тя.
	— Наблюдавах те — увери я Влаго. — Не бяха заключени.
	— Хмм — тя се загледа умислена в пламъчето на края на цигарата си. — Най-добре ми разкажи всичко.
	И той й разказа. Всичко. На нея особено й допадна частта с обесването и го накара да я повтори два пъти. Около тях градът беше зает с обичайните си дела. Между тях пепелникът вече преливаше.
	Когато той най накрая млъкна, тя се взира в него известно време през дима.
	— Не мога да проумея само защо си решил да дадеш всички откраднати пари на пощата. Можеш ли да ми обясниш?
	— Това и на мен не ми е много ясно — призна Влаго.
	— Имам предвид, ти очевидно си егоистично копеле с моралните устои на… на…
	— Плъх? — предложи той.
	— … плъх, благодаря, но ето че изведнъж ставаш помазаник на всички големи религии, спасител на пощата, официален дразнител на богатите подтисници, героичен ездач, образец на благородство и, разбира се, спасяваш котка от горяща сграда. Както и двама души, но на всички им е ясно, че важна е котката. Кого се опитваш да заблудиш, г-н Мустак?
	— Себе си, струва ми се. Поддадох се на положителни влияния. Все си мисля, че ще мога да се освободя от тях, когато реша, но не успявам. Сам си вярвам, че ако се окажа пристрастен към добрите дела, все ще намеря начин да спра. И, ъъ… има още една причина.
	— А именно…?
	— Аз не съм Грабльо Злат. Това е доста важно. На някои хора можем да им се струваме от един дол дренки, но аз си знам, че има разлика. Същото е, както разликата между голем и чук. Моля те? Как мога да победя семафорите?
	Този път г-ца Добродуш се втренчи в него през дима докато на него му стана неудобно.
	Тогава тя попита с неангажиращ глас:
	— Колко добре познаваш пощенската станция, г-н Мустак? Сградата имам предвид?
	— Разгледах по-голямата част преди да изгори.
	— Но никога не си се качвал на покрива?
	— Не. Не успях да открия път нагоре. Когато се опитах, горните етажи бяха… задръстени… с писма… — гласът на Влаго му изневери.
	Г-ца Добродуш изгаси цигарата си с решителен жест.
	— Качи се довечера. Приближи се една идея до небесата. А след това падни на колене и се моли горещо. Нали се сещаш как се прави това? Събираш си ръцете пред гърдите и се надяваш.


	Влаго някак изкара остатъка от деня. Имаше пощенско-началнически неща за вършене — да разговаря с г-н Масур, да крещи на строителите, да надзирава безкрайното разчистване, да наема нов персонал. Макар че по въпроса с новия персонал работата му беше по-скоро да одобрява избора, направен от г-н Грош и г-ца Макалариат. За щастие те явно знаеха какво вършат. Само от време на време се допитваха до него. Като например случаят, в който г-ца Макалариат изплува пред бюрото му и запита:
	— Ние обладаваме ли малцинствата?
	Последва пауза натежала от неловко мълчание. Тя роди множество по-малки паузи, всяка по-смущаваща от предходната.
	— Не, до колкото ми е известно — успя да скалъпи накрая Влаго. — Защо питате?
	— Една млада дама се интересува. Казва че така правели в Главната Линия.
	— А. Предполагам, въпросът й е дали съблюдаваме малцинствата, когато наемаме служители — коментира Влаго, като си припомни декларацията на Злат пред Таймс. — На нас това не ни се налага, защото ние не правим разлика между хората. Ще наемем всеки който може да чете, пише и да достигне пощенска кутия, г-це Макалариат. Бихме наели и вампири, стига да са членове на Лигата на въздържанието, тролове, стига да си бършат краката на входа, а ако се намери и някой върколак, аз лично много ще се радвам да наема пощальон, който ще научи псетата на малко уважение. Ще вземем всеки, който може да върши работата, г-це Макалариат. А нашата работа е да придвижваме пощата. Сутрин, обед и вечер, ние доставяме. Има ли нещо друго?
	В погледа й се беше появил особен блясък.
	— Ами аз по принцип нямам проблем с това дали хората искат да говорят за себе си или не, но трябва да възразя срещу джуджетата. Г-н Грош наема и тях.
	— Те са много прилежни, г-це Макалариат. Високо ценят писменото слово. И не се плашат от тежка работа — отговори й Влаго остро.
	— Да ама отказват да си кажат какъв им е… какво са… кое е… дали са дами или господа, г-н Мустак.
	— А. Пак ли за тоалетните помещения ще става въпрос? — Влаго видимо помръкна.
	— Считам, че нося отговорност за морала на младежите, намиращи се на мое подчинение — заяви г-ца Макалариат непреклонно. — Виждам, че се усмихвате пощенски началник, но няма да позволя да ме вземате на подбив.
	— Вашата загриженост ви прави чест, г-це Макалариат. Уверявам ви, че при строежа на новата сграда ще бъде обърнато специално внимание за решаване на въпроса с тоалетните помещения. Ще инструктирам архитекта да се допитва до вас на всяка фаза от процеса.
	Добре покритата гръд на г-ца Макалариат видимо се изду при тази внезапно придобита власт. Влаго продължи:
	— Междувременно, уви, ще трябва да се справяме в условията, които ни наложи пожарът. Надявам се, че като член на ръководството, вие ще съумеете да успокоите хората загрижени за този проблем.
	Пагубните огньове на гордостта внезапно лумнаха в очилата на г-ца Макалариат. Ръководство!
	— Разбира се, пощенски началник — потвърди тя.
	Но основното задължение на Влаго беше просто да… присъства. Половината налична сграда беше обгоряла черупка. Хората се свиваха в оскъдното пространство. Писмата се сортираха дори по стълбите. Но някак си нещата вървяха по-добре, когато той беше наоколо. Нямаше нужда да прави, каквото и да било. Само да присъства.
	А неговите мисли неизменно се връщаха към празният подиум, от където беше отмъкнат техният бог.
	Когато падна мрак, той беше готов. Наоколо имаше достатъчно подвижни стълби, а големите бяха успели да застопорят останките от сградата до самия покрив. Всичко беше покрито със сажди и някои помещения се отваряха към пълен мрак, но той продължи да се катери.
	Проби си път през остатъка от тавана и се провря през люка към покрива.
	Не че беше останало кой знае колко. Пропадналият резервоар за дъждовна вода беше повлякъл голяма част от горящия покрив със себе си и едва една трета от него все още покриваше голямата зала. Но огънят почти не беше засегнал единия край на подковообразната сграда и там покривът изглеждаше здрав.
	Там се виждаше един стар гълъбарник и си личеше, че някой е живял в него. Това не беше изненадващо. Много повече хора имаха желание да живеят в Анкх-Морпорк, отколкото Анкх-Морпорк можеше реално да побере. Затова цяла субкултура се беше зародила по покривите, между куличките, куполите, кубетата, комините и…
	… семафорните кули. Точно така, той беше забелязал семафора тук горе, тъкмо преди онзи смахнат инцидент с пътуване във времето. Защо ще му трябва на един гълъбарник семафор? Гълъбите със сигурност не биха могли да го ползват.
	Този тук беше обсебен от три водоливника. На тях семафорите по принцип им харесваха — основната амбиция в живота на всеки водоливник беше да се изкачи, колкото може по-нагоре — и те се бяха превърнали в чудесно допълнение към системата. Създание, което прекарва времето си в съзерцание и което е достатъчно интелигентно да запише съобщение, беше жизнено важен компонент. Те дори не изискваха да им се плаща и никога не се отегчаваха. Какво изобщо би могло да отегчи някой, който е готов да се взира в една точка години наред?
	Из града една по една пламваха светлините на семафорните кули. Само Университетът, Дворецът, Гилдиите, големите богаташи и хората с разклатени нерви ползваха кулите си нощем, но големият терминал на Могилата беше осветен като дръвче на Прасоколеда. Светли квадратчета пробягваха в сложни плетеници нагоре-надолу по терминалната кула. Безшумни от такова разстояние, препращащи сигналите си над надигащата се мъгла, очертаващи се като съзвездия срещу нощното небе, кулите изглеждаха по-вълшебни от истинска магия, по-очарователни от истински чародейства.
	Влаго ги гледаше унесено.
	Какво в крайна сметка беше магията? Някой щракне с пръсти, измърмори нещо неразбираемо над някоя откачена рисунка в стара книга и толкоз. Нищо магическо нямаше в истинската магия, изпълваща вселената. Тя имаше практическа роля — да държи звездите на небето и краката здраво стъпили на земята.
	Но това, което Влаго наблюдаваше в момента… това беше наистина вълшебно. Съвсем обикновени хора бяха съумели да реализират една мечта. Бяха изградили кули на всевъзможни места, включително върху салове, плаващи по блата и сред сковани в лед планински върхове. Докато ги изградят, те бяха сипали проклятия и по-лошо — логаритми. Бяха прекосявали реки и се бяха давили в тригонометрия. Тяхната мечта не беше като мечтите на останалите хора. Те бяха си въобразили един различен свят и бяха успели да го материализират. И накрая сред пот, псувни и математика се беше родило това… това нещо, което разпращаше думите по света нежно като звездна светлина.
	Мъглата вече запълваше улиците и сградите приличаха на острови обвити в морска пяна.
	Тя му беше казала, че ще трябва да се моли. В интерес на истината, боговете му дължаха услуга. Нали? Те получаваха богати пожертвувания и им приписваха заслуги, при положение, че всъщност не бяха направили нищо.
	Тя му беше казала да падне на колене. Той беше сигурен, че не се беше шегувала.
	Така че Влаго коленичи, събра ръце и каза: „Отправям тази молитва към всеки бог, който…“
	Внезапно със страховита липса на звук светлините на семафора отвъд улицата пламнаха. Големите квадрати лумваха един след друг. За момент Влаго видя силуета на човека, който ги запалваше срещу една от клапите.
	Докато той изчезваше в мрака, кулата започна да примигва. Светлината й беше достатъчно силна да освети покрива на пощата.
	В далечния му края Влаго забеляза три фигури, които го наблюдаваха. Техните сенки танцуваха с бързо променящите се светлини отсреща. Личеше си, че фигурите са човешки или поне хуманоидни. И се приближаваха към него.
	Така, боговете като цяло можеше да се очаква да се явят в хуманоидна форма. И боговете никак не обичаха да се бъзикат с тях.
	Влаго прочисти гърло и изграчи.
	— Много се радвам да ви видя…
	— Ти ли си Влаго? — попита една от фигурите.
	— Вижте, аз…
	— Тя каза, че ще те намерим на колене — каза друг от небесната троица. — Да ти предложим чаша чай?
	Влаго се изправи бавно. Това вече не беше божествено поведение.
	— Кои сте вие? — попита той и като видя, че дръзкият му въпрос не е последван от назидателни мълнии, допълни: — И какво правите на покрива на моята сграда?
	— Ама ние плащаме наем — каза една фигура. — На г-н Грош.
	— Той никога не е споменавал за вас.
	— Нямам представа защо — каза централната фигура. — Както и да е, ние се върнахме само да си приберем останалите вещи. Съжаляваме за пожара. Не беше по наша вина.
	— А вие кои сте все пак?
	— Аз съм Лудия Ал, това е Нормалния Алекс, а онзи е Адриън, който твърди, че не е побъркан, ама досега не е успял да го докаже.
	— Защо бяхте наели покрива?
	Тримата се спогледаха.
	— Гълъби? — предложи Адриън.
	— Точно така, ние обичаме да наблюдаваме гълъбите — потвърди сенчестата фигура на Нормалния Алекс.
	— Но сега е тъмно? — напомни им Влаго.
	Тази информация беше обсъдена.
	— Прилепи — каза накрая Лудия Ал. — Опитваме се да отглеждаме прилепи, които се връщат у дома, като пощенските гълъби.
	— Не мисля, че прилепите имат такъв инстинкт — каза Влаго.
	— Което е истинска трагедия, нали? — каза Алекс.
	— Качвам се тук нощем, гледам празните им малки стойки и сърцето ми се къса — съгласи се Неустановения Адриън.
	Влаго вдигна поглед към мини кулата. Беше висока пет човешки ръста, с контролни лостове върху лъскав панел в долната част. Изглеждаше… професионално направена и често използвана. Изглеждаше също преносима.
	— Не мисля, че се занимавате с каквито и да било птици тук — каза Влаго.
	— Прилепите са бозайници — съобрази Нормалния Алекс, но Влаго поклати глава.
	— Промъквате се по покривите, имате си свой личен семафор… Вие сте Светкавичното Гну, нали?
	— Аха, с такъв ум, разбирам защо сте началник на г-н Грош — отсъди Нормалния Алекс. — Та какво ще кажете за чаша чай?
	Лудия Ал измъкна гълъбово перо от канчето си. Гълъбарникът беше пропит с плътната задушаваща миризма на престояла птича тор.
	— Трябва наистина да харесваш птиците, за да живееш тук горе — каза той, като метна перото към брадата на Нормалния Алекс.
	— Значи вас мястото ви устройва идеално — отбеляза Влаго.
	— Да съм казал, че _на мен_ ми харесва? Пък и ние не живеем тук. Просто тази сграда има удобен покрив.
	Четиримата се бяха натъпкали в гълъбарника, където впрочем достъпът на гълъбите беше ефективно ограничен. Все пак, колкото и здрава мрежа да ползваш, винаги се намира някой гълъб, който успява да се промъкне през нея. В момента един такъв гълъб-нарушител, свит под тавана, ги гледаше от с малки диви очи. На генетично ниво той вероятно си припомняше времената, когато видът му беше започнал като гигантско летящо влечуго, което можеше да помете тия маймунски синове на една хапка. Навсякъде по пода бяха разхвърляни части от разглобени механизми.
	— Значи г-ца Добродуш ви каза за мен? — попита Влаго.
	— Каза, че не си съвсем абсолютен задник — каза Неустановения Адриън.
	— Което от нейната уста си е похвала — уточни Нормалния Алекс.
	— Каза че имаш мозък, усукан като тирбушон — допълни Неустановения Адриън. — Но пък го каза с усмивка.
	— Това не ми звучи точно като похвала — отвърна Влаго. — Вие откъде я познавате?
	— Работехме с брат й — каза Лудия Ал. — По проекта на кула Второ поколение.
	Влаго се заслуша с интерес. Пред него се откри цял един нов свят.
	Нормалния Алекс и Лудия Ал бяха ветерани в семафорния бизнес. Занимаваха се с щракалки вече четири години. Когато новият консорциум беше поел Линията, те бяха изхвърчали от работните си места в същия ден, в който Неустановения Алекс беше изхвърчал през комина на Гилдията на алхимиците. В случая на Алекс и Ал, понеже бяха изказали откровеното си мнение за новото ръководство, в случая на Адриън, понеже не се беше отдръпнал достатъчно бързо, когато котлето беше почнало да ври.
	Накрая всички се бяха хванали да работят по Втората Линия. Дори бяха вложили пари в нея. Както и мнозина други. Било предвидено да има какви ли не подобрения, да бъде по-евтина, да работи като пушка, да бачка като стой та гледай, да взема на хората акъла и всякакви други гръмки суперлативи. Но тъкмо тогава Джон Добродуш, който никога не пропускал да закачи осигурителното си въже, се стоварил насред зелевата нива и това бил краят на Втората Линия.
	От тогава тримата имало шанс да си намерят работа свързана със семафорите, колкото налъмите имат шанс да цъфнат. Но всяка нощ високо в небето те виждали примигващите кули, прелитащите съобщения. Изглеждали толкова близки, толкова съблазнителни, толкова… достъпни. На всички било ясно, че Главната Линия е била похитена и само името й се е запазило, макар да не схващали как точно се е случило това. Но със сигурност тя вече била в ръцете на врага.
	Така че те си създали нещо като неформална лична малка компания, която използвала ресурсите на Главната Линия, без непременно да е получила съгласието на Главната Линия.
	Било малко като кражба. Било точно като кражба. Всъщност било си кражба, но нямало никакви закони срещу нея, защото никой дори не подозирал, че такова престъпление съществува. Така че как може да се счита кражба нещо, което никой не отчита като липсващо? И кражба ли е, ако крадеш от крадци? Но пък в крайна сметка всяка собственост е вид кражба, освен ако аз съм собственикът.
	— И сега вие се наричате… как беше… кукери? — попита Влаго.
	— Точно така — потвърди Лудия Ал. — Защото можем да се закачим за системата, когато решим.
	— Някак не ми звучи много точно при положение, че изобщо не я доближавате и ползвате мигащи светлинки вместо куки.
	— Ами да, ама „мигачи“ звучеше още по-зле — каза Нормалния Алекс.
	— Добре, но откъде пък се взе това Светкавично Гну? — продължи Влаго.
	— Това е кукерски жаргон за съобщение преминаващо изключително бързо през системата — обясни Нормалния Алекс гордо.
	Влаго обмисли думите му.
	— Да бе, как не ми хрумна — заяде се той накрая. — Какво по-подходящо име за група хора, чиито имена почват с една и съща буква.
	Те бяха намерили начин да се закачат за семафорната система така: нощем самите кули не се виждаха. Забелязваха се само светлините им. Ако човек няма изумително добро чувство за ориентация, единственият начин да определи откъде идва съобщението през нощта, е да го идентифицира по кода му. А инженерите ползваха купища кодове. Ооо, купища.
	— Значи пращате съобщения безплатно и никой не забелязва? — каза Влаго.
	Срещу него се появиха три самодоволни усмивки и Лудия Ал го увери:
	— Лесно е, когато знаеш какво вършиш.
	— А как разбирате предварително, че кулите ще се повредят?
	— Защото ние ги повреждаме — каза Нормалния Алекс. — По-точно повреждаме им разпределителния барабан. Това отнема часове да се поправи, защото операторите трябва…
	Влаго пропусна остатъка от изречението. Той разпознаваше отделни думи, които, като отломки понесени от потоп, току изскачаха на повърхността и махаха безпомощно с ръце преди да потънат отново. Успя да хване няколко предлога преди да се удавят окончателно и дори позна „прекъсвам“ и „зъбна предавка“, но надигащият се рев на тежкия технически жаргон накрая погълна и тях.
	— … и така изгубват поне половин ден — довърши Нормалния Алекс.
	Влаго погледна безпомощно другите двама.
	— А това какво точно означава? — попита той.
	— Ако изпратиш едно точно определено съобщение, можеш да разбиеш механизмите — обобщи Лудия Ал.
	— По цялата Линия?
	— На теория — каза Лудия Ал. — Защото ако кодът е Изпълни и Прекрати…
	Влаго се отпусна и приливът отново го обгърна. Той не се вълнуваше от механизми. Доколкото му се случваше да мисли за гаечни ключове, неизменно си ги представяше като неща, с които си служи някой друг. Оставаше му единствено да се усмихва и да чака.
	Това им беше хубаво на техничарите — обичаха да обясняват. Човек трябваше само да изчака докато обясненията им слязат до неговото ниво, което обаче често беше няколко етажа под тяхното.
	— … но така или иначе вече не можем да правим така, защото чухме, че ти си променят…
	Влаго се беше вторачил в гълъба докато усети, че е настъпила тишина. Лудия Ал си беше довършил обяснението и то, както изглежда не беше пропито с оптимизъм.
	— Значи не можете да ми помогнете — Влаго видимо помръкна.
	— Не в момента. Старият г-н Пони може да има манталитета на лелка, но поне е упорит и не оставя даден проблем, докато не го разнищи. И сега е наредил да променят кодовете. Това правиха цял ден. Чухме от един стар приятел, че вече всеки оператор щял да си има личен код. Станали са адски предпазливи. Знам че г-ца Прелест Дивна те е пратила при нас за помощ, но онзи нещастник Злат затегна нещата. Тревожи се, че може да го победиш.
	— Ха! — изсмя се Влаго.
	— След седмица-две ще измислим начин да заобиколим и тези мерки — каза Неустановения Адриън. — Не можеш ли да отложиш нещата до тогава?
	— Не, не мисля.
	— Съжалявам — каза Неустановения Адриън.
	Той въртеше в ръце малка стъклена тръбичка, изпълнена с червена светлина. Когато я обърна, светлината стана жълта.
	— Това пък какво е? — попита Влаго.
	— Прототип — отвърна Неустановения Адриън. — Можеше да осигури на Линията три пъти по-висока скорост нощем. Използва перпендикулярни молекули. Но Линията просто не е отворена за нови идеи.
	— Вероятно, защото те са склонни да се взривяват, когато ги изпуснеш? — предположи Нормалния Алекс.
	— Ама не винаги.
	— Мисля, че имам нужда от малко чист въздух — каза Влаго.
	Те излязоха отвън. В центъра на разкриващата се гледка Терминалът все още примигваше енергично и още няколко по-малки кули светеха в различни части на града.
	— Чия е онази там? — попита Влаго, все едно сочеше към някое съзвездие.
	— На Гилдията на крадците — отвърна Неустановения Адриън. — Пращат общи сигнали за членовете си. Но не мога да ги разчета.
	— А онази? Това първата кула по пътя към Сто Лат ли е?
	— Не тя е кулата на стражата, при Портата към Главината. Общи сигнали към Двора на Псевдополис.
	— Изглежда много далече.
	— Това е защото използват по-дребни клапи. А втората кула към Сто Лат не се вижда от тук, защото кулата на Университета я скрива от поглед.
	Влаго се втренчи във светлините като хипнотизиран.
	— Чудно ми е, когато са сторили Линията, защо не са използвали онази стара каменна кула по пътя към Сто Лат? Изглежда е на подходящото място.
	— Старата магьосническа кула? Робърт Добродуш я включи при първите опити, но се оказа твърде встрани, стените й не бяха достатъчно устойчиви, пък и стана ясно, че ако изкараш там повече от един ден, се побъркваш. Явно старите магически заклинания са се просмукали в самите камъни.
	Последва тишина, а след това Влаго попита с глух глас:
	— Ако приемем, че успеете да се закачите за Линията утре, ще можете ли да направите нещо, което да я забави?
	— Да, ама не можем — каза Неустановения Адриън.
	— Добре, но ако можехте?
	— Ами, има едно нещо, по което работим от известно време — каза Лудия Ал. — Но е доста грубо.
	— Може ли да извади кула от строя? — попита Влаго.
	— Дали трябва да му ги казваме тия работи? — усъмни се Нормалния Алекс.
	— Ти да се сещаш някой друг, за когото Човекоядката да е казвала добра дума? — каза Лудия Ал. — На теория, г-н Мустак, би могло да изкара от строя всички кули.
	— Ти да не си и малоумен, освен дето си луд? — сряза го Нормалния Алекс. — Той работи за правителството!
	— Всяка кула по Линията? — повтори Влаго.
	— Да. На веднъж — потвърди Лудия Ал. — Както казах — грубичко.
	— Наистина всяка кула? — Влаго продължи да настоява.
	— Е, може би не съвсем всичките, ако се усетят — призна Ал, сякаш всичко по-малко от пълно разрушение би било повод да се срамува от себе си. — Но ще нанесе достатъчно щети. Дори да занесат съобщението до следващата работеща кула по куриер, пак ще ги забави доста. Ние го наричаме… Кълвача.
	— Кълвач?
	— Не, не така небрежно, трябва да оставиш пауза за драматичен ефект… Кълвача!
	— … Кълвача — произнесе Влаго внимателно.
	— Точно така. Но така или иначе, утре не можем да се закачим за Линията. Надушили са ни.
	— Ами ако аз успея да ви осигуря достъп? — попита Влаго като продължаваше да се взира в светлините. Самите кули бяха на практика невидими.
	— Ти? Че ти какво разбираш от семафорни кодове? — попита Неустановения Адриън.
	— Наясно съм с ограничените си познания по въпроса — съгласи се Влаго. — Но аз разбирам от хора. Вие търсите начин да вкарате хората в заблуда чрез кодовете. Аз просто съобразявам какво виждат хората…
	Те го изслушаха. После спориха. След това прибягнаха до математика, докато в нощното небе над тях плаваха думи.
	Накрая Нормалния Алекс каза:
	— Добре, добре. Технически, би могло да се получи, но хората от Линията трябва да са пълни идиоти, за да позволят такова нещо.
	— Те ще са твърде заети да мислят за кодове — отвърна Влаго. — А мен много ме бива да правя хората на идиоти. Това ми е работата.
	— Мислех, че работата ти е да си пощенски началник.
	— О, да. Ами тогава, това ми е призванието.
	Членовете на Светкавичното Гну се спогледаха.
	— Тая идея е напълно откачена — каза Лудия Ал, широко ухилен.
	— Радвам се, че ви харесва — каза Влаго.
	Има случаи, когато просто се налага да изгубиш малко сън. Но пък Анкх-Морпорк никога не спи. Никога не се случва целият град да изпадне в нещо повече от лека дрямка и към три сутринта неизменно се събужда, за да изпие чаша вода.
	Човек може да си купи всичко през нощта. Дървен материал? Ама, разбира се. Влаго се чудеше дали това се дължи на вампири дърводелци, които нощем се снабдяват с материал за вампирските си столове например. Платно? Непременно трябваше да има някой в града, който, като се събуди по малките часове на утрото да свърши една малка работа, да си помисли: „Това, което ми трябва точно в момента, са хиляда квадрата средно грубо платно!“. И, разбира се, около доковете винаги можеха да се намерят търговци, готови да посрещнат такъв среднощен наплив.
	Когато потеглиха към кулата, тъкмо беше почнало да просветлява. Влаго беше на капрата, а останалите трима бяха насядали отзад върху товара и спореха по някакви тригонометрически проблеми. Влаго се постара да не ги слуша. От един момент нататък математиката му беше замаяла главата.
	Да погубят Главната Линия… О, кулите ще останат да си стърчат, но ще отнеме месеци да ги поправят. Това ще срине Компанията. Гнуто обеща, че никой няма да пострада. Имаха предвид, разбира се, хората в кулите.
	Линията се беше превърнала в чудовищен кръвопиец. Разгромяването й беше примамлива идея. Гнуто вече имаше купища идеи какво би могло да я замести — щеше да е по-бързо, по-евтино, по-лесно, по-целенасочено, щеше да използва духчета, специално отгледани за целта…
	Но нещо не даваше мира на Влаго. Злат беше прав, дяволите да го вземат. Ако искаш да пратиш съобщение на разстояние петстотин мили много, много бързо, Линията беше най-подходящото средство. Ако искаш да закачиш панделка на съобщението си, тогава ти беше нужна пощата.
	На него Гнуто му допадна. Идеите им бяха свежи и различни. Освен това, каквото и проклятие да тегнеше над старата каменна кула, то не можеше да разбърка техните умове, защото те бяха имунизирани срещу пълното безумие, с редовни малки дози лудост. Операторите по цялата линия бяха различен тип хора. Те не просто си вършеха работата, те я изживяваха.
	Влаго обаче така и не можеше да се отърве от мисълта за всички лоши неща, които можеха да се случат в отсъствието на семафори. Е, те се бяха случвали и преди изобретяването им, но сега вече нещата изобщо не стояха по същия начин.
	Той ги остави при кулата да режат и коват, а сам тръгна обратно към града дълбоко умислен.


>	Глава тринадесета
>	Обратната страна на плика
#	В която се запознаваме с теорията за масовото пространство — Веролом Мекотел — Главната Линия гори — Идея, остра като бръснач — Да откриеш г-ца Добродуш — Теория на маскировката — Игор напушка — „О, миг, поспри“ — Срещу Линията — Голямото платно се спуска — Съобщението е получено

	Муструм Ридкъли, Архиканцлер на Невидимия Университет, подравни щеката си и внимателно се прицели.
	Бялата топка удари червена, която нежно се изтърколи в страничен джоб. Това беше много по-трудно, отколкото можеше да се очаква, защото половина билярдна маса беше заета от архивиращата система на архиканцлера* и, за да стигне до джоба, топката трябваше да мине през няколко камари книжа, благодарствена картичка, череп с прикрепена към него полуизгоряла свещ и доста пепел от лула. Което тя направи успешно.
	[* Той беше привърженик на архивирането по Първа Попаднала Свободна Повърхност]
	— Отлична работа, г-н Стибънс — каза Ридкъли.
	— Наричам го масово пространство — каза Пондър Стибънс гордо.
	Всяка организация се нуждае от поне един човек, който да е на ясно какво се случва, защо се случва и кой е отговорен, за да се случи. В НУ тази роля се изпълняваше от Стибънс, за което той искрено съжаляваше. В момента той разговаряше с Архиканцлера в ролята си на Завеждащ отдела по неуместно приложена магия и непосредствената му цел, която щеше да има дългосрочни последици, беше да се увери, че бюджетът на отдела му няма да бъде отрязан. Именно в името на тази цел му се беше наложило да инсталира дебела връзка тръбички, които сега се подаваха изпод тежката билярдна маса, преминаваха през дупка в стената и се простираха през моравата до крилото за високо-енергийна магия, където — Пондър отрони тежка въздишка — този малък билярден номер отнемаше 40 процента от руни-времето на Хекс, университетската мислеща машина.
	— Подходящо име — съгласи се Ридкъли, като се прицелваше за следващия си удар.
	— По аналогия с фазово пространство? — обясни Пондър с плаха надежда. — Тъкмо преди топката да се удари в предмет по масата, който не е друга топка, Хекс я премества в теоретично паралелно измерение, което разполага със свободна равна повърхност, като при това запазва скоростта на движение и посоката на топката, докато бъде възможно да я върне в това измерение. Това всъщност е изключително трудно и сложно заклинание за нереално-време…
	— Да, да, много хубаво — съгласи се Ридкъли. — Какво друго, г-н Стибънс?
	Пондър си погледна клипборда.
	— Получихме любезно писмо от лорд Ветинари, с молба от името на Града, Университетът да обмисли възможността за прием на, да речем, двадесет и пет процента студенти в неравностойно интелектуално положение, сър.
	Ридкъли вкара черната топка в джоб през купчина университетски директиви.
	— Не можем да позволим на разни зарзаватчии и касапи да казват как да се ръководи университетът, Стибънс! — отсече Архиканцлерът, като се приготви да удари още една червена. — Благодари им за техния интерес и им кажи, че ще продължим традицията да приемаме сто процента пълни идиоти. Вземаме ги глуповати, изкарваме ги пращящи от знание, това винаги е била практиката в НУ. Какво друго?
	— Само съобщението за голямата надпревара довечера, архиканцлер.
	— О, да, вярно. Какво да го правя сега това нещо, Стибънс? Чувам, че хората масово залагат на пощата.
	— Да, архиканцлер. Хората смятат, че боговете са на станата на г-н Мустак.
	— А интересно, дали боговете правят залози? — зачуди се Ридкъли, докато гледаше с огромно задоволство как топката се материализира от другата страна на изоставен сандвич с шунка.
	— Не ми се вярва, сър. Няма начин той да победи.
	— Той не беше ли онзи дето спаси котката?
	— Точно той, сър — потвърди Пондър.
	— Добър момък. А за Главната Линия какво мислим? Чувам, че била заприличала на месомелачка. По тия техни кули мрат хора. Един тип в кръчмата ми каза, че бил чул, че духовете на мъртвите оператори обитавали Линията. Я да пробваме розовата.
	— Да, и аз съм чувал да се говори. Мисля, че е просто градска легенда, сър — изрази мнение Пондър.
	— Казват, че пътували от единия край на Линията до другия. Не ми се струва лош начин за прекарване на Вечността. В планините се откриват чудесни панорами — архиканцлерът замълча за момент замислен. — „Големият указател на Харуспекс за променливи измерения“ — каза той накрая.
	— Извинете, архиканцлер?
	— Това съобщение ще трябва да изпратят — поясни Ридкъли. — Никой не е казал, че ще трябва да е писмо, нали?
	Той махна с ръка и върхът на щеката му се покри с тебешир.
	— Дай им по едно копие от новото издание. Да го изпратят до нашия човек в Генуа. Как му беше името… кажгоде… нещо смешно беше… да му покажем, че старият Алма Патер не го е забравил.
	— Вероятно имате предвид Веролом Мекотел, сър. Той изучава Комуникациите между стридите в условията на магическо поле с ниска интензивност за своето второ магическо ниво.
	— Богове, те наистина ли могат да общуват? — удиви се Ридкъли.
	— Явно да, архиканцлер, макар че за момента отказват да си говорят с него.
	— Защо сме го натирили чак там?
	— Веролом Н. Мекотел, архиканцлер? — подсказа му Пондър. — Помните ли? Онзи с ужасния дъх?
	— О, имаше предвид Огнедишащото Мекотело? — възкликна Ридкъли. — Онзи дето можеше само с дъх да пробие дупка през сребърна плоча?
	— Да, архиканцлер — отвърна Пондър търпеливо.
	Муструм Ридкъли винаги обичаше да триангулира новата информация от няколко различни гледни точки.
	— Вие съобразихте, че там в блатата на никого няма да му прави впечатление. И ако благоволите да си спомните, позволихте му да вземе със себе си един омнископ?
	— Така ли било? Колко предвидливо от наша страна. Веднага се свържи с него и му кажи да очаква съобщението.
	— Добре, Архиканцлер, но мисля да изчакам няколко часа, защото в Генуа е все още нощ.
	— Това си е тяхно мнение — отвърна Ридкъли като пак се прицелваше. — Потърси го веднага, човече.


	Огън в небесата…
	На всички беше известно, че горната част на кулите се тресе, когато през Линията минава съобщение. Някой ден някой щеше да направи нещо по въпроса. И всички стари оператори знаеха, че ако свързващият прът, задвижващ клапите на долната линия, бъде изтласкан нагоре да ги отвори в същия момент, в който свързващият прът на горната линия бъде смъкнат надолу да затвори клапите от другата страна на кулата, кулата ще се наклони. От една страна тя биваше избутвана, а от другата теглена, което имаше ефект подобен на колона войници маршируващи в крак по стар мост. Това само по себе си не беше опасно, освен ако не се повтореше отново и отново, така че люлеенето и накланянето станат критични. Но пък колко ли често можеше да се случи такова нещо?
	При всяко преминаване на Кълвача през поредната кула, толкова често. Беше като заболяване, което атакува само слабите болнави организми. То не би навредило на Старата Линия, защото в онези времена по Линията работеха хора, които веднага биха спрели трафика и биха изчистили съобщението от барабана си, сигурни, че действията им ще бъдат оценявани от висшестоящи, които разбират как работят кулите и, които биха постъпили по същия начин.
	То обаче щеше да навреди на Линията в сегашното й положение, защото онези хора вече ги нямаше. От операторите се очакваше да изпълняват нареждания, ако не искат да им отрежат заплатите, а ако се появеше проблем, той не беше тяхна грижа. Вината беше на идиота, който изобщо е приел такова съобщение. Никого не го беше грижа за тях и всички в централното управление бяха идиоти. Никой не ги слушаше и те не поемаха никаква отговорност. От Централата дори бяха подхванали инициатива Служител на месеца като израз на загрижеността им за колектива, което беше най-сигурният признак, че пет пари не дават за колектива.
	Реалността днес беше такава, че от операторите се очакваше да придвижват кода възможно най-бързо и никой не искаше да бъде звеното, което ще забави системата. Затова те се взираха в предходната кула докато им изтекат очите и блъскаха клавишите със скоростта на човек танцуващ по горещи камъни.
	Така една след друга кулите бяха поразени. Някои се запалиха, когато клапите се откъснаха, удариха се в покрива на кабината и разляха запалено масло. Няма никакъв начин да се бориш с огъня в дървена кутийка двадесет метра над земята. Единственият изход беше да се спуснеш по въжето за спешни случаи, да се отдалечиш на достатъчно разстояние и да наблюдаваш шоуто.
	Четиринадесет кули бяха в пламъци, преди някой да реши да спре съобщението. И след това какво? Хората бяха получили ясни заповеди — докато течеше това съобщение, по Линията беше забранено да преминава, каквото и да било друго. Така че какво да правят сега?
	Влаго се събуди с горящата Главна Линия в главата си.
	Светкавичното Гну искаше да я съсипе и после да я изгради наново. И той разбираше защо, но разбираше също, че няма да се получи. Все някъде по Линията ще се намери някой инженер, който да рискува работата си, като прати допълнителни инструкции: „Това съобщение е самата смърт, карайте по-полека“. И това щеше да е краят. Е, вероятно щеше да отнеме ден-два да достигне Генуа, но пък те разполагаха със седмици. И след това някой щеше да сравни полученото съобщение с изпратеното. И Злат щеше веднага да се развика, не, той направо щеше да вдигне шум до небесата. Щеше да заяви, че някой е фалшифицирал съобщението и щеше да бъде прав. Не, трябваше да има друг начин.
	Все пак идеята на Гнуто беше в правилната посока. Те действително трябваше да подменят съобщението, но трябваше да го направят като хората.
	Влаго отвори очи. Пак беше на бюрото си, но някой беше сложил възглавница под главата му.
	Кога за последно беше спал в нормално легло? О, да, онази нощ, когато г-н Помпа го беше настигнал. Беше прекарал няколко часа в наето легло с матрак, който си стоеше мирно и не беше пълен с камънаци. Истинско блаженство. След това непосредствено изминалите дни се изнизаха пред очите му и той изстена.
	— Добро Утро, Г-н Муштак — поздрави го г-н Помпа от ъгъла. — Бръсначът Ви Е Наточен, Чайникът Ври И Съм Сигурен, Че Чаят Скоро Ще Е Готов.
	— Кое време е?
	— Обедно, Г-н Муштак. Вие Се Прибрахте Едва Призори — укори го големът.
	Влаго отново простена. Шест часа до началото на надпреварата, когато върху главата му щяха да се стоварят последиците от всичките му хитроумни планове и нищо чудно да я смажат.
	— Цари Огромно Оживление — уведоми го големът. — По Всеобщо Съгласие, Надпреварата Ще Стартира На Площад Сатор.
	Влаго се взираше в отражението си и слушаше с едно ухо. Той винаги беше повишавал залозите — автоматична реакция. Не си губеше времето да обещава възможното. Всеки можеше да постигне възможното. Трябва да обещаеш невъзможното, защото ако откриеш правилния начин, току виж си успял да го осъществиш, или поне да разшириш малко границите на възможното. А ако се провалиш — какво пък, целта ти е била невъзможна поначало.
	Този път обаче беше прекалил. Нямаше да има нищо срамно в това да си признае, че карета, теглена от коне не може да пътува хиляда мили в час, но Злат щеше да се възползва от това и да ги смаже. И пощата завинаги щеше да си остане старомодна, изостанала и неспособна да се конкурира с гиганта. Злат пък щеше да намери начин да изцеди още малко живот от Линията и още хора щяха да умрат от чиста алчност.
	— Добре Ли Сте, Г-н Муштак — попита големът зад гърба му.
	Влаго се взря в собствените си очи и забеляза пламъчето, което играеше там.
	Олеле.
	— Порязахте Се, Г-н Муштак — каза му г-н Помпа. — Г-н Муштак?
	Направо да си бях прерязал гърлото, помисли Влаго. Но тази мисъл беше второстепенна, сбутана в ъгъла от голямата мрачна мисъл, която постепенно се настаняваше в ума му.
	Погледнеш ли в бездната, ще видиш нещо, което се надига и се протяга към светлината. То шепнеше: Направи го. Ще проработи. Вярвай ми.
	Олеле. Такъв план наистина щеше да проработи, помисли си Влаго. Беше простичък и смъртоносен като бръснач. Но би хрумнал само на човек, лишен от всякакви скрупули. Какъвто Влаго очевидно беше.
	Ще те убия, г-н Злат. Ще те убия по много специален начин, начинът, по който действа един мръсник, лъжец и измамник. Ще ти отнема всичко освен живота. Ще ти отнема парите, репутацията и приятелите. Ще увия думи около теб, докато се превърнат в задушаващ пашкул. Няма да ти оставя нищо, нито дори надежда…
	Той внимателно приключи с бръсненето и избърса сапуна от лицето си. В интерес на истината, нямаше особено много кръв.
	— Мисля, че една солидна закуска ще ми дойде добре, г-н Помпа. А после трябва да се погрижа за някои неща. Междувременно бихте ли ми намерили метла с хубава здрава дръжка? Брезова например? И после нарисувайте по дръжката малко звезди.
	Импровизираните гишета бяха задръстени от клиенти. Когато Влаго се появи в залата, глъчката утихна за момент, а после тълпата избухна в бурни приветствия. Той кимаше с глава и махаше весело на множеството и веднага беше обграден от хора, размахващи пликове. Той се постара да подпише, колкото може повече.
	— Събра се много поща за Генуа, сър! — възторжено му извика г-н Грош, като си пробиваше път между хората. — Никога не съм виждал такова нещо, никога!
	— Много добре, отлично — мърмореше Влаго.
	— И пощата за боговете също се увеличи — продължи Грош.
	— Радвам се, да го чуя, г-н Грош — съгласи се Влаго.
	— Получихме първите марки за Сто Лат, сър! — извика Станли, като размахваше няколко листа хартия над главата си. — Първите копия са пълни с дефекти, сър!
	— Много се радвам за теб — каза му Влаго. — Но сега ми се налага да се погрижа за някои неща.
	— Ама, разбира се — г-н Грош му намигна. — Някои неща, а? Както кажете, сър. Отдръпнете се, моля, направете път на пощенския началник!
	Грош разбута клиентите и Влаго, като избягваше хората, които му подаваха бебета за целуване или се опитваха да си откъснат парче от дрехата му, се измъкна навън.
	След това, като се придържаше към задните улички, той намери местенце, което сервираше съвсем прилична закуска, включваща двойка наденички, яйца, бекон и пържени филийки. Надяваше се храната да замести изгубения сън.
	Цялата работа беше ужасно раздухана. Хората закачаха знамена и издигаха сергии на площад Сатор. Гъстата подвижна тълпа, която обичайно запълваше улиците на Анкх-Морпорк, беше почнала да се отдръпва и стича в една посока. Довечера щеше да запълни площада във вид на плътна човешка маса, на която, разбира се, можеха да се продадат разни неща.
	Накрая той събра кураж и се отправи към Съюза на големите. Беше затворено. Върху покритата с дъски витрина се бяха появили нови графити. Бяха нарисувани с пастели ниско над земята и твърдяха, че: „Голмите са акани“. Явно добрите стари тесногръди традиции бяха предадени на новото поколение с тъпа и зла упоритост.
	Кукличките, помисли си той трескаво. Живееха при някаква нейна леля. Дали беше споменала името й? Той се затича натам.
	Първоначално Кукличките беше самостоятелно селце, но после градът го беше погълнал. Жителите му обаче все още не се чувстваха съвсем приобщени към градската маса, затова пазеха местните си обичаи и говореха почти неразбираем местен диалект. Влаго не разбираше нито думичка. Той обикаляше тесните улички и отчаяно се оглеждаше за… как точно щеше да я намери? По тънката струйка дим?
	Всъщност, това не беше лоша идея.
	Той намери къщата осем минути по-късно и заудря по вратата. За негово облекчение отвори му тя самата. Погледна го и попита:
	— Как?
	А той отвърна:
	— Продавачи на тютюн. Не са много жените наоколо с подобен навик.
	— Браво, умник. И какво искаш сега?
	— Ако ми помогнеш, мога да съсипя Злат окончателно — изстреля Влаго. — Помогни ми. Моля те? Кълна се в честта си на напълно неблагонадежден тип!
	Това поне си спечели бегла усмивка, но тя веднага беше заместена от обичайното изражение на дълбоко подозрение. После тя очевидно взе решение.
	— Най-добре влез и ме изчакай в гостната — тя отвори вратата до края.
	Стаята беше малка, тъмна и преливаща от почтеност. Влаго седна внимателно на ръба на един стол, като се стараеше да не размества нищо, докато дочуваше приглушените женски гласове някъде по коридора. След малко г-ца Добродуш се вмъкна и затвори вратата след себе си.
	— Надявам се, че не съм притеснил семейството ти — каза Влаго.
	— Казах им, че ме ухажваш — отвърна му тя. — Затова служат гостните. Сълзите от радост и надеждата в очите на майка ми са рядка гледка. Та, за какво все пак си дошъл?
	— Трябва да знам всичко за баща ти — каза Влаго. — Как точно са му отнели Линията. Пазите ли още документите?
	— Не вършат работа. Един адвокат ги прегледа и каза, че на практика нямаме основание…
	— Аз смятам да апелирам пред по-висш съд — каза Влаго.
	— Адвокатът каза, че би отнело месеци подготовка… — продължи тя, с надеждата да намери нещо, за което да се хване.
	— Аз ще намеря кой да се погрижи. Но пазите ли някакви стари книжа, счетоводни книги, каквото и да било?
	— Какво ще правиш с тях? — настоя да знае, г-ца Добродуш.
	— Най-добре да не знаеш. Наистина. Аз знам какво правя, Трънчо, но е най-добре ти да на знаеш.
	— Ами, има един голям кашон книжа — каза г-ца Добродуш несигурно. — Предполагам, че мога да го изпусна тук някъде докато разтребвам…
	— Добре.
	— Но сигурен ли си, че мога да ти имам доверие?
	— По този въпрос? Богове, не! Баща ти се е доверил Злат и виж какво го сполетя! На твое място аз не бих си имал доверие. Но понеже съм на моето си място, си вярвам.
	— Странно нещо, г-н Мустак, колкото повече ме убеждаваш, че си неблагонадежден тип, аз толкова повече ти вярвам — отбеляза г-ца Добродуш.
	Влаго въздъхна.
	— Знам, Трънчо, смахната работа, а? Това е то, да умееш да обработваш хората. Та ще ми донесеш ли тоя кашон, моля?
	Тя донесе всичко с озадачена физиономия.
	Отне му целия следобед и дори тогава Влаго не беше напълно сигурен, но поне беше успял да запълни цял бележник със записки. Беше като да търсиш пирани във вода, задръстена с водорасли. По дъното беше пълно с кости. Но макар че от време на време нещо проблясваше, нямаше начин да си сигурен, че си открил истинска риба. Единственият начин да си сигурен, беше да скочиш във водата.
	До четири и половина площад Сатор вече беше претъпкан.
	Най-хубавото нещо на златния костюм и шапката с крила беше, че когато ги смъкнеше, Влаго вече не беше себе си. Той се превръщаше в още едно незабележимо лице в тълпата, което човек можеше бегло да си помисли, че е виждал и преди.
	Той си пробиваше път из навалицата към пощенската станция. Никой не го удостои с втори поглед. Повечето не му отделяха и първи. По някакъв начин, който не беше осъзнал досега, той беше съвсем сам. Винаги се беше старал да е сам. Така беше най-безопасно.
	Проблемът беше, че златният костюм му липсваше. Вярно, че всичко беше преструвка, но Златният човек беше добър образ. Той не искаше да бъде забравен и не искаше да бъде само бледо подобие на истинска личност. Защитен от своята крилата шапка, той можеше да твори чудеса или поне да прави така, че да изглежда сякаш твори чудеса, което си е почти същото. Във всеки случай щеше да му се наложи да извърши поредно чудо след около два часа. В това нямаше съмнение.
	Е, какво пък…
	Той заобиколи пощата отзад и се канеше да се вмъкне вътре, когато една фигура, скрита в сенките му подвикна:
	— Пръссст!
	— Вероятно имаш предвид „Псст“? — попита Влаго.
	Нормалния Алекс се измъкна от сянката. Беше навлякъл старата си работническа винтяга с логото на Главната Линия и носеше огромен шлем, украсен с рога.
	— Малко ще се забавим с платното… — започна той.
	— Защо ти е тоя шлем? — прекъсна го Влаго.
	— За маскировка — обясни Алекс.
	— Голям шлем с рога?
	— Да. Толкова много бия на очи, та на никого не му хрумва, че се опитвам да остана незабелязан, затова изобщо не си правят труда да ме забележат.
	— Само крайно интелигентен човек може да измисли нещо такова — внимателно формулира отговора си Влаго. — Та какво все пак се случва?
	— Трябва ни повече време — каза Алекс.
	— Какво? Надпреварата стартира в шест!
	— Да, ама няма да е достатъчно тъмно. Няма да успеем да вдигнем платното поне до шест и половина. Ще ни забележат ако подадем глави преди това.
	— О, я стига, другите кули са толкова далече, кой ще ви види?
	— Хората по пътя ще са доста по-близо — обясни Алекс.
	— По дяволите! — Влаго беше забравил за тях. Щеше да е достатъчно само някой да си спомни по-късно, че е мярнал хора на старата магьосническа кула и всичко щеше да пропадне.
	— Виж, ние ще сме готови на време — каза Алекс, като го гледаше в лицето. — Там горе успяваме да работим доста бързо. Просто ни трябва половин час пълен мрак, може би плюс още няколко минути.
	Влаго прехапа устни.
	— Добре, мисля, че мога да ви го осигуря. Ти се връщай да им помагаш. Но не трябва да почвате без мен, ясно? Вярвай ми!
	Напоследък доста хора беше помолил да му вярват, помисли си Влаго, докато мъжът се отдалечаваше. Дано наистина да беше спечелил доверието им.
	Той се качи в офиса си. Златният костюм висеше на закачалката. Влаго го облече. Имаше работа за вършене. Беше скучна, но трябваше да се свърши. И той се зае.
	В пет и половина паркетът изскърца, когато г-н Помпа влезе в стаята, влачейки метла след себе си.
	— Скоро Ще Стане Време За Надпреварата, Г-н Муштак — каза той.
	— Трябва да довърша няколко неща — отвърна Влаго. — Да се погрижа за тези писма от строители и архитекти, а също и… о, да, някой моли да му изцеря брадавиците. Наистина трябва да се погрижа за тия бумаги, г-н Помпа.


	Усамотен в кухнята на Грабльо Злат, Игор внимателно написа бележката си. Трябваше да спазва етикета. Не можеше просто да се измъкне нощем като някой крадец. Трябваше да разчисти, да се погрижи килерът да е зареден, да измие чиниите и да си вземе от кухненския бюджет точно толкова, колкото му се полагаше.
	Беше наистина срамота. Тази работа не беше никак лоша. Злат не очакваше кой знае какво от него и Игор се забавляваше да тероризира останалата прислуга. Поне повечето то тях.
	— Толкова е тъжно, че ни напускате, г-н Игор — каза г-жа Глоубъри, готвачката, като попи очите си с кърпичка. — Вие бяхте истински свеж полъх наоколо.
	— Няма как, г-жо Глоубъри, налага ше — отвърна Игор. — Ще ми липшва вашият пай ш дроб и бъбреци, уверявам ви. Шърцето ми ше штопля, като видя жена, която жнае как ше ополжотворяват оштатъци.
	— Изплетох ви нещо, г-н Игор — каза готвачката и колебливо му подаде меко пакетче.
	Игор го отвори внимателно и извади от вътре скиорска маска на бели и червени ивици.
	— Да ви пази топло на болтовете — каза г-жа Глоубъри и се изчерви.
	Игор се почувства разкъсан от колебания за момент. Той харесваше и уважаваше готвачката. Не беше срещал друга жена, която толкова умело да си служи с наточени ножове. Понякога си струваше да се заобиколи Кодексът на Игорите.
	— Г-жо Глоубъри, не бяхте ли ми шпоменала, че имате шештра в Куирм? — попита той.
	— Точно така, г-н Игор.
	— Мишля, че моментът е много подходящ да я пошетите — каза Игор твърдо. — Моля, не ме питайте жащо. Шбогом, шкъпа Г-жо Глоубъри. Ще жапажа най-толпи шпомени жа вашия дроб.


	Оставаха десет минути до шест.
	— Ако Тръгнете Веднага, Ще Сте На Площада Съвсем На Време За Началото На Надпреварата — издудна големът от ъгъла.
	— Работата ми е обществено значима, г-н Помпа — отвърна Влаго сурово, зачетен в поредното писмо. — Демонстрирам подобаващото внимание при изпълнение на служебните си задължения.
	— Да, Г-н Муштак.
	Той изчака до шест и десет с идеята да спечели още пет минути, като измине пътя до площада с небрежна лека стъпка. Когато излезе от пощата, големът се затътри след него в пълен противовес на всичко небрежно и леко.
	Тълпата се раздели да му направи път и от няколко места се чуха подвиквания и смях при вида на метлата, която беше метнал на гръб. По нея бяха нарисувани звезди, следователно тя беше магическа метла. С помощта на такива суеверия, хората градяха империи.
	Открийте дамата, открийте дамата… не беше просто игра, а истинска наука. Е, помагаше и да умееш да държиш три карти в рехава купчинка. В това беше ключът. Влаго въртеше картите добре, но тези чисто механични трикове му се струваха скучни, някак под неговото ниво. Имаше други начини да подведеш, разсееш, ядосаш хората. Гневът винаги беше полезен. Гневните хора допускаха грешки.
	В центъра на площада имаше малко празно пространство около дилижанса, на чиято капра Оловния Джим се беше изпъчил гордо. Конете лъщяха, а каретата блестеше на светлината от фенерите. Хората, които го чакаха събрани около каретата, не блестяха чак толкова.
	Имаше няколко представители на Линията, няколко магьосника и, разбира се, Ото Вик, иконографистът. Те се обърнаха да погледнат Влаго с изражения вариращи от облекчение до дълбоко подозрение.
	— Още малко и щяхме да ви дисквалифицираме, г-н Мустак — каза Ридкъли строго.
	Влаго връчи метлата на г-н Помпа.
	— Моля за извинение, архиканцлер. Работех по дизайна на някои марки и напълно съм изгубил представа за времето. О, добър вечер, професор Пелк.
	Професорът по Морбидна библиомантия му се усмихна широко и повдигна един буркан.
	— И професор Гушко е тук. Старчето искаше лично да види за какво е всичкият тоя шум.
	— А това е г-н Пони от Главната Линия — обяви Ридкъли.
	Влаго стисна ръката на инженера.
	— Г-н Злат не е ли тук? — попита той и намигна.
	— Той, ъъ, наблюдава от каретата си — отвърна инженера и изгледа Влаго нервно.
	— Е, щом вече и двете страни са тук, г-н Стибънс ще даде на всеки по едно копие от съобщението — каза архиканцлерът. — Г-н Стибънс?
	Два пакета бяха предадени на двамата мъже. Влаго разви своя и се разсмя шумно.
	— Но това е книга! — каза г-н Пони. — Цяла нощ ще отнеме да я кодираме. И има диаграми!
	Добре, почва се, помисли си Влаго и се впусна в действие като кобра. Той дръпна книгата от ръцете на изумения Пони, прелисти набързо страниците, хвана един сноп и го откъсна, с което изтръгна удивено възклицание от тълпата.
	— Ето на — каза той, като върна откъснатите страници. — Това е вашето съобщение, сър — страници 79 до 128. Ние ще доставим остатъка от книгата, а получателят ще добави откъснатите страници по-късно, ако те изобщо пристигнат.
	Той забеляза, че професор Пелк го гледа укорно и добави:
	— И съм убеден, че накрая книгата ще изглежда съвсем като нова!
	Беше глупав жест, но беше също голям, шумен, смешен и жесток и, ако Влаго не знаеше как да спечели вниманието на публиката, значи нищо не знаеше. Г-н Пони отстъпи вкопчен в откъснатите страници.
	— Не съм казал… — подхвана той, но Влаго го прекъсна.
	— Все пак, ние имаме такава голяма карета, за една малка книжка.
	— Просто изображенията се кодират по-дълго… — протестираше г-н Пони.
	Той не беше свикнал с такива неща. С машините не му се налагаше да спори.
	Влаго съумя да си придаде неподправено загрижен вид.
	— Вярно, че това изглежда несправедливо — каза той и се обърна към Пондър Стибънс. — Вие, не смятате ли, че това е несправедливо, г-н Стибънс?
	Магьосникът изглеждаше озадачен.
	— Но веднъж като свършат с кодирането, ще им отнеме само няколко часа да пратят текста до Генуа — отвърна той.
	— Въпреки това, за мен е важно — продължи Влаго. — Не искам никакво несправедливо предимство. Задръж засега, Джим — извика той към кочияша. — Ще дадем на щракалките малко преднина да се приготвят.
	След това той се обърна към Пондър и г-н Пони с абсолютно невинно изражение.
	— Един час достатъчен ли ще е господа?
	Тълпата избухна. Богове, ама съм добър, помисли си Влаго. Ако можеше само този миг да не свършва…
	— Г-н Мустак — повика го някой. Той огледа лицата и я забеляза.
	— А, г-це Захариса. Моливът ви в готовност ли е?
	— Сериозно ли смятате да изчакате докато хората от Линията кодират съобщението си? — попита тя. Думите й бяха изречени през смях.
	— Точно така — каза Влаго и се изпъна като хвана реверите си с ръце. — Ние в пощенската служба сме хора на честта. Впрочем, дали може да се възползвам от тази възможност да спомена новата ни Зелева марка?
	— Дали не отивате твърде далече, г-н Мустак?
	— Чак до Генуа, скъпа моя! Споменах ли, че лепилото е с вкус на зеле?
	В този момент Влаго не би могъл да се спре, пари да му даваха. Това беше всичко, за което той живееше: да танцува по ръба на лавината, да измисля света в движение, да бръкне в умовете на хората и да ги дирижира, както си иска. Точно в търсене на това чувство той пробутваше стъкла вместо диаманти, въртеше картите с измамната Дама, стоеше усмихнат пред банкови чиновници, докато те преглеждаха фалшиви ордери. Чувството, което придаваше смисъл на живота му — суровото необуздано вълнение от това да си изпиташ късмета до края.
	Грабльо Злат се промъкваше между хората като акула между малки рибки. Той хвърли на Влаго внимателно овладян поглед и се обърна към г-н Пони.
	— Проблем ли има, господа? — попита Злат. — Става късно.
	Сред тишина нарушавана от отделни хихикания Пони се опита да обясни, доколкото самият той схващаше какво се случва.
	— Разбирам — каза накрая Злат. — Явно ви е приятно да се подигравате с нас, г-н Мустак? Тогава позволете ми от името на Главната Линия да ви уверя, че няма да възразим, ако потеглите веднага. Мисля, че можем да ви отпуснем няколко часа.
	— Ама разбира се — съгласи се Влаго. — Ако от това ще се почувствате по-добре.
	— Отлично ще се почувствам дори — увери го Злат намръщен. — Най-добре би било, г-н Мустак да сте вече далеч от тук.
	Влаго усети в гласа на Злат точно нотката, която беше очаквал. Той говореше разумно, сякаш просто излага факти, но очите му мятаха мълнии, а скритата нотка в гласа му беше кръвожадна. И тогава Злат попита:
	— Впрочем, как се чувства г-н Грош? Разтревожих се, когато чух, че е бил нападнат.
	— Нападнат ли, г-н Злат! Не, той беше ударен от паднала греда — каза Влаго, а на ум допълни: И с този въпрос ти сам си подписа смъртната присъда. Не те чака никаква милост.
	— А. Явно са ме осведомили погрешно. Занапред ще знам да не вярвам на слухове.
	— Ще предам благопожеланията ви на г-н Грош — увери го Влаго.
	Злат повдигна шапка.
	— Сбогом, г-н Мустак. Желая ви късмет във вашия похвален опит. По пътищата се срещат опасни хора.
	Влаго вдигна собствената си шапка и отговори:
	— Възнамерявам съвсем скоро да ги оставя зад себе си, г-н Злат.
	Ето на, помисли си той. Говорим си сладко и милата дама от вестника си мисли, че се разбираме чудесно или поне, че сме цивилизовани бизнес конкуренти, които са суховато учтиви по между си. Е, време е да обърнем листа. Или в този случай — плика.
	— Сбогом, дами и господа — извика Влаго. — Г-н Помпа, бъдете така добър да сложите метлата в каретата, моля.
	— Метла? — веднага се наостри Злат. — Тази метла? Със звезди по дръжката? Вземате със себе си летяща метла?
	— Да, ще ни бъде от полза, ако каретата се повреди — обясни Влаго.
	— Архиканцлер, аз протестирам! — Злат се извъртя рязко. — Този мъж се кани да отлети до Генуа!
	— Нямам никакви такива намерения и съм възмутен от това обвинение — възрази Влаго.
	— Затова ли изглеждате толкова уверен? — изръмжа Злат. Наистина прозвуча като изръмжаване, малък признак, че търпението му се пропуква.
	Една метла можеше да развие свръхзвукова скорост. Беше достатъчно само няколко кули да се повредят, а те се повреждаха достатъчно често, и щеше да е напълно възможно човек, пътуващ с метла да изпревари семафорите до Генуа. Най вече, понеже метлата можеше да лети по права линия, вместо да следва извивките, които правеха пътят и Главната Линия. Щеше да е нужно Линията да извади наистина лош късмет, а човекът на метлата вероятно би замръзнал до смърт над планините, но с метла можеше да се отлети до Генуа за един ден. Беше напълно възможно.
	Лицето на Злат се беше превърнало в злорада маска. Ето че беше разкрил плана на Влаго.
	_Върти се Дамата, върти, къде ще спре, не знаем ни аз, ни ти…_
	В това беше ключът към всяка измама и заблуда. Погрижи се жертвата никога в нищо да не е сигурна. Ако пък нещастникът се окаже сигурен в нещо, погрижи се то да е погрешното нещо.
	— Настоявам тази метла да бъде свалена от каретата! — обърна се Злат към архиканцлера, което не беше добър ход от негова страна. Човек не можеше да настоява пред магьосниците. Можеше любезно да ги замоли. Злат продължаваше: — Ако г-н Мустак има съмнения в оборудването си, предлагам да се откаже още сега.
	— Ще се наложи да минем по някои доста опасни пътища — оправда се Влаго. — Метлата може да се окаже жизнено важна.
	— Налага се да се съглася с този… джентълмен — каза Ридкъли, явно недоволен да хаби тази дума по адрес на Злат. — Някак си, не изглежда правилно, г-н Мустак.
	Влаго разпери ръце.
	— Щом настоявате, ще оставим метлата, разбира се, макар че това е в наш сериозен ущърб. Но в такъв случай бих искал да помоля за равностойно отношение.
	— За какво говорите? — попита магьосникът.
	— Кулите разполагат с коне, в случай, че се повредят — обясни Влаго.
	— Това е обичайно! — сопна се Злат.
	— Всъщност, обичайно е само в планините — възрази Влаго спокойно. — И то само в най-отдалечените кули. Но подозирам, че днес сте осигурили по един кон за всяка кула. Това си е същински пони-експрес, архиканцлер, ще ме прощавате г-н Пони. Така те биха могли да изпреварят каретата ни без да пратят дори дума по семафорите.
	— Да не би да твърдите, че ще изпратим съобщението по ездачи! — каза Злат.
	— Вие твърдяхте, че се каня да летя — отвърна му Влаго. — Ако г-н Злат не е уверен в оборудването си, предлагам да се откаже още сега.
	И ето, че лицето на Злат помръкна. Той вече не беше просто раздразнен. Беше преминал в кристално ясните спокойни води на чистата изпепеляваща ярост.
	— Така че нека потвърдим, че това няма да е надпревара между коне и летящи метли — обобщи Влаго. — Ще се състезават дилижансът срещу семафорите. Ако каретата се повреди, ние поправяме каретата. Ако семафорна кула се повреди, вие поправяте кулата.
	— Звучи справедливо — обяви Ридкъли. — Така да бъде. Бих искал обаче да кажа няколко думи на г-н Мустак насаме.
	Архиканцлерът метна ръка на раменете на Влаго и го отведе зад каретата. След това се приведе напред, докато лицата им се оказаха само на сантиметри едно от друго.
	— Нали сте наясно, че като нарисувате няколко звезди по напълно обикновена метла, това няма автоматично да я направи летяща? — попита магьосникът.
	Влаго се взря в млечно сините му, невинни като на дете очи. По-точно като на дете, което много усърдно се старае да изглежда невинно.
	— Небеса, няма ли?
	Магьосникът го потупа по рамото.
	— Усещам, че е най-добре да не ви се меся — заключи той доволно.
	Злат се усмихваше, когато Влаго се появи отново.
	Беше невъзможно да се устои и затова Влаго не устоя. Повишавай залога. Винаги изпробвай късмета си, защото никой друг няма да го направи вместо теб.
	— Какво ще кажете за един малък личен облог, г-н Злат — каза той. — Просто, за да направим нещата… интересни?
	Злат понесе въпросът привидно добре, ако човек не забелязваше малките издайнически знаци…
	— Уважаеми г-н Мустак, нима боговете одобряват хазарта? — отвърна той и се изсмя късо.
	— Та нима целият живот не е една голяма лотария, г-н Злат? — каза Влаго. — Какво ще кажете за… сто хиляди долара?
	Това беше. Последната капка. У Грабльо Злат нещо видимо се прекърши.
	— Сто хиляди? Откъде очаквате такива пари да ви паднат в ръцете, г-н Мустак?
	— О, не очаквам да падната в ръцете ми просто така. Първо събирам ръце за молитва, г-н Злат, както всички знаят — отвърна Влаго за всеобщо удоволствие.
	Той отправи към председателя най-безочливата си усмивка.
	— А вие имате ли откъде да намерите сто хиляди?
	— Ха! Приемам облога! Ще видим кой ще се смее утре — изрепчи се Злат.
	— Нямам търпение! — каза Влаго.
	И ето, че вече ми падна в ръцете, допълни той наум. В ръцете си ми. Сега си вбесен. Вземаш грешни решения. Вървиш по ръба. Той се качи на каретата и се обърна към множеството.
	— До Генуа, дами и господа. До Генуа или по дяволите!
	— Все някой ще стигне и там — извика някой от тълпата.
	Влаго се поклони и, когато се изправи погледът му срещна този на Прелест Дивна Добродуш.
	— Ще се омъжите ли за мен, г-це Добродуш? — извика той.
	От тълпата се понесе едно общо „Ооооо“, а Захариса извъртя глава като котка, погнала поредната мишка. Колко жалко, че вестникът има само една първа страница!
	Г-ца Добродуш издуха кръгче цигарен дим.
	— Все още не — отговори тя спокойно.
	Това си спечели смесен хор от приветствия и освирквания.
	Влаго помаха, седна до кочияша и извика:
	— Да потегляме, Джим.
	Джим изплющя с камшик само заради ефектния звук и каретата потегли сред бурни аплодисменти. Влаго погледна назад и видя г-н Пони, които решително си пробиваше път в посока към Могилната Кула. После се обърна напред, облегна се и се вгледа в улицата, осветена от фенерите на каретата.
	Може би златото, което носеше по себе си толкова време, беше почнало да се просмуква под кожата му. Усещаше, че го изпълва нещо като лека мъгла. Когато помръдна ръка беше убеден, че тя остави следа от искри след себе си. Все още се носеше на крилата на опиянението.
	— Джим, нормално ли ти изглеждам? — попита той.
	— На тая светлина, не се вижда много добре — каза кочияшът. — Може ли да те питам нещо?
	— Да, разбира се.
	— Защо даде на ония нещастници само средните страници?
	— По две причини, Джим. Първо, така ние изглеждаме благородни, докато те изглеждат като ревливи деца. И второ, точно тези страници съдържаха всички цветни картинки. Чувам, че отнемало ужасно дълго да се кодират.
	— Толкова ти е остро пипето, г-н Мустак, че сигурно сече думите! А? Тъй ами!
	— Карай като вихър, Джим!
	— О, знам аз как да накарам хората да оцъклят очи, хич не го мисли! Хайа! — камшикът изплющя отново и шумът от препускащи копита отекна от сградите.
	— Шест коня? — попита Влаго докато трополяха по Широката улица.
	— Ами, случаят е добър да се покажем малко пред хората — каза кочияшът.
	— Намали като стигнеш старата магьосническа кула. Аз ще сляза там. Ти намери ли си охранители?
	— Да, г-н Мустак, четирима — каза му Джим. — Снишили са се вътре. Мъже с репутация и чест. Знаем се от младини: Хари „Ламята“, Тап „Черепотрошачката“, Буен „Тежката телесна“ и Джо „Безносия“ Влекач. Те са ми аверчета, сър, и всички с удоволствие се записаха за малката ни ваканция в Генуа.
	— Аха, носиме си кофички и лопатки — изръмжа глас от вътрешността на каретата.
	— На тях разчитам повече, отколкото на дузина стражници — съобщи Джим ведро.
	Каретата продължи напред и скоро излезе от предградията. Пътят стана по-груб, но тя елегантно се люлееше на стоманените си амортисьори.
	— Като ме оставиш може малко да намалиш. Няма нужда да изтощаваш конете — каза Влаго след малко.
	Осветено от фаровете на каретата лицето на Джим засия лукаво.
	— Значи това ти е Планът, а сър?
	— Наистина чудесен план, Джим! — каза му Влаго.
	Сега оставаше само да се погрижи планът му да се провали.


	Светлините на каретата изчезнаха и оставиха Влаго сред хладния мрак. От тук леко сияещият димен похлупак на Анкх-Морпорк приличаше на голяма гъба, издуваща се към звездите. Храстите шумоляха наоколо, а бризът донесе миризмата на зеле от безкрайните ниви.
	Влаго изчака докато очите му се приспособиха към мрака. Разпозна кулата — стълб тъмнина, ненарушавана от звезди. Сега му оставаше само да си проправи път през гъстия, бодлив шубрак осеян с възлести коренища…
	Той издаде уговорения вик на сова. Но тъй като не беше орнитолог, викът всъщност прозвуча като човек, казващ „Ууу, ууу“.
	От дъбравата се извисиха ответните викове на местните сови. Това обаче не бяха обикновени сови. Те живееха в магьосническа кула, където и еднодневен престой можеше да те побърка. Това нямаше видим ефект върху совите, освен че виковете им напомняха всеки звук в познатата и непозната вселена. Дочуваха се отенъци от рев на слон, може би писък на хиена и дори тънка нотка от пружина на матрак.
	Когато шумотевицата утихна един глас прошепна на няколко метра от Влаго.
	— Г-н Мустак, аз съм Адриън. Дайте ръка и да вървим преди другите пак да са се изпокарали.
	— Те се карат? За какво?
	— Направо са се хванали за гушите! Хванете това въже. Хванахте ли се? Добре. Следвайте го и ще се движите по-бързо. Ние открихме проход и опънахме въжето по него.
	Те забързаха между дърветата. Човек трябваше съвсем да се приближи до кулата, за да види бледото сияние струящо през разбитата врата в основата. Неустановения Адриън беше прикрепил няколко от своите хладни светлини по стените. Камъните се разместиха нестабилни под краката на Влаго докато той се изкачваше по тях, но той не им обърна внимание и се втурна по витата стълба толкова бързо, че като стигна върха главата му се въртеше.
	Лудия Ал го подхвана за раменете.
	— Няма страшно, остават ни още десетина минути.
	— Щяхме да сме готови преди двадесет минути, ако някой не беше изгубил чука — измърмори Нормалния Алекс, като опъваше някаква жица.
	— Какво бе! Нали го сложих в кутията с инструменти! — оправда се Лудия Ал.
	— Да, при ключовете!
	— Е, и?
	— Кой с всичкия си ще търси чук в отделението за гаечни ключове?
	Под тях совите пак се развикаха.
	Влаго бързо ги прекъсна.
	— Вижте, това сега не е от значение, нали?
	— Този човек — заяви Нормалния Алекс като посочи Ал обвинително с един ключ, — този човек е луд!
	— Не толкова луд, колкото някой който си държи болтовете подредени по размери в бурканчета от мармалад — парира Лудия Ал.
	— Това е съвсем здравомислещо действие! — разгорещи се Алекс.
	— Но всички знаят, че най-забавното на болтовете е да ровиш из тях! Освен това…
	— Готово е — вметна Неустановения Адриън.
	Влаго погледна нагоре. Семафорът на Гнуто се издигаше в нощта, точно както се беше издигал на покрива на пощенската станция. Зад него, обърната към града, имаше голяма Н-образна структура, издигаща се над височината на семафора. Приличаше на мачта на кораб, като приликата се задълбочаваше от жиците които я поддържаха изправена. Те потрепваха от лекия бриз.
	— Трябва да си разстроил някого — каза Адриън, когато другите двама се укротиха. — Преди около двадесет минути мина съобщение от самия Злат. Казваше, че Основното съобщение трябва да мине по линията паралелно и всички трябва да се постараят да не променят и думичка от него. Освен това забрани всеки друг трафик, докато не мине последващо съобщение, което го разрешава. Обеща им да уволни целия персонал на кула, която не следва стриктно тези инструкции.
	— Което отново ни показва, че Главната Линия _предимно_ се грижи за хората си — отбеляза Влаго.
	Неустановения Адриън и Лудия Ал отидоха до голямата рамка и почнаха да развиват някакви въжета. Добре, каза си Влаго, а сега да им хвърля бомбата…
	— Има само една малка промяна в плана — каза той и си пое дълбок дъх. — Няма да пратим Кълвача.
	— Какви ги говориш? — Адриън изпусна въжето, което държеше. — Това беше целият план!
	— О, аз ще унищожа Линията — увери го Влаго.
	— Да де, точно както бяхме планирали — каза Ал. — Злат сам си изкопа гроба. Виж, Линията така или иначе вече сама се разпада. Тя от самото начало започна по-скоро като експеримент. Ние можем да изградим нова, по-добра и по-бърза линия.
	— Как? — възрази Влаго. — Откъде ще вземете пари? Аз имам идея как да унищожим Компанията, но без да пипаме кулите. Те са били откраднати от Добродуш и неговите партньори. Аз мога да им ги върна. За да се изгради нова по-добра линия, старата трябва да продължи да работи. Тя трябва да осигури нужните средства!
	— Това е нещо, което бих очаквал да чуя от Злат — сопна се Ал.
	— Това е самата истина. Алекс, ти поне си с всичкия си, обясни му! Нека Линията продължи да работи, докато кулите бъдат подменяни една по една без трафикът да спре дори за миг — той махна с ръка към мрака навън. — Хората, работещи на кулите искат да се гордеят с работата си, нали? Работата е трудна и им плащат мизерно, но те живеят, за да придвижват кода. Компанията ги е притиснала в ъгъла, но те продължават да предават сигнала.
	Адриън подръпна въжето си.
	— Хей, платното не иска да се развие — обяви той към кулата като цяло. — Трябва да се е закачило някъде докато го навивахме…
	— Вижте, убеден съм, че Кълвачът ще проработи — продължаваше Влаго. — Вероятно ще успее да остави достатъчно много кули извън строя достатъчно дълго време. Но Злат ще намери начин да се измъкне. Не разбирате ли? Ще вдигне шум до небесата, че това е саботаж!
	— Е и? Той да си вика — до няколко часа ще разчистим всичко и никой няма дори да заподозре, че сме били тук.
	— Аз да взема да се кача и да го освободя, а? — попита Адриън като подръпваше платното.
	— Да съм казвал, че няма да се получи? — Влаго го отпрати с жест. — Виж, Ал, това няма да се реши с насилие. Вместо огън, ще използваме думи. Ще разкажем на света каква несправедливост е била извършена с Линията.
	— Говорил си с Човекоядката? — попита Алекс.
	— Да — потвърди Влаго.
	— Но нищо не може да се докаже — продължи Алекс. — Чухме, че всичко било напълно законно.
	— Съмнявам се — възрази Влаго. — Но така или иначе няма значение. На мен не ми се налага да доказвам нищо. Казах ви, всичко опира до думите — как можеш да ги усучеш, да ги извъртиш в умовете на хората, така че те да си мислят, това което ти искаш да си мислят. Ще подменим съобщението с наше собствено, но знаете ли какво — момчетата в кулите ще са доволни да препращат нашето съобщение. И когато хората го чуят, те ще искат да му повярват, защото предпочитат да живеят в свят, където такива неща се случват. Накрая ще се окаже моята дума, срещу тази на Злат, а аз въртя думите по-добре от него. Аз мога да го съсипя само с едно изречение, г-н Луд, без да разрушавам кулите. И никой никога няма да разбере как съм го направил…
	Зад тя се дочу тихо възклицание и шумът от бързо развиващо се платно.
	— Вярвайте ми — настоя Влаго.
	— Никога повече няма да ни падне такъв шанс — каза Лудия Ал.
	— Именно! — каза Влаго.
	— Знаеш ли, че на всеки три кули се пада по един загинал служител? — разпалено каза Ал.
	— Да, но пък вие отлично знаете, че те никога няма наистина да загинат докато Линията е жива — отвърна Влаго.
	Беше изстрел на сляпо, но беше попаднал в целта. Влаго го усети и побърза да продължи.
	— Линията е жива, докато трафикът тече и те живеят с него. Това е тяхното вечно Пътуване към дома. Нима ще им попречите? Не може да ги спрете! Няма да ги спрете! Но аз мога да спра Злат! Вярвайте ми!
	Платното се изду, сякаш кулата се канеше да отплава. Беше 25 метра високо, 10 метра широко и потрепваше на вятъра.
	— Къде е Адриън? — попита внезапно Влаго.
	Те се втренчиха в платното. Изтичаха до ръба на кулата. Надвесиха се и се взряха в мрака под тях.
	— Адриън? — подвикна Влаго с треперлив глас.
	Отдолу чу отговор.
	— Да?
	— Какво правиш?
	— Ами, такова… Вися си тук. Една сова току-що ми кацна на главата.
	Зад себе си Влаго чу лек шум от разкъсване. Нормалния Алекс беше изрязал малък отвор в платното.
	— Ето на, задава се! — докладва той.
	— Кое? — не разбра за момент Влаго.
	— Съобщението! Препращат го от Кула 2. Погледни — каза Алекс и се отмести да му направи място.
	Влаго погледна през прореза назад към града. В далечината кулата мигаше. Лудия Ал бързо застана до таблото за управление на тяхната малка кула и хвана лостовете.
	— Добре, г-н Мустак, давай да го чуем тоя твой план — каза той. — Алекс, помогни ми. Адриън… ами, дръж се, става ли?
	— Совата се опитва да ми натика умряла мишка в ухото — недоволно сподели гласът под тях.
	Влаго затвори очи, събра мислите, които се въртяха в главата му часове наред, и заговори.
	Високо зад него масивното платно скриваше от поглед сигнала на предходната кула. Пред него, малката кула на Светкавичното Гну беше точно толкова голяма, че светлините й да изглеждат на следващата кула сякаш идват от много по-голяма кула, много по-далеч назад. Което беше възможно, понеже нощем се виждаха единствено светлините.
	Семафорът се заклати, когато клапите почнаха да щракат. И ето че напред полетя ново съобщение…
	То съдържаше само няколкостотин думи. Когато Влаго приключи, щракалките продължиха още малко докато предадат последните букви и също замряха.
	След малко Влаго попита:
	— Дали ще го предадат нататък?
	— О, да — отвърна Лудия Ал с равен глас. — Ще го предадат. Седиш си в кула някъде в планината и получаваш такова съобщение? Ще се погрижиш да напусне кулата ти възможно най-бързо.
	— Не знам дали да ти стисна ръката или да те метна от кулата — каза Нормалния Алекс мрачно. — Това беше зловещо.
	— Що за човек би измислил такова нещо? — попита Лудия Ал.
	— Човек като мен. Дайте да изтеглим Адриън, а? — каза Влаго бързо. — И после най-добре да се връщам в града.


	Омнископът е един от най-могъщите магически инструменти и следователно един от най-безполезните.
	Той може да ви покаже цялото битие съвсем лесно. Но, за да го накарате да ви покаже някаква определена част от битието се искаха чудеса от храброст. Защото битието реално е толкова огромно — понеже включва всичко, което е възможно да се случи, ще се случи, се е случило, би трябвало или би могло да се случи във всички възможни вселени — че да откриеш нещо точно определено в него е ужасно тежка задача. Преди Хекс да беше развил таумаритмите, които позволяваха да се изпълни в рамките на един ден работа, която преди отнемаше десет години на петстотин магьосника, омнископите служеха предимно като огледала, поради абсолютно черната си повърхност. Оказа се, че са толкова наситено черни, защото вселената се състои предимно от „нищо особено“. Така поколения магьосници си бяха подстригвали брадите изправени срещу самото сърце на мрака, изпълващ космоса.
	Съществуваха много малко управляеми омнископи. Те се изработваха трудно и струваха скъпо. И магьосниците никак не изгаряха от желание да ги изработват, понеже, макар да беше вълнуващо да надникнеш във вселената, не беше никак приятно, когато вселената също се втренчи в теб.
	Освен това магьосниците не виждаха какъв е смисълът да улесняват живота на хората. Освен ако хората не бяха самите магьосници. Ето защо омнископите бяха редки, ценни и деликатни предмети.
	Но днес имаха специален повод и затова Университетът беше отворил врати за по-богатата, по-изтупана и по-хигиенична част от Анкх-Морпоркското висше общество. Беше подредена дълга маса за втория чай. Нищо прекалено — няколко дузини печени птици, студена сьомга, стотина линейни метра салатен бар, малка планина хлебчета, едно-две бурета бира и разбира се влакчето със сосове, марината и гарнитури, понеже по всеобщо мнение една количка не стигаше. Хората бяха напълнили чиниите си и се въртяха наоколо, като водеха неангажиращи разговори, но най вече Присъстваха. Влаго се вмъкна незабелязано, понеже всички се бяха обърнали към най-големия омнископ, с който разполагаше Университетът.
	Архиканцлер Ридкъли удари отстрани по рамката му и го разтресе.
	— Нищо не се получава, г-н Стибънс! — извика той. — Пак показва онова проклето огнено око!
	— Сигурен съм, че това е правилният… — подхвана Пондър, който се суетеше зад големия диск.
	— Аз съм, сър, Веролом Мекотел — чу се глас откъм омнископа. Огненото око се отдръпна назад и беше заменено от огромен огнен нос. — Тук съм в терминалната кула на Генуа, сър. Съжалявам за зачервяването. Мисля, че съм алергичен към водорасли, сър.
	— Здравейте, г-н Мекотел! — изрева Ридкъли. — Как сте? Как върви…
	— … проучването на стридите…
	— … проучването на стридите?
	— Ами не много добре, сър. Развих доста неприятен…
	— Много добре. Какъв си късметлия момко! — продължи да крещи Ридкъли, като дори събра ръце пред устата си, за да си усили гласа. — Аз самият не бих възразил срещу една почивка в Генуа по това време на годината! Слънце, море и плаж, а?
	— Всъщност, сър, сега е влажният сезон и съм малко притеснен от мухъла, който е почнала да покрива омни…
	— Чудесно — извика Ридкъли. — Обаче не можем да си седим тук и да нищим дреболии цял ден. Пристигнало ли е нещо? Всички сме в трепетно очакване.
	— Дали може само да се отдръпнете малко назад, г-н Мекотел? — прекъсна го Пондър. — А вие няма нужда да крещите, архиканцлер.
	— Ама той е на другия край на света! — отсече Ридкъли.
	— Не е точно така, сър — отвърна Пондър с добре тренирано търпение. — Добре, г-н Мекотел, можете да продължите.
	Хората зад архиканцлера се скупчиха напред. Г-н Мекотел пък отстъпи. Всичко това идваше малко в повече на човек, който си прекарваше деня сам в компанията на миди.
	— Ъм, получих съобщение от семафорната линия, сър, но… — подхвана той.
	— А нещо по пощата? — попита Ридкъли.
	— Не, сър, нищо.
	От събралото се множество се дочуха подвиквания, освирквания и общ смях. От своя сенчест ъгъл Влаго видя лорд Ветинари, застанал точно до архиканцлера. Огледа и останалите присъстващи и забеляза Грабльо Злат, стоящ сам, настрана и изненадващо, без да се усмихва. И в този момент Злат също го забеляза.
	Един поглед беше достатъчен да разклати вярата му, да посее съмнение.
	Г-н Злат, запознайте се със страха. Той е точната противоположност на надеждата. Знаеш, че нищо не може да се обърка, сигурен си, че няма как да се обърка…
	Но все пак — кой знае.
	_Пипнах те._
	Веролом Мекотел се покашля.
	— Ъм, не съм сигурен, че това е съобщението, което архиканцлер Ридкъли е изпратил — каза той, а гласът му беше станал писклив и нервен.
	— Защо мислиш така, човече?
	— Защото то така си пише — поколеба се Мекотел. — Пише, че е от мъртви хора…
	— Имаш предвид, че е старо съобщение? — попита Ридкъли.
	— Ъм, не, сър. Ъм… дали да не взема да го прочета, а? Искате ли да го прочета?
	— Точно затова сме се събрали, човече!
	В големия стъклен диск Мекотел прочисти гърло.
	_„Кой ще изслуша мъртвите? Ние, които загинахме, за да могат думите да летят, изискваме възмездие. Това се престъпленията на Съвета на директорите на Главната Линия: кражба, незаконно присвояване, предадено доверие, корпоративно убийство…“_


>	Глава четиринадесета
>	Целта е достигната
	Лорд Ветинари изисква тишина — Г-н Мустак слиза от облаците — Г-н Помпа е пренасочен — Заблуждаваш само себе си — Птицата — Генералният Разбор — Свободата на избор

	В залата се беше надигнала врява. Магьосниците веднага се възползваха да се приближат до бюфета, който сега беше опустял. Ако има нещо, което всеки магьосник мрази, то е да чака на опашка, докато човекът пред тях се двоуми дали да си вземе от зелето. Това е салатен бар, казваха те, има неща, които обичайно влизат в салатените барове. Ако съдържаше нещо друго, нямаше да е салатен бар. Не си дошъл да го разглеждаш. Какво очакваш да откриеш — хипопотамски хапки? Маринована риба-пилот?
	Лекторът по съвременни руни успя да събере повече бекон в салатената си купа, като използва изправени стръкове целина и листа от зеле да я направи пет пъти по-дълбока.
	— Някой от вас да знае за какво е тая суматоха? — попита той, като извиси глас да надвика тълпата. — Явно разстройва доста хора.
	— Нещо свързано с щракалките — каза Завеждащият неопределените науки. — Аз никога не съм им имал доверие. Горкият Мекотел. Не е лош младеж. Ама явно нещо се е изприщил. Май са го хванали на тясно…
	Толкова тясно всъщност, та Веролом Мекотел усещаше че се задушава. От другата страна на стъклото той само отваряше и затваряше уста като риба на сухо.
	Пред него Муструм Ридкъли беше станал ярко червен от гняв — неговият изпитан и предпочитан подход към повечето проблеми.
	— … съжалявам, ама това пише, а вие казахте да го прочета — протестираше Мекотел. — Има още доста текст, сър…
	— И това е съобщението, което ти предадоха служителите от семафорната линия? — настоя Ридкъли. — Сигурен ли си?
	— Да, сър. Вярно, че ме изгледаха много странно, но определено това ми дадоха. Защо да си го измислям, Архиканцлер? Прекарвам си повечето време в един контейнер сър. Много, много скучен и самотен контейнер.
	— Нито дума повече! — изкрещя Зеленхай-Вер. — Забранявам!
	До него г-н Орешко беше разлял питието си върху няколко подгизнали гости.
	— Моля? Вие забранявате, сър? — Ридкъли се обърна към Зеленхай-Вер с подновена ярост. — Господине, намирате се в моя Университет! И аз няма да позволя, сър, да ме командват в собствения ми Университет! Ако има нещо да се забранява тук, аз ще съм този, който ще го забрани, много ви благодаря! Продължавайте, г-н Мекотел!
	— Ъм, ъм, ъм… — Мекотел се задъхваше и горещо си пожелаваше да пукне на място.
	— Казах продължавай, човече!
	— Ъм, ъм… да… _„Нямаше никаква безопасност. Нямаше никаква почтеност. Имаше само пари. Всичко се превърна в пари и парите станаха най-важното нещо. Парите се отнасяха с нас, сякаш бяхме предмети и ние загинахме…“_
	— Няма ли закони тук? Това е чиста нагла клевета! — изкрещя Скатавка. — Това е някаква измама!
	— Моля? — изрева Ридкъли. — Да не би да намеквате, че г-н Мекотел, млад достоен магьосник, който върши отлична работа със змии…
	— … стриди… — вметна Пондър Стибънс.
	— … със стриди, е седнал да ни върти някакви номера? Как смеете, сър! Продължавайте, г-н Мекотел!
	— Аз, аз, аз…
	— Това е заповед, Доктор Мекотел!*
	[* Архиканцлер Ридкъли беше горещ привърженик на системата Отмъщение чрез повишение. Не можеше да допусне разни цивилни да критикуват магьосниците му. Това си беше негова работа.]
	— Ъм… _„Кръв смазва механизмите на Главната Линия, понеже усърдни, лоялни хора плащат с живота си за престъпната глупост на Съвета на директорите…“_
	Врявата се надигна с нова сила. Влаго видя, че лорд Ветинари оглежда помещението, но не успя да се сниши навреме. Погледът на патриция мина направо през него и кой знае какво отнесе със себе си. Една вежда се надигна въпросително. Влаго отклони очи и потърси Злат.
	Той беше изчезнал.
	В омнископа носът на г-н Мекотел беше ярко червен като маяк. Не му беше лесно, изпускаше страници, губеше мястото, до което беше стигнал, но продължаваше напред с тъпата упоритост на човек, който може да прекара цял ден в съзерцание на една стрида.
	— … нищо друго освен опит да се очернят нашите имена пред целия град! — протестираше Скатавка.
	— _„… без да се интересуват от цената, която плащахме ние. Какво да кажем за мъжете, които причиниха всичко това, които си седяха на топло, но ни избиваха като по учебник? Това…“_
	— Ще съдя Университета! Ще съдя този Университет! — крещеше Зеленхай-Вер. Той вдигна стол и го метна към омнископа. Преди да го достигне, столът се превърна в малък рой гълъби, които панически отлетяха нагоре към покрива.
	— О, моля ви, на всяка цена се опитайте да ни съдите. Цяло езеро сме запълнили с идиоти, дето са се опитали да ни съдят… — изрева Ридкъли.
	— Тишина — каза Ветинари.
	Не го изрече много високо, но ефектът беше като от капка мастило, пусната в чаша вода. Думата разпери спирали и пипала и се простря навсякъде, като задуши шума.
	Разбира се, винаги има някой, който не следи какво се случва.
	— И освен това — Скатавка се беше увлякъл в своето лично благородно възмущение и не забелязваше настъпилото затишие, — очевидно е, че…
	— Всички ще запазят тишина — натърти Ветинари.
	Скатавка млъкна, огледа се и се сви. Настъпи пълна тишина.
	— Много добре — каза Ветинари тихо.
	После той кимна на командир Ваймс от Градската стража, който прошепна нещо на друг стражник и той тръгна да си проправя път към вратата.
	Ветинари се обърна към Ридкъли.
	— Архиканцлер, ще съм ви благодарен, ако наредите на студента си да продължи, моля — каза той със съвършено спокоен глас.
	— Разбира се! Продължавайте, Професор Мекотел. Веднага щом сте готов.
	— Ъм, ъм, ъм, ъм… нататък пише: _„Тези мъже поеха контрола над Линията чрез измама известна като Двойна клопка. Накратко те използваха пари, поверени им от клиенти, които не подозираха, че…“_
	— Спрете да четете! — извика Зеленхай-Вер. — Това е възмутително. Клевета след клевета!
	— Убеден съм, че казах нещо, г-н Зеленхай-Вер — напомни Ветинари.
	Зеленхай-Вер се запъна.
	— Много добре. Благодаря. Това действително са сериозни обвинения. Неправомерно присвояване? Убийство? Сигурен съм, че г-н… извинете, _Професор_ Мекотел е благонадежден млад човек — в омнископа Веролом Мекотел, най-новото попълнение в академичното тяло на Невидимия Университет кимаше отчаяно, — който само чете доставения текст. А щом това съобщение е било доставено по семафорите, то очевидно произлиза от собствената ви компания. Сериозни обвинения, г-н Зеленхай-Вер. Отправени пред всички тези хора. Нима смятате, че трябва да ги отхвърля с лека ръка като неуместна шега? Целият град е свидетел, г-н Зеленхай-Вер. О, г-н Скатавка явно не се чувства добре.
	— Не е това мястото за… — подхвана Зеленхай-Вер, който все по-ясно чуваше пропукването на леда.
	— Мястото е напълно подходящо — прекъсна го Ветинари. — Публично е. При тези обстоятелства и предвид характера на обвиненията, сигурен съм, че обществеността ще настоява те да бъдат незабавно разследвани възможно най-щателно, дори и само, за да се докаже, че са неверни.
	Той се огледа. Думите му бяха посрещнати с одобрителни възклицания. Дори висшата класа обича доброто шоу.
	— Какво ще кажете, г-н Зеленхай-Вер? — попита Ветинари.
	Зеленхай-Вер не каза нищо. Под него пукнатините в леда се разрастваха във всички посоки.
	— Добре тогава — Ветинари се извъртя към съседа си. — Командир Ваймс, моля изпратете веднага стражници в офисите на Компанията на Главната Линия, Анкх-Сто Съдружници, Холдинги Сто Лат, Анкх Фючърс и най-вече на територията на Анкх-Морпоркската Меркантилна Кредитна Банка. Информирайте управителя, г-н Мандрачек, че банката ще бъде затворена за одит, а аз желая да го видя в кабинета си при първа възможност. Ако в някоя от споменатите институции някой си позволи да премести дори лист хартия преди моите чиновници да са пристигнали, да бъде задържан като съучастник по всяко и всички нарушения, които разследването установи. Междувременно, никой от тук присъстващите, който е по някакъв начин свързан с Компанията на Главната Линия или неин служител, няма да напуска това помещение.
	— Не можете да постъпите така! — опита се да протестира Зеленхай-Вер, но вече без жар.
	Г-н Скатавка се срина на пода, хванал главата си с ръце.
	— Не мога ли? — каза Ветинари. — Аз съм тиранин. Ние така действаме.
	— Какво се случва? Кой съм аз? Какво е това място? — измънка Скатавка, който явно беше решил да положи основите на бъдещата си защита овреме.
	— Но няма никакви доказателства! Магьосникът лъже! Трябва да са подкупили някого! — настояваше Зеленхай-Вер. Не само че ледът се беше натрошил окончателно, но и той се беше оказал изолиран на един леден къс заедно с голям гладен морж.
	— Г-н Зеленхай-Вер, само още една дума от ваша страна и ще бъдете арестуван. Надявам се, че ме разбирате — информира го Ветинари.
	— По какви обвинения? — попита Зеленхай-Вер, който все още успяваше да се държи надменно.
	— _Нямам нужда от обвинения!_
	Ветинари се извъртя към омнископа рязко, при което робата му се разпери като ръба на мрака и за Веролом Мекотел две хиляди мили внезапно вече не изглеждаха толкова далече.
	— Продължете, професоре. Повече няма да ви прекъсват.
	Влаго наблюдаваше събралите се, докато Мекотел довърши четенето със заекване и погрешно произнесени думи. Остатъкът от съобщението съдържаше по-скоро общи приказки, отколкото конкретни факти, но се споменаваха имена и дати, щедро примесени с гръмовно изобличаващи думи. По същество не се казваше нищо ново, но пък беше казано елегантно и идваше направо от мъртвите.
	_Ние, които загинахме на тъмните кули, изискваме това от вас…_
	Трябваше да се засрами от себе си.
	Беше едно нещо да приписва думи на боговете — жреците го правеха през цялото време. Но това, това вече беше прекалено. Трябваше да си абсолютно копеле, за да измислиш нещо такова.
	Той се успокои донякъде. Един добър почтен гражданин, никога не би паднал толкова ниско, но пък той не беше получил тази длъжност, поради своята ненакърнена почтеност. За някои задачи е достатъчен един добър чук. За други ти трябва нещо усукано като тирбушон.
	С малко късмет, щеше да се убеди, че това е вярно. Само трябваше да се постарае.


	Беше паднал късен сняг и боровете около кула 181 бяха покрити със скреж, който блестеше под ярката звездна светлина.
	Тази вечер се бяха събрали всички — Дядо, Роджър, Стивио, Уизи Недорас, който беше джудже и трябваше да си слага възглавница на стола, за да стига таблото, и Принцеса.
	Докато съобщението преминаваше, те бяха отронили няколко приглушени възклицания. Сега цареше пълна тишина, нарушавана само от шепота на вятъра. В студения въздух на кулата Принцеса можеше да види дъха на хората. Дядо барабанеше с пръсти по дървото.
	Тогава Уизи се обади.
	— Това сериозно ли беше?
	Белите облачета на дъха станаха по-наситени. Хората постепенно се отпускаха и се връщаха към реалността.
	— Нали видяхте какви инструкции получихме — каза Дядо, вперил поглед над тъмните гори. — „Не променяйте нито дума. Препратете го веднага“. И ние така направихме. Дяволите да ме вземат, точно така направихме!
	— Но от кого беше? — попита Стивио.
	— Няма значение — каза Дядо. — Получаваме съобщение, изпращаме съобщение — съобщението е придвижено.
	— Да, ама дали наистина са го пратили… — подхвана пак Стивио.
	— Триста дяволи, Стивио, не усещаш ли кога да си затвориш устата? — сряза го Роджър.
	— Понеже, аз чух за кула 93, където момчетата умрели, а после кулата пратила сигнал за помощ от само себе си — измънка Стивио. Той боравеше сръчно с клавиатурата, но все още не беше овладял тънкото умение да прецени, кога да си затваря устата. Което можеше да се окаже смъртоносно за човек, работещ в кулите.
	— Това е „Маневрата на мъртвеца“ — обясни Дядо. — Би трябвало да я знаете. Ако десет минути след като е натиснат обозначаващ клавиш не последва никаква активност от кулата, барабанът изхвърля жакардовата плетеница в улея, противовесните тежести падат и кулата праща сигнал за помощ — той изговори думите сякаш ги четеше от ръководството.
	— Да, ама аз чух че в 93 жакардът бил заял и…
	— Не издържам повече — измърмори Дядо. — Дайте да подкарваме тая кула. Има местни сигнали за предаване, нали?
	— Да и разни неща, които чакат на барабана — отвърна Роджър. — Обаче Злат нареди да не почваме работа докато…
	— Злат да върви да се… — започна Дядо, но после се спомни в чия компания е — прескача. Нали чу какво се казваше в съобщението. Да не мислиш, че това коп… този човек все още командва парада?
	Принцеса погледна през прозореца на горния поток и каза:
	— 182 светна.
	— Ясно! Давайте и ние да запалим светлините и да придвижваме кода — отсече Дядо. — Това ни е работата! И кой ще ни спре? Ако нямате работа тук в момента, изчезвайте. Кулата отново работи.
	Принцеса излезе на малката платформа, за да не се пречка вътре. Под нея снегът изглеждаше като пудра захар, а студеният въздух се забиваше в носа й като сноп игли.
	Когато погледна над планините в посоката, за която беше свикнала да мисли като за направлението на долния поток, тя видя, че 180 изпраща. След това с тупкане и щракане и клапите на 181 се отвориха над главата й, като изсипаха натрупалия се сняг. Това ни е работата.
	Качен горе на кулата, докато наблюдаваше светлините на Линията да блещукат като звезди сред кристалния мразовит въздух, човек можеше да си помисли, че те са част от истинското звездно небе.
	Сега наум тя се замисли за същото, което най-много притесняваше и Дядо: как мъртвите оператори биха могли да пращат съобщения до живите и по-точно, как нямаше начин това да се случи.


	Мекотел приключи с четенето. След това извади кърпичка и избърса зеленикавия слой, който беше почнал да покрива стъклото. Докато търкаше се чу скрибуцащ звук.
	После той погледна нервно през размазания зелен облак.
	— Всичко наред ли е, сър? Нали не съм загазил? — попита той. — Особено сега, когато мисля, че ми остава съвсем малко да преведа сватбения зов на кралската мида…
	— Благодаря ви, професор Мекотел. Свършихте добра работа. Това е всичко — отвърна архиканцлер Ридкъли хладно. — Прекъснете връзката Стибънс.
	По лицето на Веролом Мекотел мина израз на дълбоко облекчение миг преди омнископът да угасне.
	— Г-н Пони, вие сте главен инженер на Линията, така ли е? — попита Ветинари, преди глъчката да се надигне отново.
	Инженерът, внезапно оказал се в центъра на вниманието, размаха ръце нервно и заотстъпва назад.
	— Моля ви, ваша светлост! Аз съм само инженер, не знам нищо за…
	— Успокойте се, моля. Вие чувал ли сте да се твърди, че душите на мъртъвците пътуват по Линията?
	— О, да ваша светлост.
	— Това вярно ли е?
	— Е, ами… — Пони се озърташе, притиснат в ъгъла.
	Той си пазеше розовите копия и те щяха да покажат на всички, че той беше само един работник, който се беше опитвал да закърпи положението, но точно сега усещаше, че единственото, което може да му помогне, е истината. И той прибягна до нея.
	— Не мога да си представя как, обаче… понякога, когато си горе в кулата посред нощ и клапите тракат и вятърът фучи в жиците, просто ти се струва, че това е напълно възможно.
	— Струва ми се съществува традиция, наречена „Изпращане у дома“? — попита пак Ветинари.
	Това изненада инженера.
	— Е, да, сър, ама… — Пони усети, че трябва да се опита да внесе някаква логична нотка в разговора, макар в момента самият той да нямаше много вяра във всекидневната логика. — Линията беше спряла работа преди да пуснем съобщението, така че не виждам как някакво друго съобщение би могло да се появи на…
	— Освен, разбира се, ако не са го пуснали мъртъвците? — заключи лорд Ветинари. — Г-н Пони, ако ви е мила душата, както впрочем и тялото, сега ще отидете до Могилната кула, придружен от хората на Командир Ваймс и ще пратите кратко съобщение до всички кули. Ще съберете книжните ленти, които струва ми се наричате барабанни ролки, от всички кули по Главната Линия. Ако съм разбрал правилно, тези ролки документират всички съобщения, стартирали в дадената кула и не могат да бъдат коригирани?
	— Но това ще отнеме седмици, сър! — отбеляза Пони.
	— Тога вероятно е най-добре да не губите време — отсъди лорд Ветинари.
	Г-н Пони внезапно проумя, че едно продължително отсъствие от Анкх-Морпорк би му се отразило крайно здравословно в момента и бързо се съгласи.
	— Както наредите, милорд.
	— Междувременно Главната Линия няма да работи — допълни Ветинари.
	— Но тя е частна собственост! — не се въздържа Зеленхай-Вер.
	— Както вече отбелязах, аз съм тиранин — напомни Ветинари почти весело. — И съм убеден, че при одита ще успеем да обясним поне някои аспекти на тази загадка. Като например факта, че г-н Грабльо Злат в момента не сред нас.
	Всички глави се завъртяха.
	— Може би си е спомнил, че има друг ангажимент? — предположи лорд Ветинари. — Мисля, че ни напусна преди известно време.
	Директорите на Главната Линия внезапно бяха осенени от прозрението, че Председателят им отсъства и, което е по-лошо, те все още присъстват. Това веднага ги принуди да си стегнат редиците.
	— Чудя се, ъм, дали, поне в момента, не бихме могли да обсъдим въпроса с ваша светлост насаме? — започна Зеленхай-Вер. — Опасявам се, че с Грабльо никак не беше лесно да се работи.
	— Изобщо не зачиташе колектива — изхриптя Орешко.
	— Кой? — включи се Скатавка. — Какво е това място? Кои са всички тези хора?
	— През повечето време ни държеше в пълно неведение… — каза Зеленхай-Вер.
	— Нищо не помня… — продължаваше Скатавка. — Не съм в състояние да свидетелствам. Всеки лекар ще го потвърди…
	— Мисля, мога да заявя от името на всички, че ние отдавна го позирахме…
	— Умът ми е като изтрит. Не помня нищичко… какво е това нещо с пръсти по него… кой съм аз…
	Лорд Ветинари впери в Съвета преценяващ поглед, докато ги накара да потръпнат и в същото време леко потупваше дръжката на бастуна о брадичката си. Накрая се усмихна бегло.
	— Така. Командир Ваймс, мисля, че е неоправдано да задържаме тези господа тук повече — когато лицата пред него се разтегнаха в облекчени усмивки и се изпълниха с Надежда, този най-скъп дар, той допълни: — Водете ги в ареста. Отделни килии, моля. Ще се занимавам с тях утре сутрин. И ако г-н Въртел се появи като техен представител, предайте му, че бих искал да си поговорим.
	Това звучеше… добре. Влаго се запъти към вратата, докато глъчката отново взе да се надига. Почти беше се измъкнал, когато гласът на Ветинари го настигна като метнат нож.
	— Напускате ли ни вече, г-н Мустак? Моля, изчакайте. Ще ви откарам до вашата прословута пощенска станция.
	За част от секундата на Влаго му хрумна да хукне да бяга. Но не го направи. Какъв би бил смисълът?
	Множеството бързо направи път, когато Ветинари тръгна към вратата. Стражниците вървяха плътно след него.
	В крайна сметка, остава свободата да поемеш последиците от действията си.
	Патрицият се облегна в кожената седалка на каретата си.
	— Каква необичайна вечер, г-н Мустак — каза той. — Действително необичайна.
	Влаго, подобно на внезапно поразения от амнезия г-н Скатавка, прозря, че е по-вероятно да дочака щастливи бъднини, ако говори възможно най-малко.
	— Да, сър — отвърна той.
	— Чудя се, дали инженерът ще намери доказателства, че странното съобщение е било пуснато по семафорите от човешка ръка? — запита се Ветинари на глас.
	— Не знам, милорд.
	— Не знаете?
	— Не, сър.
	— А. Е, какво пък, известно е, че понякога мъртвите говорят. Сеанси, дъски за общуване с духове и така нататък. Кой може да каже, дали този път не са използвали семафорите като посредник?
	— Не и аз, сър.
	— А на вас новата ви длъжност явно ви допада, г-н Мустак.
	— Да, сър.
	— Отлично. От понеделник задълженията ви ще включват и завеждащ администрацията на Главната Линия. Тя преминава на подчинение на града.
	Така, явно все пак щеше да се размине с щастливите бъднини…
	— Не, милорд — отвърна Влаго.
	Ветинари повдигна вежда.
	— Имате алтернативно решение, г-н Мустак?
	— Линията наистина е частна собственост, сър. Принадлежи на семейство Добродуш и останалите хора, които са я изградили.
	— Виж ти, как само се завъртат нещата — отбеляза Ветинари. — Проблемът обаче е, че те не разбират нищо от бизнес, само от механизми. Иначе щяха да прозрат играта на Злат поначало. Свободата да успееш е неразривно свързана със свободата да се провалиш.
	— Било си е пладнешки обир — каза Влаго. — Някой е завъртял счетоводните цифри, както измамниците по панаирите въртят трите карти. Не са имали шанс да прозрат, каквото и да било.
	Ветинари въздъхна.
	— С вас е много трудно да се спори, г-н Мустак.
	Влаго, който не подозираше, че е повел някакъв спор, си замълча.
	— Добре тогава. Въпросът за собствеността ще остане висящ, докато не разнищим до дъно този неприятен случай. Аз обаче се опитвах да кажа, че Линията осигурява прехраната на много хора. Трябва да се направи нещо от чисто хуманни подбуди. Нещата трябва някак да се уредят, пощенски началник.
	— Но аз ще съм заринат от работа в пощата — възрази Влаго.
	— Надявам се да сте прав. Но моят опит сочи, че ако искаш нещо да бъде свършено, е най-добре да го възложиш на зает човек — отсече Ветинари.
	— В такъв случай, смятам да оставя Главната Линия да работи — каза Влаго.
	— За да отдадете почит на загиналите, предполагам? — попита Ветинари. — Добре. Както желаете. Ето че пристигнахме.
	Когато кочияшът отвори вратата на Влаго, Ветинари се наведе към него.
	— О, между впрочем, съветвам ви да се уверите, че всички са напуснали старата магьосническа кула преди изгрев — каза той.
	— Какво имате предвид, сър? — попита Влаго. Лицето му беше напълно безизразно.
	Ветинари се облегна назад.
	— Много добре, г-н Мустак.
	Пред пощата пак имаше навалица и хората шумно го приветстваха на влизане. Беше почнало да вали. По-скоро въздухът беше изпълнен със сиво-черен ръмеж, нищо повече от натежала мъгла.
	Някои от служителите го чакаха вътре. Той осъзна, че новината не беше стигнала до тук. Дори вечната мелница за клюки на Анкх-Морпорк не беше успяла да го изпревари от Университета до тук.
	— Какво стана, пощенски началник? — попита Грош като извиваше ръце притеснен. — Те ли спечелиха?
	— Не — каза Влаго, но гласът му беше задавен.
	— Ние ли спечелихме?
	— Архиканцлерът ще трябва да отсъди — каза Влаго. — Предполагам ще минат няколко седмици преди да разберем. Семафорите не работят. Съжалявам, сложно е…
	Той ги остави да се споглеждат объркани и затътри крака към офиса си, където г-н Помпа си стоеше в ъгъла.
	— Добър Вечер, Г-н Муштак — избумтя той.
	Влаго седна и подпря главата си с ръце. Това беше победа, но той не се усещаше победител. Усещаше се оплетен в голяма бъркотия.
	Залозите? Е, ако Оловния стигне до Генуа можеше да се спори, че по принцип пощата е спечелила, но Влаго беше почти сигурен, че букмейкърите са отменили всички залози. Поне хората щяха да си получат парите обратно.
	Той трябваше да измисли начин пак да подкара Линията. Беше го обещал на Гнуто, нали? Пък и хората вече разчитаха на семафорите за какво ли не. Той например нямаше да има представа какво се случва с Оловния седмици наред. Дори Влаго беше свикнал новините от Генуа да пристигат за ден. Усещането беше все едно са ти отрязали един пръст. Но семафорната линия беше прекалено огромна, истинско тромаво чудовище с твърде много кули, твърде много хора и изискващо прекалено големи усилия. Трябваше да има начин нещата да се подобрят, работата да върви по-леко и да гълта по-малко средства… или просто цялото начинание беше толкова огромно, че никой не би могъл да го ръководи така, че да изкарва печалба от него. Може би, точно както с пощата, печалбата всъщност се изразяваше в благотворното въздействие върху цялото население.
	Утре щеше да се наложи да се хване здраво на работа. Да се погрижи за редовните доставки. Да наеме още персонал. Да свърши един куп неща, необходими, за да се свърши друг, още по-голям куп. Вече нямаше да може да се забавлява, както досега само да дразни големия тромав великан. Беше спечелил, така че сега трябваше да си понесе последствията и да се погрижи нещата да потръгнат като хората. А след това да продължи да го прави всеки следващ ден.
	Не така се очакваше да приключи всичко. Обикновено, след като спечелиш, прибираш печалбата и се разкарваш възможно най-бързо. Така обичайно приключват игрите, нали?
	Погледът му попадна върху изкривената, ръждясала кутия, в която Ангамарад държеше своето съобщение и Влаго си пожела да се окаже сам на морското дъно.
	— Г-н Мустак?
	Той вдигна глава. Чиновник Дръмнот стоеше до вратата, а зад него се виждаше още един чиновник.
	— Да?
	— Извинете за безпокойството, сър. Идваме при г-н Помпа. Налага се да направим една дребна корекция, ако не възразявате.
	— Кое? О, а. Добре. Да, както решите — Влаго махна с ръка неопределено.
	Двамата мъже отидоха до голема и проведоха кратък приглушен разговор. След това той коленичи и те отвориха горната част на главата му.
	Влаго ги гледаше ужасен. Той, естествено, знаеше, че това е обичайна практика при големите, но гледката все пак беше шокираща. Мъжете поровиха в главата на голема, което беше съпроводено с неясни звуци и после затвориха черепа му с леко керамично хлопване.
	— Отново се извиняваме за безпокойството — каза Дръмнот и после двамата си излязоха.
	Г-н Помпа остана на колене за момент и после бавно се изправи. Червените очи се обърнаха към Влаго и големът подаде ръката си.
	— Не Знам Какво Означава Удоволствие, Но Съм Сигурен, Че Ако Знаех, Работата С Вас Щеше Да Ми Се Стори Истинско Удоволствие — каза г-н Помпа. — Време Е Да Се Разделим. Възложиха Ми Нова Задача.
	— Вече няма да следиш, ъм, моето условно освобождаване? — попита Влаго стъписан.
	— Точно Така.
	— Я, чакай — Влаго беше осенен от идея. — Ветинари да не те праща след Злат?
	— Не Съм Упълномощен Да Отговоря.
	— Ха, точно това прави. Значи вече няма да ми вървиш по петите?
	— Повече Няма Да Ви Следвам.
	— Значи мога да си правя каквото си искам?
	— Не Съм Упълномощен Да Отговоря. Довиждане, Г-н Муштак.
	Г-н Помпа се спря на вратата.
	— Не Съм Сигурен Също Какво Означава Щастие, Г-н Муштак, Но Мисля — Да, Мисля, Че Съм Щастлив, Че Ви Срещнах.
	След това, като се приведе, за да мине през рамката на вратата, големът си тръгна.
	Значи остава само върколакът, съобрази част от мозъка на Влаго скорострелно. А те не се оправят в лодки и са напълно безпомощни в открито море! Сега е среднощ, стражата е заета с цялата тая каша, никой не ми обръща внимание, на мен са ми останали малко пари, диамантеният пръстен и колода карти… кой ще забележи ако изчезна? На кого ще му пука? Кой ще се разтревожи?
	Може да отиде, където си поиска. Но това не бяха наистина негови мисли. Бяха няколко стари мозъчни клетки, все още работещи по навик. Нямаше къде да отиде. Вече не.
	Той отиде до голямата дупка, където се беше откъртила стената и погледна към залата. Никой тук ли не се прибираше вкъщи? Новината за спрелите семафори вече беше обиколила града и хората бяха проумели, че ако искат нещо доставено на следващия ден, оставаше им да разчитат само на пощата. Дори в момента беше доста натоварено.
	— Чаша чай, г-н Мустак? — попита Станли зад гърба му.
	— Благодаря, Станли — каза Влаго без да се обръща.
	Долу г-ца Макалариат се беше качила на стол и забиваше нещо на стената.
	— Всички казват, че сме спечелили, сър, щото нали щракалките са спрени и, щото нали директорите им са в затвора, сър. Казват, че е достатъчно г-н Прът да стигне до Генуа! Но г-н Грош казва, че букмейкърите вероятно ще откажат да платят. И кралят на Ланкър също иска да му отпечатаме марки. Ама ще излезе малко скъпо, щото те в цялото кралство пишат не повече от десет писма на година. Обаче въпреки всичко им дадохме да се разберат, а, сър? Пощата се завърна!
	— Прилича на плакат — възкликна Влаго на глас.
	— Извинете, г-н Мустак? — каза Станли.
	— Ъм… нищо. Благодаря, Станли. Забавлявай се с марките. Радвам се да видя, че стойката ти е така… изправена.
	— Все едно животът ми започна наново, сър — увери го Станли. — Най-добре да вървя да помогна за сортирането.
	Плакатът беше доста грубоват. Пишеше просто: „Благодарим ви, г-н Муфтак“.
	Влаго усети, че го обзема меланхолия. Това беше обичайно след края на поредната спечелена игра, но този път беше по-лошо. Дни наред умът му се беше носил в небесата и той се беше чувствал истински жив. А сега внезапно се усети претръпнал. Бяха му направили благодарствен плакат, а той не беше нищо повече от лъжец и крадец. Той ги беше заблудил всички, а те му благодаряха.
	Зад гърба си чу тих глас откъм вратата.
	— Лудия Ал и момчетата ми казаха какво си направил.
	— О — отвърна Влаго, все още загледан надолу. Тя вероятно пали цигара в момента, помисли си той.
	— Постъпката ти никак не беше почтена — продължи Прелест Дивна Добродуш със същия равен глас.
	— Нищо почтено нямаше да свърши работа — отговори Влаго.
	— Сега да не ми кажеш, че духът на мъртвия ми брат ти е внушил тази идея? — попита тя.
	— Не. Съвсем сам си я съчиних — каза той.
	— Добре. Ако се опиташ да ми пробуташ тия глупости, обещавам ти, че ще куцаш до края на живота си.
	— Благодаря — отвърна Влаго с натежал глас. — Беше просто лъжа, на която бях сигурен, че хората ще искат да повярват. Обикновена лъжа. Просто начин да дам на пощата шанс да продължи да работи и да измъкна Линията от ръцете на Злат. Впрочем, семейството ти вероятно ще си я получи обратно, ако я искате. Вие и всички останали, които Злат е измамил. Аз ще помогна с каквото мога. Но не искам никакви благодарности.
	Той усети, че тя се приближи.
	— Не е лъжа — каза тя. — Такава би трябвало да е истината. Хареса се на майка ми.
	— Тя приема ли, че случката е истинска?
	— Не иска да мисли, че може да не е.
	Никой не иска да мисли такова нещо, а аз вече не издържам, помисли си Влаго.
	— Виж, аз си знам какъв съм — подхвана той. — Аз не съм човекът, за когото ме мислят всички. Просто исках да докажа, че не съм като Злат. Да покажа, че съм повече от чук, нали разбираш? Но все още съм измамник по призвание. Мислех, че си го прозряла. Толкова убедително мога да се преструвам на откровен, че дори аз не забелязвам разликата. Разбърквам умовете на хората…
	— Заблуждаваш само себе си — каза г-ца Добродуш и се пресегна да вземе ръката му.
	Влаго… я отблъсна и избяга — от сградата, от града. Обратно към предишния си живот или по-точно животи. Вечно на път, вечно пробутващ стъкла вместо диаманти, но някак си нещата вече не се получаваха. Липсваше обичайната искра, вече не му беше забавно, дори картите не го слушаха. Скоро остана без пари и една студена зимна вечер, в някаква пропаднала странноприемница, той обърна лице към стената и…
	Яви му се ангел.
	— Какво стана? — попита г-ца Добродуш.
	Кой знае, може би се случваше ангелите да те навестят и втори път…
	— Нищо, замислих се за момент — отвърна Влаго.
	Той остави златното сияние да се надигне. Вярно, беше заблудил всички, дори тук. Но пък можеше просто да продължи в същия дух. Нямаше нужда да спира. Трябваше само през няколко месеца да си напомня, че може да изчезне по всяко време. Стига да знаеше, че може да се откаже от този живот, когато реши, никога нямаше да му се наложи да се тръгне. А ето, че и г-ца Добродуш стоеше точно пред него и за момента без цигара в устата. Той се наведе напред…
	Зад тях някой шумно се прокашля. Оказа се, че е г-н Грош, който носеше голям пакет.
	— Ще ме прощавате, сър, ама туй го доставиха за вас — каза той с явно неодобрение. — По куриер — не от нашите. Реших, че е най-добре да ви го донеса веднага, ’щото вътре нещо шава.
	Нещо вътре наистина се движеше. А и пакетът имаше отвори за въздух. Влаго отвори капака внимателно и си отдръпна ръцете тъкмо навреме.
	— Дванадесет и половина процента! Дванадесет и половина процента! — изврещя какадуто и кацна на шапката на Грош.
	Пакетът не съдържаше бележка, а отвън беше изписан само адресът.
	— Защо някой ще ви праща папагал? — попита Грош, който разумно реши да не вдига ръцете си в обсега на закривения клюн.
	— Това е птицата на Злат, нали? — каза г-ца Добродуш. — Той го оставя на теб?
	Влаго се усмихна.
	— Така изглежда. Златната осмина!
	— Дванадесет и половина процента! — извика пак какадуто.
	— Отнесете го г-н Грош и го научете да казва… да казва…
	— Вярвайте ми? — предложи г-ца Добродуш.
	— Точно така — съгласи се Влаго. — Точно това го научете да казва, г-н Грош.
	Когато той излезе с птицата доволно разположена на рамото му, Влаго отново се обърна към жената.
	— А утре определено ще върна полилеите.
	— Какво? Та то почти няма таван, където да се закачат — разсмя се тя.
	— Ще караме едно по едно. Вярвай ми! А после, кой знае, може дори да намеря лъскавите плотове на гишетата. Възможностите са безкрайни!
	В този момент отвън, над гъмжилото под тях, се зарониха бели пера. Те може би бяха от крилата на ангел, макар че по-вероятно идваха от гълъба, който един ястреб току-що беше изкормил, кацнал на една греда под тавана. Но все пак бяха пера. А стилът винаги е важен.


	Понякога до истината се достига като събереш всички малки лъжи и ги извадиш от общата сума на познатото.
	Лорд Ветинари стоеше на върха на стълбата в Голямата зала на Двореца и гледаше надолу към своите чиновници. Те бяха превзели целия под за своя Генерален разбор.
	Цялата повърхност на пода беше разграфена с тебешир на кръгове, квадрати и триъгълници. В рамките на всяка фигура книжа, бележници и счетоводни книги бяха разпределени в плашещо подравнени купчинки. И навсякъде гъмжеше от чиновници. Някои работеха в границите на дадено очертание, други се придвижваха безшумно между очертанията, понесли листи хартия, сякаш извършваха сакрален акт. От време на време пристигаха други чиновници, придружени от стражници и носеха още папки и книжа, които биваха тържествено приемани, оценявани и разпределяни на съответната купчинка.
	Навсякъде потракваха сметала. Чиновниците пристъпваха напред назад, а понякога се събираха в някой триъгълник, свеждаха глави и повеждаха тих разговор. В резултат те или тръгваха в нови посоки или, което се случваше все по-често с напредването на нощта, един от тях се отдалечаваше, очертаваше нова фигура на пода и тя започваше да се пълни с книжа. Понякога всички документи от дадено очертание биваха разпределени по съседни купчинки и линиите му биваха изтрити.
	Никой магьоснически кръг, никоя мистична мандала никога не са били рисувани с по-голямо усърдие и грижа, отколкото фигурата, която се оформяше на този под. Чиновниците продължаваха работата си час след час с търпение, което първо плашеше, а след време отегчаваше. Това беше техният своеобразен метод на воюване, при който врагът беше прекарван през множество папки и колони с цифри. Ако Влаго можеше да чете отсъстващи думи, чиновниците можеха да откриват отсъстващи числа или числа, които присъстваха два пъти, или само веднъж, но на неправилното място. Те не бързаха. Ако обелиш лъжите една по една, истината ще се появи — гола, засрамена и без никакво местенце, където да се скрие.
	В три сутринта пристигна г-н Мандрачек, очевидно притеснен и облян в горчиви сълзи от новината, че банката му не е нищо повече от книжна черупка. Той доведе собствените си чиновници с нощници запасани в набързо навлечени панталони. Те коленичиха до останалите мъже, разпределиха още книжа и се заеха да проверят по два пъти всяка цифра с надеждата, че ако се взират в числата достатъчно дълго, те внезапно ще покажат нещо друго.
	В един момент стражата се появи с малък червен бележник, който беше поставен в отделен кръг и скоро цялата фигура се пренареди около него…
	Призори пристигнаха сериозните мъже. Те бяха по-възрастни, по-тежки и по-богато — но не показно, никога показно — облечени. Те се движеха в собствено гравитационно поле, което създаваха само големите пари. Те също бяха финансисти, по-богати от крале (които впрочем често не са никак богати), но едва ли някой в града извън техния кръг изобщо би ги разпознал на улицата. Те поговориха с Мандрачек тихо, сякаш изказваха съболезнования на опечален роднина, а после поговориха помежду си, като използваха малки златни автоматични моливи и прегледни малки бележници, за да накарат числата да се въртят и пренареждат. След това тихо бяха постигнати споразумения, последвани с ръкостискане, което в техните среди струваше много повече от всеки писмен договор. Първото домино беше стабилизирано. Колоните, крепящи света, спряха да треперят. На сутринта Кредитната банка щеше да отвори врати, както обикновено и отново полици щяха да бъда погасявани, заплати щяха да бъдат изплащани и градът щеше да бъде нахранен.
	В този момент те бяха успели да спасят града с помощта на златото много по-ефективно, отколкото който и да е герой би успял с помощта на стомана. Макар че в действителност не беше точно злато, не дори обещанието за злато, а по-скоро фантазията за злато. Вълшебният сън, че златото е там, в края на дъгата и ще си остане там завинаги, непокътнато, така че на човек дори не му се налага да отиде и да се увери, че наистина има злато.
	Сън, иначе известен като Финансова система.
	По пътя към дома и скромната си закуска, един от тези сериозни господа се отби в Гилдията на убийците да посети стария си приятел лорд Дауни. По време на визитата разговорът им засегна настоящите събития съвсем бегло. В резултат Грабльо Злат, където и да се намираше в момента, се оказа най-издирваният човек на света. Хората, които охраняват дъгата, не обичат някой да им скрива слънцето.


>	Епилог
>	След време

	Фигурата, седнала на стола нямаше дълга коса, нито превръзка на окото. Нямаше и брада или поне не беше възнамерявал да има брада. Просто не се беше бръснал от няколко дни.
	Той изстена.
	— А, г-н Злат — каза лорд Ветинари като вдигна поглед от игралната си дъска. — Виждам, че сте буден. Простете за начина, по който бяхте доведен тук но някои доста влиятелни хора желаят смъртта ви и аз реших, че е добре да проведем тази среща преди желанието им да се изпълни.
	— Не знам за кого говорите — каза мъжът. — Моето име е Рандолф Щрих и мога да го докажа с документи…
	— Сигурен съм, че документите ви са изрядни, г-н Злат. Но достатъчно по въпроса. Доведох ви тук, защото считам, че е уместно да ви поговоря за ангели.
	Грабльо Злат потрепваше, когато поредната болка, причинена от тридневно пътуване на рамото на голем, напомнеше за себе си и слушаше с нарастващо недоумение теориите на Ветинари за ангелите.
	— … което ме води до същността на проблема, г-н Злат. Кралският монетен двор се нуждае от изцяло нов подход. Честно казано неговата роля вече отмира и ни трябва нещо съвсем различно във Века на Аншоата. За щастие има алтернативно решение. В последните няколко месеца прословутите марки на г-н Мустак се превърнаха едва ли не в еквивалентна валута в града. Толкова леки, толкова удобни за носене, можеш дори да ги пратиш по пощата! Изумително, г-н Злат. Най-после хората почнаха да приемат, че парите не е необходимо непременно да блестят. Знаете ли, че обичайно марката от едно пени сменя притежателя си до дванадесет пъти преди да бъде залепена върху плик и използвана по предназначение? Това от което се нуждае Монетният двор е човек, който разбира как работи фантазията за парите. Естествено ще ви се полага заплата, а струва ми се и служебна шапка.
	— Вие ми предлагате работа?
	— Да, г-н Щрих — потвърди Ветинари. — И за да потвърдя искреността на своето предложение нека само ви обърна внимание на вратата зад вас. Ако в някакъв момент по време на този разговор пожелаете да си тръгнете, трябва само да пристъпите през тази врата и повече никога няма да чуете и дума от мен…
	Малко по-късно чиновник Дръмнот тихо пристъпи в стаята. Лорд Ветинари се беше зачел в доклада от срещата на вътрешния вътрешен съвет на Гилдията на крадците, проведен предишната вечер.
	Дръмнот безшумно разтреби панерите с поща по бюрото и после застана до Ветинари.
	— Пристигнаха десет семафорни съобщения от снощи, милорд — каза той. — Чудесно е, че семафорите отново работят.
	— Да, така е — съгласи се Ветинари без да вдига поглед. — Иначе как хората по света ще знаят какво очакваме от тях да си мислят. Пощенски пратки от чужбина?
	— Обичайните пакети, милорд. Някой много умело е подправил пратката от Юбервалд.
	— А, скъпата лейди Марголота — каза Ветинари с усмивка.
	— Позволих си да събера марките от всички пакети за племенника си, сър — съобщи Дръмнот.
	— Разбира се — съгласи се Ветинари и махна с ръка.
	Дръмнот се огледа и погледът му падна върху плочата, където малките каменни армии непрестанно воюваха.
	— Виждам, че сте победил, милорд.
	— Да, трябва да си отбележа последния гамбит.
	— Но, забелязвам, че г-н Злат не е с вас…
	Ветинари въздъхна.
	— Не може да не се възхитиш на човек, който храни такава непоклатима вяра в свободата на избор — каза той и погледна отворената врата. — Уви, оказа се, че не вярва в ангели.
