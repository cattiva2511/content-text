D>
	Тази книга е посветена с много признателност на големия Хавайски бар заради часовете, посветени задълбочени изследвания.
D$


>	1
>	Лицето Божие заснето в облаците

	В Госпъл, Айдахо, имаше две универсални истини. Първо, Бог бе свършил най-добрата си работа, създавайки района на пущинака Соутут. И с изключение на нещастния инцидент през 1995 година Госпъл винаги е бил раят на земята.
	Второ — истина, в която всички вярват твърдо както в първата — всеки грях, познат на небето и земята, е по вина на Калифорния. Калифорния носи вината за всичко, от дупката в озоновия слой до марихуаната, посята в градина с домати на вдовицата Феърфийлд. Та нали невръстният й внук ходи на гости при роднини в Ел Ей* миналата есен.
	[* Ел Ей — Лос Анджелис. — Б.пр.]
	Имаше и трета истина — макар че тя се възприемаше по-скоро като абсолютен факт: всяко лято глупаците от равнините трябваше да се изгубят сред гранитните върхове на планината Соутут.
	Това лято броят на изгубените и спасени туристи вече стигна до трима. Ако бройката останеше на три, плюс още едно счупване и още два случая на прилошаване от височината, тогава Стенли Колдуел щеше да спечели баса за Изгубения турист от равнината. Но всички знаеха, че Стенли е глупак и оптимист. Никой, дори жена му — която заложи на осем изгубени, седем счупвания, заложи и на няколко случая с дерматит от отровен дъб, ей така за забавление — не очакваше Стенли да спечели банката.
	Почти всички в града залагаха и всеки се опитваше да надиграе другия и да спечели значителната сума. Залагането предлагаше на хората от Госпъл нещо, за което да размишляват, освен говедата, овцете и дърводобива. Предлагаше им нещо, за което да разговарят, освен за еколозите, прегърнали дърветата, и нещо, за което да спекулират, освен за възможното бащинство на току-що роденото момченце на Рита Маккол. В крайна сметка, макар че Рита и Рой бяха разведени вече от три години, това не го изключваше от сметката. Но най-вече залагането бе безобиден начин за местните да прекарат летните месеци докато измъкват парите на туристите и чакат сравнителното спокойствие през зимата.
	Около каса бира в „M&S Market“ разговорът се съсредоточаваше около риболова на изкуствена муха срещу риболова с жива стръв, лова с лък срещу „истинския“ лов и, разбира се, върху гигантския самец, който собственикът на магазина, Стенли, отстреля още през 79-та година. Огромните лакирани рога висяха зад разсипаната каса, където бяха изложени повече от двайсет години.
	Отсреща в „Сънчо“ на „Лейквю стрийт“ Ейда Дувър все още разправяше за времето, когато Клинт Ийстууд отседнал в хотела й. Той бил много готин и наистина разговарял с нея.
	— Имаш си прекрасно местенце — казал й той точно като Мръсния Хари; после я попитал къде е машината за лед и я помолил за допълнителни кърпи. Тя едва не умряла право там зад рецепцията. Носеха се недомлъвки за това дали дъщеря й с Франсис Фишър не е била зачената в стая номер девет.
	Гражданите на Госпъл живееха и дишаха с последната клюка. В ателието за къдрене и в Студиото за боядисване на коси любимата тема за разговор винаги беше шерифът на Пърл Каунти, Дилън Тейбър, обикновено защото самата собственичка, Дикси Хоу, изпускаше името му докато бъбреше над шампоана и прическата. Тя беше хвърлила въдицата си към него и планираше да го навие на макарата си като първокласна пъстърва.
	Разбира се Парис Фърнууд също насочваше стръвта си към Дилън, но Дикси не се притесняваше. Парис работеше за баща й в кафенето „Уютен ъгъл“ и Дикси не смяташе една жена, която сервира кафе и яйца, за сериозна конкуренция срещу бизнес дама като нея.
	И други жени също се състезаваха за вниманието на Дилън. В съседната провинция имаше една разведена майка с три деца, а вероятно и други, за които Дикси не знаеше. Но тя не се притесняваше и за тях. Дилън живя известно време в Ел Ей и, естествено, би оценил жена с блясък и космополитна изтънченост. В Госпъл нямаше никоя с повече блясък от Дикси.
	С цигара „Вирджиния Слимс“, стисната между пръстите й докато светлината се отразяваше от кървавочервените й нокти, Дикси се отпусна назад в един от двата черни винилови стола в салона и зачака за подстригването и боядисването си в два часа.
	Тънка струйка дим се изви от устните й докато размишляваше по любимата си тема. Не само че Дилън беше единственият подходящ мъж над двайсет и пет и под петдесет години в диаметър от седемдесет мили наоколо. Не, той знаеше как да погледне една жена. Някак кривваше малко глава и поглеждаше през онези дълбоки зелени очи, от които жената пламваше на най-чувствителните места. А когато устните му се плъзваха в бавна, непресторена усмивка, всички тези пламтящи места просто се събираха в едно и се стопяваха.
	Дилън никога не беше стъпвал в ателието, решил да бие целия път до Сън Вели, за да се подстриже. Дикси не го приемаше лично. Някои мъже просто се смущаваха да влязат в първокласно студио като нейното за една класическа прическа. Но тя си умираше да прокара пръсти през гъстата му коса. Да прокара ръце и уста по цялото му тяло. Веднъж да вкара шерифа в леглото си, тя беше сигурна, че няма да му се тръгва. Бяха й казвали, че е най-добрата в леглото в цяла Северна Америка. Тя вярваше в това и беше време да накара и него да повярва. Беше време Дилън да използва едрото си, силно тяло за нещо друго, освен да разтървава пияниците в бар „Еленов рог“.
	Имаше само още един потенциален буреносен облак в плановете на Дикси за бъдещето и това бе седемгодишният син на Дилън. Хлапето не харесваше Дикси. Хлапетата обикновено не харесват други жени. Може би защото те изобщо си бяха трън в задника, така си мислеше тя. Но тя наистина положи всички усилия с Адам Тейбър. Веднъж му купи цял пакет дъвки. Той й благодари, пъхна в устата си най-малко десет парчета, а после й обърна гръб. Което би било направо превъзходно ако не беше пльоснал кльощавия си задник на канапето между нея и баща си.
	Дикси не се безпокоеше и за Адам. Имаше нов план. Сутринта чу от секретарката на Дилън, Хейзъл, че той купил кученце на сина си. Дикси реши да си отиде у дома, след като затвори ателието и да притисне най-големите си авоари в тесен сутиен. Щеше да се появи с голям, сочен кокал за новото куче. Това най-накрая трябваше да привлече вниманието на хлапето. Точно както нейните пищни прелести трябваше да привлекат вниманието на татко му. Ако Дилън не забележеше и не се възползваше от онова, което тя му предлагаше, значи той бе просто един обикновен педал.
	Разбира се, тя знаеше, че той не е такъв. Още в гимназията, когато Дилън Тейбър беше много див, той препускаше по улиците на Госпъл с черния си додж с една ръка на волана, а другата — върху бедрото на някоя щастливка. През повечето време, но не постоянно, тази щастливка бе по-голямата сестра на Дикси, Ким. Дилън и Ким имаха онова, което Дикси наричаше връзка _огън и лед_. Нищо междинно. И когато беше гореща, тя нажежаваше спалнята на Ким като същински ад. По онова време майката на Дикси прекарваше повечето си време в един от местните барове, а Ким се възползваше докрай от отсъствието й — не че майка й щеше да забележи ако си беше у дома. Преди да се прероди, Лили Хау прекарваше повечето си време в пиене, напиване и припадане.
	По онова време Дикси бе само на единайсет, но знаеше какво означават звуците, които се носеха през стената. Накъсаното дишане, дълбоките гърлени стонове и сладостните въздишки. На единайсет тя вече знаеше достатъчно за секса, за да разбере какво прави сестра й. Но чак след още няколко години оцени колко дълго са скърцали онези пружини.
	Дилън беше на трийсет и седем, шериф на Пърл каунти и трябваше да отглежда сина си. Беше почтен, но Дикси можеше да заложи и последната си бутилка боя за изрусяване, че под униформата той си беше пак толкова див. Сега Дилън Тейбър беше голям човек в общността, а в града се носеха слухове, че е голям и там, където трябва. Беше време да разбере сама.
	Докато Дикси кроеше плановете си, обектът на нейните фантазии дръпна черния си стетсън* ниско на челото и слезе от деформираната веранда на шерифския офис. Жегата се надигаше на вълни от черния асфалт и от капаците на колите, паркирани по главната улица. Миризмата изпълваше ноздрите му.
	[* Стетсън — широкопола каубойска шапка. — Б.пр.]
	— Туристите са забелязани за последно на половината път към връх Риган — информира Дилън заместника си, шериф Люис Пламър, докато приближаваха към шерифския блейзър* в кафяво и бяло. — Док Лесли вече е на път, а аз се обадих на Паркър да ни посрещне в базовия лагер с конете.
	[* Популярна модификация автомобили на марката „Шевролет“. — Б.пр.]
	— Не ми се щеше да прекарам деня си в пътуване из пустошта — оплака се Люис. — Дяволски горещо е.
	Обикновено Дилън нямаше нищо против да помогне в търсенето на изгубени туристи. Така можеше да се измъкне от офиса и от бумащината, която ненавиждаше. Но цяла нощ не можа да заспи от кученцето на Адам и не гореше от нетърпение да се заеме с едно трикилометрово изкачване. Отиде до шофьорската страна на блейзъра и пъхна ръце в джобовете на кафявия си панталон. Извади _готиния_ камък, който Адам му даде сутринта, и го пъхна в джобчето на ризата си. Още нямаше дори обед, а памучната му униформа вече беше залепнала за гърба му. _Мамка му_…
	— Какво е това, по дяволите?
	Дилън погледна към Люис над покрива на шевито, после насочи вниманието си към сребристата спортна кола, приближаваща към него.
	— Сигурно е завил погрешно, преди да стигне до Сън Вели — предположи Люис. — Трябва да се е изгубил.
	В Госпъл, където вратът на един мъж трябваше да е обагрен в червено* и където пикалите и мощните трактори владееха пътищата, едно порше бе почти толкова незабележимо колкото и гей парад, маршируващ към Райските двери.
	[* Игра на думи — от redneck — селяндур. — Б.пр.]
	— Ако се е изгубил, някой ще му каже — отбеляза Дилън и пъхна още веднъж ръка в джоба си, за да намери ключовете. — Рано или късно — допълни той.
	В курортния град Сън Вели едно порше не бе чак такава рядкост, но в пустошта то бе дяволски необичайно. Много от пътищата в Госпъл даже не бяха павирани. И онези, които не бяха, имаха дупки с размерите на баскетболни топки. Ако тази малка количка се беше объркала, тя със сигурност щеше да си изгуби картера или поне някоя полуоска.
	Колата се изтърколи бавно покрай тях, а матираните й стъкла скриха кой е вътре. Дилън сведе поглед към многоцветната суетна табелка с номера със седемте сини букви MZBHAVN. И сякаш това не стигаше, ами и в горната част на табелката, изрисувана като неонова табелка „Сритай ме“, се мъдреше думата „Калифорния“, оцветена в червено. Дилън силно се надяваше колата да направи неправилен обратен завой и да отпраши извън града.
	Вместо това поршето спря на свободното място пред блейзъра и моторът угасна. Шофьорската врата се отвори. Една тюркоазна обувка „Тони Лама“ със сребрист връх стъпи на тротоара и стройна разголена ръка се пресегне да хване вратата. Слънчевите лъчи се отразиха в тъничкия златен часовник, закопчан около слабичката китка. После MZBHAVN остана така, очаквайки целият свят да я види, все едно че слизаше от кориците на някое от онези лъскави женски списания, които даваха съвети за разкрасяване.
	— Мамка му — изруга Люис.
	Както по часовника, слънчевите лъчи блестяха като злато в правата й руса коса. Погледната отстрани, бляскавата й коса падаше по раменете без нито един разрошен кичур. Крайчетата бяха толкова изравнени, сякаш бяха подрязвани с дърводелски нивелир. Чифт тъмни очила покриваха очите й, но не можеха да скрият дъгата на русите й вежди или гладкия й, кремав тен.
	Вратата на колата се затвори, а Дилън не откъсваше очи от MZBHAVN, която идваше към него. Нямаше абсолютно никакъв начин да не забележи тези чувствени устни. Влажната й червена уста привлече вниманието му като на пчела към най-яркото цвете в градината и той се учуди дали тя не беше си инжектирала мас в устните.
	Последния път, когато Дилън се видя с майката на сина си, Джули, тя го беше направила и устните й сякаш бяха като залепени там, върху лицето й, докато говореше. Страшничко наистина.
	Дори да не беше видял, че регистрацията на жената е от Калифорния и дори тя да беше облечена в чувал за картофи, той щеше да разбере, че е гражданка. Всичко се виждаше от начина, по който се движеше, право напред, целенасочено и бързо. Гражданките винаги бързат така. Все едно че препускаше по „Родео драйв“, а не из пущинаците на Айдахо. Лека еластична риза без ръкави покриваше пълните извивки на гърдите й, а чифт също толкова впити джинси я стягаха здраво сякаш беше парче вакуумирано месо.
	— Извинете — обади се тя, заставайки пред капака на блейзъра. — Надявах се да ми помогнете — гласът й беше гладък като всичко по нея, но адски нетърпелив.
	— Изгубила ли сте се, мадам? — попита Люис.
	Тя издиша през тези тъмночервени устни, които, при по-близка инспекция, изглеждаха напълно естествени.
	— Търся „Тимбърлайн роуд“.
	Дилън докосна ръба на шапката си с връхчето на показалеца си и отметна стетсъна назад.
	— Да не сте приятелка на Шели Абърдийн?
	— Не.
	— Добре, ами на „Тимбърлайн роуд“ няма нищо друго, освен имота на Пол и Шели Абърдийн — той извади огледалните си слънчеви очила от джобчето на ризата и ги постави на носа си. После скръсти ръце на гърдите си, отпусна тежестта си върху единия крак, сведе поглед по тънката колонка на гърлото й към пълните й, закръглени гърди и се усмихна. _Много добре._
	— Сигурен ли сте? — попита тя.
	_Дали е сигурен?_ Пол и Шели живееха в същата тази къща откак се ожениха, преди около осемнайсет години. Той се разсмя и отново вдигна поглед към лицето й.
	— Напълно сигурен. Сутринта бях там, мадам.
	— Казаха ми, че „Тимбърлайн“ номер две е на „Тимбърлайн роуд“.
	— _Сигурна_ ли сте за това? — попита Люис докато поглеждаше към Дилън.
	— Да — отговори жената. — Взех ключа от агента по недвижими имоти в Сън Вели и той ми даде този адрес.
	Само споменаването на тази къща извикваше безумни спомени в съзнанието на хората. Дилън беше чул, че къщата най-накрая била продадена на някакъв мениджър в агенция за недвижими имоти и очевидно компанията бе намерила будала.
	— Сигурна ли сте, че ви трябва „Тимбърлайн“ номер две? — опита да изясни Люис, насочвайки вниманието си към жената пред него. — Това е имотът на стария Донъли.
	— Точно така. Наех го за следващите шест месеца.
	Дилън смъкна шапката си обратно на челото.
	— От доста време там не живее никой.
	— Наистина ли? Агентът не ми го каза. От колко време е празна?
	Люис Пламър беше истински джентълмен и един от малцината в града, които не лъжеха туристите направо в очите. Люис също така бе роден и израснал в Госпъл, където извъртането се смяташе за вид изкуство. Той сви рамене.
	— Година-две.
	— О, година-две не е чак толкова зле, ако имотът е бил поддържан.
	_Поддържан, майната му._ Последният път, когато Дилън беше в къщата на Донъли, всичко бе покрито с дебел слой прах — дори кървавото петно на пода в дневната. MZBHAVN я очакваше силен шок.
	— Значи просто да карам по този път? — гражданката се обърна и посочи към главната улица, където тя завиваше по естествените очертания на езерото Госпъл. Ноктите й бяха нагласени в онзи двуцветен френски маникюр, който Дилън винаги намираше за много секси.
	— Точно така — й кимна. Скрит зад огледалните си очила, той плъзна поглед по естествените извивки на стройните й бедра, надолу по дългите й крака, та чак до стъпалата. Едно ъгълче от устата му трепна и той с мъка се въздържа да не се разсмее на папагалите, нарисувани върху ботушките й със сребристи връхчета. Никога не беше виждал такива на тукашните състезания по родео. — Карайте около четири мили докато стигнете до голяма бяла къща с петунии на прозорците и люлка в двора.
	— Обожавам петунии.
	— А-ха. Завийте наляво към къщата с петуниите. Имотът на Донъли е точно от другата страна на улицата. Няма как да не го откриете.
	— Казаха ми, че къщата е в сиво и кафяво. Така ли е?
	— Да, точно така бих я описал и аз. Какво мислиш, Люис?
	— Да. Точно в кафяво и сиво.
	— Страхотно! Благодаря ви за помощта — тя се обърна да тръгва, но следващият въпрос на Дилън я спря.
	— Добре дошла, мис…?
	Тя се взира продължително в него, преди да отговори.
	— Спенсър.
	— Добре дошла в Госпъл, мис Спенсър. Аз съм шериф Тейбър, а това е помощник Пламър — тя не каза нищо и той попита: — Какво възнамерявате да правите там, на „Тимбърлайнроуд“! — Дилън разбираше, че всеки си има право на личен живот, но също така разбираше, че има право да попита.
	— Нищо.
	— Наемате къща за шест месеца и не планирате да правите нищо?
	— Точно така. Госпъл ми се струва приятно местенце за ваканция.
	Дилън таеше известни съмнения относно изявлението й. Жените, които карат шикозни спортни коли и носят маркови джинси, си почиват на _приятни_ местенца с рум сървиз и момчета, прислужващи край басейна, като клуб „Мед“, а не в пущинаците на Айдахо. По дяволите, онова, което най-много наподобяваше спа комплекс в Госпъл, бе горещата вана на Питърман.
	— Агентът спомена ли за стария шериф Донъли? — попита Люис.
	— Кой? — веждите й се събраха рязко и се наведоха под рамката на очилата. Тя потупа нетърпеливо с ръка по бедрото си, цели три пъти, преди да изрече: — Е, господа, благодаря ви за помощта — после се завъртя върху шикозните си ботушки и закрачи уверено към спортната си кола.
	— Вярваш ли й? — поиска да разбере Люис.
	— Че е тук във ваканция? — Дилън сви рамене. Не му пукаше какво ще прави, стига да не си навлича неприятности.
	— Не прилича на планинарка.
	Погледът на Дилън се закова в задника й, стегнат в тези прилепнали джинси.
	— Не — работата в неприятностите беше там, че те винаги се показваха, рано или късно. Нямаше причина да ги търси, когато си имаше друга работа.
	— Да се чудиш защо жена като нея ще наеме тази стара къща — зачуди се Люис, когато мис Спенсър отвори вратата и влезе вътре. — Дълго време не съм виждал парче като нея. Може би никога.
	— Че ти не излизаш от Пърл каунти — Дилън се вмъкна зад волана на блейзъра и затвори вратата. Пъхна ключа в стартера и продължи да наблюдава как поршето се отдалечава.
	— Скива ли тези ботушки? — попита Люис, когато се настани на другата седалка.
	— Не можеш да ги пропуснеш — след като Люис си затвори вратата, Дилън включи на скорост и се отдели от бордюра. — Няма да изкара и шест минути, да не говорим за шест месеца.
	— Искаш ли да се обзаложиш?
	— Дори ти не си чак такъв будала, Люис — Дилън завъртя волана и пое към изхода от града. — Тя само ще погледне имота на стария Донъли и ще си продължи по пътя.
	— Може би, но имам една десетачка в портфейла си, която ми казва, че ще изкара една седмица.
	Дилън се замисли как MZBHAVN крачеше към него, цялата гладка, лъскава и скъпа.
	— Готово, приятел.


>	2
>	Кръвожадни прилепи нападат нищо неподозираща жена

	Хоуп Спенсър затвори вратата на колата, скръсти ръце под гърдите си и облегна задните си части в сребристото си порше. Нажеженото до побеляване слънце прежуряше от безкрайното синьо небе, изпичайки веднага голите й рамене и част от косата й. Само лек намек за ветрец докосна лицето й и проникна през ризата от памук и ликра, залепнала за кожата й. Натрапчивото бръмчене на насекомите се сля с хленча от кънтри песента, носеща се от самотната къща от другата страна на чакъления път.
	Хоуп присви очи и марковите й очила се плъзнаха надолу по носа й. „Тимбърлайн“ номер две наистина беше в кафяво и сиво. Кафявото бе там, където сивата боя се беше олющила.
	Къщата приличаше на декор от филма „Психо“ нямаше нищо общо с _лятната вила_, която я подведоха да очаква. Вярно, _дворът_ бе окосен наскоро. Периметър от около 5–6 метра около къщата и една пътечка към плажа бяха осечени и почистени от високите до кръста бурени и диви цветя. От мястото, където седеше, езерото изглеждаше като смес от светло и тъмнозелени бурени. Слънцето се сблъскваше със сянката и отскачаше от вълничките, сякаш по повърхността плаваха парченца станиол. Към пясъчния бряг бе привързана алуминиева рибарска лодка и се полюшваше с надигането на леките вълни.
	Хоуп вдигна очилата си и насочи вниманието си към назъбената планина Соутут, която слизаше буквално в задния й двор. Гледката много приличаше на пощенските картички от този район, които работодателят й й даде. _Красивата Америка._ Дебели, извисяващи се борове и гранитни върхове се издигаха право нагоре и докосваха безкрайните небеса. Тя предположи, че благоуханният бриз и цялото това планинско величие внушава благоговение на някои хора. Сякаш Бог пръскаше Своята благодат. Като религиозно изживяване.
	Хоуп вярваше в религиозните изживявания почти толкова, колкото вярваше и на хората, които твърдяха, че са виждали Голямата стъпка*. В нейната работа тя знаеше твърде много, за да вярва на приказки за космати диваци, за плачещи статуи или за фанатици, пиещи стрихнин. Не вярваше на никого, който твърдеше, че е видял Саскуоч да бяга през гората или на друг, който твърдеше, че е открил лицето на Иисус върху пшеничена питка.
	[* Голямата стъпка или Саскуоч (дивият човек от горите) — свръхестествена фигура, великан от североамериканския фолклор. — Б.пр.]
	По дяволите, една от най-успешните й статии „Изгубеният Ковчег на Завета открит в Бермудския триъгълник“ доведе до много религиозни последователи и роди още две също толкова успешни истории: „Райската градина открита в Бермудския триъгълник“ и „Елвис открит жив в Райската градина в Бермудския триъгълник“.
	Елвис и триъгълникът винаги бяха голям хит за нейните читатели.
	Но най-вече, когато Хоуп се вглеждаше в огромните планини и широкото открито пространство пред себе си, тя се чувстваше малка. Незначителна. _Сама._ Онази самота, която си мислеше, че е превъзмогнала. Онази, която заплашваше да се протегне от сухата планина и да я задуши, ако тя й позволеше. Единственото, което я предпазваше да не се почувства като последния човек на планетата, бе дразнещото подрънкване върху стоманените струни на китарата, което се изливаше като водопад от радиото на съседите.
	Хоуп грабна чантата си от колата и тръгна по неравната мръсна пътека към входната врата. Предпазливостта съпровождаше всяка стъпка на сладките й ботушки. Тя си беше направила изследването. В тази част от страната имаше змии. Гърмящи змии.
	Агентът я увери, че гърмящите змии си стоят в планините и тя прецени, че „Тимбърлайн“ номер две можеше да бъде поставен направо в центъра на змиярника. Чудеше се дали Уолтър направи това нарочно, за да си върне заради неприятностите, които тя му причини напоследък във вестника.
	Фин пласт прах покриваше верандата, а старите стълби поскърцваха под краката й, но за нейно огромно облекчение дървото изглеждаше солидно. Ако паднеше през верандата, нямаше да липсва на никого в продължение на поне три дни. Докато крайният й срок не изтечеше, никой даже нямаше и да си помисли да я търси, а може би дори и тогава.
	Нито шефът й, нито редакторът й, Уолтър Бучър, бяха доволни от нея в момента. Тази _работна ваканция_ беше тяхна идея. Тя не беше написала нищо добро от месеци насам и те решително я подтикваха да смени пейзажа. Някое място, което щеше да я вдъхнови да напише нещо като историите за Голямата стъпка и поне няколко статии за извънземни. И, разбира се, цялото онова фиаско с Мики и Вълшебния Елф. Те все още мърмореха за това.
	Хоуп мушна ключа си в ключалката, после натисна и отвори вратата. Не знаеше какво е очаквала, но нищо не се случи. Нямаше някой психар, облечен като майка си, който да размахва нож, нямаше нито призраци, нито диви животни, които да я сащисат. _Нищо._ Само миризма на застояло и прах, а слънцето зад нея се разстла в антрето и освети стаята отдясно. Хоуп откри електрически ключ до входната врата и го натисна. Полилеят над главата й избръмча веднъж, после хвърли колеблива светлина върху останалите сенки.
	Тя пъхна очилата си в чантата, остави вратата отворена, за всеки случай, и продължи навътре в къщата. Трапезарията отляво беше пълна с тежки шкафове и порцеланова кутия с орнаменти. Всичко това би спечелило от една доза лимоново масло и малко препарат за мебели. Дългата маса заемаше почти цялото пространство, а под единия й крак бяха пъхнати брой от _Ловен справочник_ и дървено блокче. Фин слой прах покриваше всичко.
	Докато трапезарията създаваше впечатление за запусната елегантност, дневната, отдясно, приличаше на ловна хижа. Тапицирани мебели от кожа и дърво, телевизор с вътрешна антена, меча кожа, провесена над каменната камина. На плочата над огнището се мъдреше препариран рис с оголени зъби и нокти. Масичката за кафе и другите малки масички бяха изработени от еленови рога със стъклени плотове. А по стените — още рога и дузини впечатляващи животински глави с огромни полици, закачени над ламперията. Хемингуей би се влюбил в това, но на Хоуп й заприлича на инцидент, очакващ жертвата си. Можеше да си представи как върви нощем през тази стая и се набожда на нещо.
	Токчетата й отекнаха в празната къща докато се отправяше към кухнята. С изключение на последните три години Хоуп винаги беше живяла с някого. С родителите си, със съквартирантките в колежа, а после с бившия си съпруг. Сега живееше сама и макар да предпочиташе така, за пръв път от дълго време насам желаеше да си има един едър и силен мъж, който да върви пред нея и да я закриля от неизвестното. Мъж, в когото да се сгуши и зад когото да се скрие. Мъж с размерите на шерифа, когото срещна преди малко. Хоуп беше малко над метър и седемдесет, а шерифът със сигурност бе поне с петнайсет сантиметра по-висок от нея — с широки рамене, здрави мускули и нула мазнини.
	Тя пристъпи в кухнята и включи осветлението. Злато. Линолеумът, плотовете и приборите — всичко, освен закачалката за тенджери и тигани от ковано желязо, увиснала над печката. Тя отвори вратата на фурната и откри мъртва мишка, просната върху скарата. Пусна я, вратата се затвори с трясък и тя отново си помисли за шерифа и за това как понякога имаше полза от мъжете.
	Преди да посегне към очилата си тъмнозелените очи на шериф Тейбър я огледаха от едно лице, по-подходящо за екрана, отколкото за пущинаците в Айдахо.
	Той не беше красив като момченце. Красивите момченца изгубват красотата си на средна възраст, а нямаше начин някой да сбърка шерифа с момченце. Той бе много мъжествен, висок здравеняк с усмивка, която лесно можеше да обърне _не_ в _да_, да накара някоя слаба жена да се поизправи, да поизпъчи гърди и да й се прииска да си пусне косата. Хоуп не се смяташе за слаба жена, но дори тя трябваше да признае, че на няколко пъти огледа стойката си по време на краткия им разговор.
	Не знаеше как очаква да изглеждат силите на реда в тази част на света. Може би като кльощавия като молив помощник или може би като Анди Грифит. Някакъв селяндур, който цъка с език и вика _глей ти_! Но зад тези зелени очи и тази непринудена усмивка се криеше очевидна интелигентност, която не отиваше на някой селяндур.
	Хоуп се върна през дневната и стигна до стълбите, водещи към горния етаж. Натисна ключа отдолу, но не се случи нищо. Или осветлението не работеше, или крушката беше изгоряла. Тя постоя така за момент, втренчена в тъмните сенки на втория етаж; после се насили да тръгне нагоре по тъмните стълби, а сърцето й биеше чак в ушите.
	Слънчевата светлина се стелеше в коридора от четири-пет отворени врати и тя усети миризмата на нещо смътно познато още от детството й, като отдавна забравен спомен, който прониза горещия въздух. Хоуп отиде до първата стая и надникна вътре. Тежките пердета бяха спуснати срещу външната светлина, но тя различи очертанията на леглото и на скриновете, покрити с чаршафи. Различи и стар гардероб с отворени врати. Миризмата се усили и тя разпозна в нея вонята на амоняк, който донесе и смътния спомен за лятото на седемдесет и пета — единствения път, когато отиде на лагер за скаутки.
	Хоуп посегна към ключа за осветлението до вратата. По пода имаше петна и чаршафи, както и засъхнала кал и тя ги разпозна само секунди преди да чуе силния крясък, острите, драскащи нокти и плясъка от криле от вътрешността на гардероба.
	Две сенки се понесоха към нея и все едно че отново беше на десет, застанала на прага на колибата си на лагера в Боровата планина, и тя отвори уста и изкрещя. Но за разлика от онзи път преди двайсет и пет години, сега се завъртя на пети и хукна като попарена. Този път не чака плесницата от крилете на прилепа по бузите си или острите му нокти в косите си.
	Тя полетя надолу по стълбите, покрай стените с еленови рога и изскочи през входната врата. Все още крещеше, когато скочи от верандата, а краката й продължиха да се движат още преди да се приземи. Сърцето й биеше по-бързо от ботушите й и тя не спря докато не се скри на сигурно място зад колата си. Гърдите я заболяха, когато коленичи в мръсотията, всмуквайки горещ въздух в дробовете си.
	— О, Боже, о, Боже, о, Боже — изхриптя тя и сложи ръка на гърлото си. Видя петна пред очите си и усети с пръсти как пулсът й бие със скоростта на светлината. Ако не беше позабавила ход, сигурно щеше да припадне или да получи инфаркт, или нещо важно в главата й щеше да се пръсне. Не искаше да умира. Не и в пущинака на Айдахо.
	Хоуп си пое дълбоко дъх и мушна глава между коленете си. Щеше да убие този агент. Щом си поемеше дъх, щеше да скочи в колата си, да отпраши за Сън Вели и да го пречука. Помисли си за лицето на агента и чу смях — истински смях — за пръв път.
	Хоуп вдигна очи и погледна наляво, към двете момчета, които се превиваха. И двете бяха без ризи. И двете носеха сини найлонови шорти и кафяви каубойски ботуши. Едното посочи към нея, а другото се държеше така, сякаш се опитваше да не си подмокри гащите. Наистина се забавляваха за нейна сметка. Не й пукаше. Буквално усещаше как аортата в главата й се пръска и изобщо не се чувстваше унижена.
	— Ти-ти-ти — заекна онова, което сочеше, преди да се строполи на пътя, смеейки се толкова силно, че чак кльощавите му рамене се тресяха.
	Хоуп се надигна достатъчно, за да надзърне към къщата над задницата на колата си.
	— Видяхте ли след мен да излитат прилепи? — попита тя, надвиквайки пискливия им смях.
	Момчето, което се държеше, поклати глава.
	— Сигурен ли си? — тя се изправи, после изтупа коленете на джинсите си.
	— Да — той се разкикоти и накрая отпусна ръце. — Видях само как ти излетя от там.
	Тя потърси очилата си в чантата, която вече не висеше от рамото й. Сложи ръка на челото си, за да си пази сянка и погледна през мръсния двор. Никаква чанта. Никакви очила. Никакви ключове за колата. Очевидно бе изтървала чантата вътре. Вероятно горе. До стаята с прилепите.
	— Момчета, искате ли да изкарате няколко кинта?
	Чувайки предложението за пари, момчето на земята скочи на крака, макар да не успяваше съвсем да контролира смеха си.
	— Колко? — успя да попита то.
	— Пет долара.
	— Пет долара! — въздъхна момчето, което се държеше. — Общо или на всеки по пет?
	— На всеки.
	— Уоли, ще вземем още куп стрели за пистолетите си.
	За пръв път Хоуп забеляза неоново оранжевите пистолети и същите на цвят гумени стрели, затъкнати в коланите на двете момчета.
	— Да, и сладки — допълни Уоли.
	— Какво да направим?
	— Да влезете в къщата и да ми вземете чантата.
	Усмивките им помръкнаха.
	— В къщата на Донъли?
	— Има призраци.
	Хоуп огледа лицата им. Момчето на име Уоли имаше медночервена коса и лицето му беше покрито с лунички. Другото хлапе я погледна с големите си зелени очи и лице, оградено от къси черни къдрици. Нямаше един преден зъб, а новият растеше малко накриво.
	— Там живеят призраци — заяви то.
	— Не видях никакви призраци — увери ги Хоуп и обърна поглед към входната врата, която все още зееше отворена. — Само прилепи. Страх ли ви е от прилепи? Ще разбера ако се страхувате.
	— Аз не се боя. А ти, Адам?
	— Не. Миналата година в хамбара на баба ми имаше прилепи. Те не могат да те наранят — последва пауза преди Адам да попита приятеля си: — А страх ли те е от призраци?
	— Ами теб?
	— Мен не ме е страх ако и ти не се страхуваш.
	— Е, и мен не ме е страх. Освен това си имаме тези сладурчета.
	Хоуп отново обърна внимание на момчетата, виждайки ги как зареждат пистолетите си с гумени стрели. Лично Хоуп предпочиташе цял легион призраци пред един самотен прилеп.
	Погледна от едното момче към другото.
	— На колко сте години?
	— На седем.
	— Осем.
	— Не си.
	— Почти. След два месеца ставам на осем.
	— Какво ще правите с тези детски пистолети? — попита тя.
	— За защита — отговори Адам и облиза едната страна на стрелата.
	— Чакайте, не мисля, че това е много добра идея — възпротиви се тя, но момчетата не я послушаха и хукнаха през двора. Тя ги последва до подножието на верандата. Никога не бе общувала с деца и си помисли, че може би трябваше да получи разрешение от родителите им, преди да ги прати в къщата, бъкаща от прилепи. — Може би, преди да влезете ще трябва да поговоря с майките ви.
	— На мама не й пука — извика Уоли през рамо докато двамата се качваха по стълбите. — Пък и приказва по телефона с леля Женвиев. Сигурно ще минат няколко часа преди да приключи.
	— Не мога да се обадя и на татко. Днес той работи из планината — допълни Адам.
	Прилепите вероятно са изчезнали отдавна, а чантата сигурно е точно до вратата, помисли си Хоуп. Вероятно нямаше да нападнат момчетата и те нямаше да умрат от бяс.
	— Ако се уплашите, веднага се връщайте. Не се притеснявайте за чантата.
	Те спряха пред отворената врата и погледнаха към нея. Уоли прошепна нещо за призраци, което предизвика краткотраен боксов мач. После попита:
	— Как изглежда чантата ти?
	— Костена кожа с акценти от бургундски алигатор.
	— А?
	— Бяло и червеникавокафяво.
	Тя скръсти ръце и се втренчи в момчетата, които — с насочени пищови — влязоха бавно в къщата. Вдигна ръка и отново засенчи очи от пронизващото слънце, видя ги да се придвижват първо наляво, а после — през коридора към дневната. Не беше изминала и половин минута, когато те изскочиха, а чантата на Хоуп висеше от свободната ръка на Адам.
	— Къде беше? — попита тя.
	— В голямата стая с еленовите рога — той й подаде чантата и тя бръкна вътре за очилата си. Сложи ги на носа си и измъкна две пет доларови банкноти от портфейла си.
	— Благодаря ви много — в работата си Хоуп даваше пари на портиери, доктори и джуджета. Но това й беше за пръв път. Никога досега не беше плащала на малки хлапета за услуга. — Вие сте най-смелите момчета, които познавам — допълни тя, докато им подаваше парите. Очите им светнаха и те се усмихнаха алчно.
	— Ако имаш нужда от нещо друго, ние сме насреща — увери я Уоли и пъхна пищова в ластика на шортите си.


	Напливът за вечеря едва бе утихнал, когато шериф Дилън Тейбър влезе в кафенето „Уютен ъгъл“. Цветът на прозорците позволяваше да се вижда през тях, но от улицата те приличаха на обвивки от сребрист станиол. Ако слънцето ги огрееше директно, можеха да прогорят дупка в роговиците ти.
	От джубокса до входната врата Лорета Лин пееше за своите корени от Кентъки, докато Джеръм Фърнууд подвикваше за бърза поръчка иззад грила.
	Миризмата на сос за пържено пиле и кафе атакува сетивата на Дилън и стомахът му закъркори. Той се опитваше да сведе до минимум вечерите с бърза храна у дома си, но тази вечер беше уморен и прашен и последното, което му се искаше, бе да приготвя вечеря. Нито дори хотдог и макарони със сирене, любимите неща на Адам.
	След като най-накрая се освободи от дежурство, той искаше да яде, да си вземе един продължителен душ и да се строполи в леглото. Душът бе лесна работа, но леглото трябваше да почака още няколко часа. След четиридесет и пет минути Адам имаше мач по тийбол*, преди който винаги се напрягаше като струна. Покрай вълнението от играта, новото кутре и _готината кутийка_, която Адам беше купил днес следобед за специалната си колекция от камъни, Дилън се съмняваше дали синът му ще заспи преди единайсет.
	[* T-bali или Tee ball — спорт на основата на бейзбола за деца, създаващ бейзболни умения. — Б.пр.]
	Когато му се обади преди малко, Адам му разказа странна приказка за прилепи и призраци и за някаква жена с _птичи ботушки_, която му платила пет долара, за да намери чантата й. Ако Дилън вече не беше срещал въпросната жена, вероятно нямаше да повярва в историята на Адам. Синът му имаше склонност да си измисля разни истории, но дори Адам не можеше да си измисли тези ботуши.
	— Хей, Дилън — извика Парис Фърнууд, излизайки на скорост иззад плота, натрупала куп чинии с храна в ръцете си.
	— Хей, Парис — отвърна той и посегна към черния си стетсън. Свали го и прокара пръсти през косата си. Докато се придвижваше към едно свободно столче, си размени няколко _хей_ с местните.
	— Какво да ти донеса, шерифе? — попита го Йона Осбърн иззад плота.
	— Обичайното — той седна на червеното винилово столче и остави шапката си на коляното.
	Йона измъкна скрит молив от дългата си изтъняла и посивяла коса и записа поръчката му. После я закопча в кочана от неръждаема стомана.
	— Две порции пържени картофки и два чийзбургера — извика тя, макар готвачът да бе до нея. — Единият с всичко, другият обикновен, само с майонеза — допълни тя.
	Без да пропусне и миг с лопатката си и без да вдигне поглед, за да види кой поръчва, Джеръм подвикна:
	— Веднага ще ти ги приготвя, шерифе.
	— Благодаря.
	Йона се пресегна към голяма сива кофа и започна да почиства тезгяха от мръсните чинии и чаши.
	— Е, намери ли онзи турист?
	Дилън дори не си направи труда да попита откъде сервитьорката знае за полицейските работи. В Госпъл всеки просто знаеше. Не само че Йона се отличаваше с най-дългата коса в града, тя беше и най-голямата клюкарка, което за Госпъл си беше доста значително постижение.
	— Намерихме го на долния източен склон на връх Риган. Видял целия този сняг и решил да покара ски — допълни той и закачи тока на единия си ботуш на металния обръч на столчето. — По шорти и маратонки.
	Йона пусна последната чаша в сивата кофа, после посегна към кърпата.
	— Глупаците от равнината — надсмя се тя и избърса тезгяха. — Повечето от тях се мотаят из пустошта, без да носят дори комплект за първа помощ — трудеше се върху петно от кетчуп и стигна до важния въпрос. — Е, поломил ли е нещо? Мелба заложи на куп счупвания тази година.
	Той, разбира се, знаеше за залагането. Не играеше, но го смяташе за доста безобидно.
	— Счупил си е десния глезен и е скъсал няколко сухожилия на коляното — отговори. — И е поизмръзнал доста.
	— Десния глезен, казваш, а? Аз залагам на навехнат десен глезен. Обаче не смятам, че мога да претендирам за счупването като за навяхване.
	— Не, предполагам, че не можеш — отвърна той и хвърли шапката си върху почистения плот.
	Входната врата на ресторантчето се отвори, задействайки хлопката, вързана за бравата. Лорета изпя и последната си нота, някъде отзад се чу тракане от счупена чиния, а Йона се наведе през тезгяха и заговори, уж шепнешком, пък всичко се чуваше.
	— Тя се върна!
	Дилън погледна през рамо и там, застанала до джубокса, на вид свежа като прасковка, стоеше самата MZBHAVN. Беше сменила вталените си джинси с лека лятна рокля с едва забележими презрамки. Беше си вдигнала косата и бе захвърлила ботушките си, за да ги смени с чифт плоски сандали, които кръстосваха връзките си върху краката й.
	— Беше тук по обед — обяви Йона под носа си. — Поръча от салатата на готвача, сосът отделно, и задаваше всякакви въпроси.
	— Какви въпроси? — той се обърна и видя как мис Спенсър минава право покрай него, вперила поглед право напред, сякаш не забелязваше, че всички очи са вперени в нея. Въпреки тежката миризма на мазнина и на вечерния специалитет, той можеше да се закълне, че почти долови аромата на праскови по кожата й. Ръбът на роклята й флиртуваше със задните части на бедрата й докато тя се придвижваше към сепарето отзад. Плъзна се плавно покрай износения червен винил в ъгъла и се пресегна към менюто. Един кичур от русата й коса падна върху бузата й и тя вдигна ръка и го премести зад ухото си.
	— Искаше да разбере дали всичко в салатата й е прясно, попита и за свободни мъже.
	— _Свободни мъже!_ — силен копнеж присви здраво корема на Дилън, но този път той не беше сигурен дали има нещо общо с храната.
	— Да, свободни _млади_ мъже, които да почистят къщата на Донъли. Поне това казва тя.
	Той се обърна отново към Йона.
	— И ти не й вярваш?
	Устните на сервитьорката се присвиха в неодобрение.
	— Обадих се на Ейда в мотела и жената със сигурност се е регистрирала там. Предполагам, че е провела междуградски разговор от фоайето. Ейда казва, че е вдигнала голяма врява, крещяла, ругала и правила сцени за бурени и мръсотия, освен това предполагам, че имотът е пълен с прилепи — ти го знаеш. Е, да, но тя не го е знаела. Ейда спомена, че имала мръсна уста и ужасен нрав. Ейда също така каза, че жената веднага попитала за свободни мъже, още преди мастилото върху документите й да изсъхне. Не носи венчална халка. Значи вероятно е разведена; освен това ни каза, че ако намерим някой заинтересован да й помогне с къщата, тя щяла да отседне в мотел „Сънчо“ за няколко дни. Струва ми се, иска да започне наново там.
	Което според Дилън беше най-тъпото нещо, което бе чувал от доста време насам, но това не го изненада. Дори след пет години хората в града все още обичаха да говорят за шериф Донъли и за нещата, които правел в онази стара къща. Противните подробности за личния живот на шерифа бяха най-големия шок, поразил града след земетресението през осемдесет и трета.
	— Струва ми се, че просто й трябва помощ, за да почисти фъшкиите на прилепите. В това няма нищо нередно.
	Йона завря кофата си под тезгяха, после скръсти ръце върху изобилната си пазва.
	— Тя е от Калифорния — поясни сервитьорката, сякаш не бе нужно никакво по-подробно обяснение. Но все пак продължи: — Ейда каза, че когато жената влязла в мотела, джинсите й били много впити. Не различила линия от гащичките, така че сигурно носи прашки, а единствената причина, поради която някоя жена ще облече нещо толкова неудобно, е да се показва пред мъжете. Всеки знае, че тези калифорнийки са много развратни.
	Дилън погледна през рамо и видя как Парис взема поръчката на русата дама. Мис Спенсър посочи няколко различни места от менюто и съдейки по измъченото изражение на Парис, тя очевидно беше едно от онези адски досадни _извънредни_ момичета. Мис Спенсър наистина изглежда щеше да причинява неприятности, но не такива, за каквито си мислеше Йона. Дилън откачи тока на ботуша и стана.
	— Май ще трябва да отида и да я попитам за тези гащички — обяви той. — Не може някоя жена да се разхожда наоколо по прашки, а аз да не знам за това.
	— Шерифе, много си палав! — Йона се изкиска като тийнейджърка докато той се отдалечаваше по линолеума в червено и бяло и пристъпваше към сепарето отзад.
	След като мис Спенсър не вдигна поглед, той поздрави:
	— Здравейте, чух, че сте прекарала един доста тежък ден.
	Чак тогава тя погледна към него. Прониза го с най-ясните и сини очи, които беше виждал в живота си. Синьо с цвета на езерото Соутут. Толкова ясно, че се виждаше дъното.
	— Чул сте за проблема ми?
	— Чух за прилепите ви.
	— Предполагам, че добрите новини се разнасят бързо.
	Тя не го покани да седне и той не чака покана. Навря се на седалката срещу нея.
	— Синът ми е едното от момчетата, на които сте платила да ви измъкнат чантата.
	Погледът й се премести върху лицето му.
	— Значи Адам е ваш син.
	— Да, мадам — той се облегна назад и скръсти ръце. Изражението й не издаваше нищо. Преднамерено спокойна, жената се контролираше напълно.
	— Надявам се да нямате нищо против, че наех сина ви.
	— Нямам, но мисля, че сте платила твърде много на момчетата, само за да ви измъкнат чантата — той я изнервяше, което всъщност не му подсказваше нищо. Значката му изнервяше много хора. Можеше да означава само, че има неплатени глоби за паркиране и нищо повече. Можеше да означава също, че крие нещо, но стига да не се замесваше в неприятности, тя можеше да пази тайните си. По дяволите, той разбираше от тайни. Имаше си една голяма своя тайна. — Чух също, че търсите да наемете млади мъже, които да ви помогнат да почистите онази къща.
	— Не съм уточнявала _възрастта_. Честно да ви кажа и прадядо ви би бил добре дошъл, стига да избие онези проклети прилепи.
	Дилън протегна крака и стъпалото му докосна нейното. Той прекоси границата на личното пространство и, както подозираше, тя веднага си дръпна краката и се поизправи. Той дори не се опита да скрие усмивката си.
	— Прилепите няма да ви наранят, мис Спенсър.
	— Просто ще ви повярвам, шерифе — отговори тя, после вдигна поглед докато Парис оставяше на масата чаша леден чай и малка чинийка с нарязани лимони.
	— Няма да станат по-пресни от това — гъстите вежди на Парис се свъсиха над кафявите й очи. — Просто ги нарязах.
	Ъгълчетата на устата на мис Спенсър се повдигнаха в много неискрена усмивка.
	— Благодаря ви.
	Дилън беше израснал с Парис. В началното училище играеха заедно Ред Роувър* и кикбол, бяха в един клас в прогимназията и той слуша прощалната й реч на абитуриентския бал. Можеше да каже, че я познава много добре. Тя обикновено беше доста добродушна, но MZBHAVN някак си успя да я раздразни адски много.
	[* Ред Роувър — популярна колективна игра; кикбол — игра подобна на бейзбола. — Б.пр.]
	— Мис Спенсър е нашата най-нова гражданка — заяви той. — Изглежда ще отседне в имота на Донъли.
	— И аз така чух.
	Израствайки, той винаги съжаляваше малко за Парис и често правеше по някой компромис, отнасяйки се добре с нея. Имаше красива дълга коса, която обикновено носеше на плитка. Доста свенлива, тя не говореше много и докато един мъж понякога можеше да оцени това в една жена, тя имаше и нещастието да наследи фигурата на баща си, Джеръм, висока, с едър кокал, с мъжки ръце. Един мъж можеше да си затвори очите за много недостатъци у една жена. Големият нос и раменете на щангист бяха едно, но едрите ръце и дебелите пръсти бяха нещо, за което един мъж наистина не можеше да си затвори очите. Те се нареждаха в една категория с мустаците. Един мъж просто не можеше да се възбуди, целувайки жена с космато лице, и нямаше абсолютно никакъв начин да му се прииска да погледне надолу и да види как мъжки ръце посягат към инструмента му.
	— Да ти донеса ли нещо докато чакаш, Дилън? — попита тя.
	— Нищо, благодаря, сладурче. Сигурен съм, че сандвичите ми са почти готови — вероятно не помагаше и това, че майката на Парис бе само мъничко по-женствена от баща й.
	Парис се усмихна и прокара пръсти по корема си.
	— Хареса ли ти малиновия пай, който ти оставих онзи ден?
	Дилън мразеше всякакви плодове със семки, които залепваха по зъбите му. Адам само го погледна и декларира, че изглеждал _много кървав_, а после го изхвърлиха.
	— Двамата с Адам си го хапнахме със сладолед — излъга той, за да я ощастливи.
	— Утре имам почивен ден и ще приготвя малко амишки* кейкове. Ще ти донеса един.
	[* Амиши — мормонска секта в САЩ и Канада. — Б.пр.]
	— Много мило от твоя страна, Парис.
	Очите й грейнаха.
	— Приготвям се за панаира другия месец.
	— Тази година планираш да спечелиш няколко сини панделки?
	— Разбира се.
	— Тази наша Парис — започна той, фокусирайки погледа си върху мис Спенсър — печели повече сини панделки от всяка друга жена в района.
	Мис Спенсър вдигна чашата чай към устата си.
	— О, колко вълнуващо — промърмори тя, преди да отпие.
	Парис отново свъси вежди.
	— Следващата ми поръчка е готова — обясни тя и се обърна на пети.
	Дилън наведе глава на една страна и се разсмя.
	— Няма и двадесет и четири часа откак си в града и виждам, че вече се сприятеляваш с хората.
	— Този град не ме посрещна с червено килимче — тя остави чашата на масата и облиза устни. — Разбира се, може и да са го постлали, но мен ме е нямало у дома. Стоях във фоайето на мотел „Сънчо“ и търпях тормоза на една жена, навита на ролки.
	— Ейда Дувър? Какво е направила?
	Мис Спенсър се облегна назад и се поотпусна.
	— Буквално искаше цялата ми семейна история, само за да ми позволи да наема една стая. Искаше да разбере дали съм осъждана, а когато я попитах дали иска да ми вземе урина, тя ми заяви, че нямало да съм толкова груба ако джинсите ми не били толкова впити.
	Дилън си спомни тези джинси. Те наистина бяха впити, но в града имаше няколко жени, чиито Wrangler* бяха толкова тесни, че чак те заболяваше като ги погледнеш.
	[* Wrangler — популярна марка за спортни дрехи, предимно дънки. — Б.пр.]
	— Вероятно не е нещо лично. Ейда понякога приема работата си прекалено на сериозно. Сякаш раздава стаи в Белия дом.
	— Надявам се да се измъкна от там до утре следобед.
	Той сведе поглед към пълните й устни и за един кратък момент си позволи да се зачуди дали на вкус ще е толкова добра колкото и на вид. Учуди се какво ли щеше да е ако се опиташе да изяде този гланц от устните й и да зарови нос в косата й.
	— Все още ли планираш да останеш през целите шест месеца?
	— Разбира се.
	Той все още хранеше съмнения дали тя ще се задържи повече от няколко дни, но ако планираше да остане, той сметна, че трябва да й каже с какво точно се заема.
	— В такъв случай нека да ти дам един съвет, който съм сигурен, че не искаш и също толкова сигурен, че няма да приемеш… — той вдигна поглед и застави съзнанието си да престане да блуждае, за да не се изложи. — Това не е Калифорния. На хората тук не им пука дали си от Уестууд или от Саут Сентръл. Не им пука дали имаш мерцедес или стар буик, не им пука и откъде пазаруваш. Ако искаш да гледаш някой филм, ще трябва да отидеш до Сън Вели, а ако нямаш сателит, ще хващаш само четири телевизионни програми.
	Изгледа я и продължи:
	— Имаме две бакалии, три бензиностанции и два ресторанта. Сега седиш в единия. Другият е надолу по улицата, но ще те посъветвам да не се храниш в „Спад & Садс“. Миналата година ги затваряха два пъти заради нарушения на здравните изисквания. Имаме две различни църкви и голям клуб „4-Н“.
	Пое си дъх и приключи:
	— В Госпъл също така има пет бара и пет магазина за оръжие и принадлежности. Е, това вече трябва да ти говори нещо.
	Тя посегна към чая си и го вдигна към устните си.
	— Какво? Че съм се заселила в град на алкохолици, които размахват оръжия и са членове на „4-Н“, които обичат овцете си?
	— О, Боже… — той поклати глава. — Ето от какво се боях. Ще създаваш неприятности, нали?
	— Аз? — тя остави чашата си и положи невинно ръка на гърдите си. — Кълна се в Бога — дори няма да усетиш, че съм в града.
	— Някак си се съмнявам в това — надигна се от сепарето и погледна надолу към нея. — Ако се нуждаеш от помощ с къщата на Донъли, помоли момчетата Абърдийн. Те скоро ще навършат осемнайсет и това лято нямат работа. Живеят от другата страна на улицата, срещу теб на „Тимбърлайн“, но ги потърси преди обед или вече ще са отпратили към езерото.
	Хоуп вдигна поглед към мъжа, който се извисяваше над нея, към тъмнозелените му очи и към кичура кестенява коса, падащ като дъга над челото му. Светлината от прозорците се отрази върху няколко златни нишки, за които Хоуп се обзалагаше, че са от нейното порше, а не от четката на фризьорката. Много зле, че нямаше чувство за хумор, но тя предполагаше, че когато един мъж има вид на шериф, хуморът не е най-важното.
	— Благодаря.
	Той се усмихна и тя за пръв път забеляза, че макар със сигурност да имаше шанс да го вземат в някой високо бюджетен уестърн, зъбите му не бяха прави като на кинозвезда. Бяха достатъчно бели, да, но бяха мъничко събрани отдолу.
	— И късмет, мис Спенсър — пожела провлачено той.
	Хрумна й, че има предвид тя да извади късмет и да намери някой, който да се погрижи за проблема й с прилепите, но се надяваше да се нуждае от късмет. Той тръгна към предната част на ресторантчето и погледът й го последва.
	Кафявата му риза залепваше плътно за гърба му и бе напъхана в панталона му с кафяви ширити отстрани по краката. Този панталон би трябвало да изглежда като един абсолютен моден кошмар, но на него му отиваше, сякаш подчертаваше стегнатия му задник и дългите му крака. Имаше револвер, увиснал на бедрото, чифт белезници и цяла колекция от кожени кесийки и кутийки на служебния си колан.
	Дори с цялата тази кожа и железария той успяваше да се движи с плавната грациозност на мъж, който не бърза за никъде, освен там, където го отвееше вятърът. Излъчваше увереността и авторитета на мъж, който може да се грижи за себе си и за малката женичка в живота си. Коктейл от хормони, който би бил направо неустоим за някои жени. Не и за Хоуп.
	Тя го наблюдаваше как посяга към каубойската си шапка на тезгяха, как прокарва пръсти през косата си с някакво плавно движение. Сложи шапката на главата си и заговори със сервитьорката до касата. Жената с голямата коса се кикотеше като момиченце и Хоуп изви поглед настрани. Имаше времена в живота й, когато тя също би се размекнала малко от леко загадъчната му усмивка. Вече не.
	Погледна назад към шерифа за последен път и видя как грубата сервитьорка с дългата плитка му подава книжна кесия. Журналистическата й природа кипна от въпроси. Вече беше забелязала липсата на брачна халка на пръста му, не че това означаваше кой знае какво, но от разговора, който той проведе със сервитьорката, Хоуп можеше да се досети, че не е женен. Рискува да направи и доста очевидното предположение, че сервитьорката си пада по шерифа. Хоуп се учуди дали имат връзка, но се съмняваше в това. Няколкото минути, през които ги наблюдава, й бяха достатъчни, за да стигне до заключението, че всяко друго чувство, освен приятелство изглеждаше доста едностранчиво и доста жалко за момичето. Ако сервитьорката беше по-мила с Хоуп, тя можеше и да я съжали. Но сервитьорката не беше мила, а Хоуп си имаше свои проблеми.


>	3
>	Демонична автомобилна аларма хипнотизира обществото

	Твърдият стол в мотелската й стая накара задника на Хоуп да си помисли за дрямка. Тя стана, протегна ръце над главата си и се прозя. Очите й, фиксирани върху празния монитор на лаптопа й, се замъглиха и тя ги разтърка с опакото на ръцете си. Нищо. В продължение на три часа тя седя на този стол, напрягайки упорито очи, ровейки в изморения си мозък, за да открие нещо, с което да запълни екрана. Каквото и да е. Но екранът си оставаше празен. Не й хрумваше никаква идея. Не беше написала и едно изречение. Дори нито едно _лошо_ изречение, което по-късно да развие в нещо по-добро.
	Хоуп отпусна ръце и се обърна с гръб към лаптопа. Строполи се на леглото и се втренчи в тавана. Ако си беше у дома, със сигурност щеше да търка безупречно чистата си баня, да си глади тениските или да тупа дюшека. Ако си носеше несесера за нокти, щеше да си направи маникюр. Беше станала толкова добра в това, че понякога се чудеше дали да не се откаже от писането и да не започне да си изкарва хляба с маникюри.
	Правенето на маникюр бе само едно от многото средства за губене на време, към които прибягваше, за да се отдалечи от реалността на празния екран.
	Един от многото номера за запълване на времето, които използваше, за да избяга от реалността на живота си. Болезнената реалност, че си няма никого. Никого, с когото да си поговори през самотните нощи. Никой, който да я хване за ръката и да я успокои, че всичко е наред.
	Майка й почина през есента, а баща й се ожени повторно още през пролетта. Премести се в Сън сити, Аризона, заедно с новата си жена, за да бъде наблизо до семейството й. Обаждаше се. И Хоуп се обаждаше. Но не беше същото. Брат й Евън, единственият й друг по-близък роднина, бе изпратен в Германия. Тя пишеше. Той пишеше. Но и това не беше същото.
	Някога си имаше съпруг. Цели седем години води красив живот в красива къща в Брентууд, отдавайки се на разточителни купони и слаба игра на тенис. Съпругът й, Блейн, беше блестящ пластичен хирург, красив и забавен и тя го обичаше безумно. Беше уверена и щастлива, а последната нощ, която прекараха заедно, той я люби така, сякаш тя бе съпругата на сърцето му.
	На следващия ден й сервира документите за развода. Каза й, че съжалява ужасно, но се влюбил в най-добрата й приятелка, Джил Елис. Те двамата не искали да наранят Хоуп, но какво можели да направят? Те бяха влюбени и, разбира се, Джил бе бременна в петия месец, давайки му единственото нещо, което Хоуп не можеше да му даде.
	Хоуп вече си нямаше съпруг; нямаше приятели, нямаше деца.
	Обаче си имаше кариерата и макар да не си представяше живота си точно така, все пак не беше толкова зле. Поне докато не се сблъска със стената, която я накара да блокира.
	В продължение на три години тя бе загърбила миналото си, отказвайки да признае силата на болката дори пред самата себе си. Не обръщаше внимание на разрушения си живот и се заравяше в работата. Първо като автор на свободна практика за списания като „Woman’s World и Cosmopolitan“, правеше и някои репортажи за „Star“ и „The National Enquirer“. Занимава се с това цяла година, но не й харесваше да се прокрадва навсякъде, ровейки се в живота на знаменитостите, а и освен това не беше почтено.
	Заряза напълно клюките и започна работа като щатен автор в „The Weekly News of the Universe“, един от онези черно-бели таблоиди, които твърдяха, че Елвис бил жив и здрав и си живеел на Марс. Вече никакви слухове и скандали. Сега тя съчиняваше измислени истории. Под псевдонима Медилин Райт беше най-популярният автор във вестника и това много й харесваше.
	Тоест, харесваше й допреди два месеца, когато сякаш се удари в невидима стена. Не можеше да не й обръща внимание и не можеше да я заобиколи. Направо блокира. Изглежда не можеше да се скрие от нея или да се потопи във фантастичните истории, които се раждаха в главата й. От известно време насам не беше способна да напише и едно свястно изречение. Хоуп реши, че някой психиатър може да й каже какъв й е проблемът, но реши също, че вече и тя самата знае това.
	Редакторът й се загрижи изключително много и предложи на Хоуп да си вземе почивка. Не защото беше адски готин пич, а защото тя му вършеше работа. Тя докарваше много пари на вестника и те си искаха обратно най-популярната си репортерка, бълваща по страниците им най-странните и най-необикновените истории.
	Уолтър дори стигна до там, че избра мястото й за почивка и вестникът плати шестте месеца отпуск. Обясни, че е избрал Госпъл, Айдахо, заради свежия въздух. Така каза той, но не можеше да измами никого. Избра Госпъл, защото той му приличаше на място, където се размотава Голямата стъпка. Където извънземни редовно отвличат хората и където екзалтирани поклонници на странни култове танцуват голи под пълната луна.
	Хоуп седна на ръба на леглото и въздъхна. Съгласи се с плана на Уолтър, осъзнавайки, че животът й е станал инертен, един коловоз, в който вече не й харесваше да живее. Нуждаеше се от ново ежедневие. Искаше й се да се измъкне за малко от Ел Ей. Да си почине и, разбира се, да остави зад гърба си цялото фиаско с Мики и Вълшебния Елф. Трябваше да си прочисти главата от цялото това изпитание.
	Тя се надигна без особен ентусиазъм, преоблече се в меки вълнени шорти и тениска с емблемата на „Планета Холивуд“, а после се върна на мястото си пред лаптопа. С пръсти над клавиатурата, тя се втренчи в премигващия курсор. Обграждаше я тишина, тежка и пълна, и преди да се усети, тя сведе поглед към грозния лепкав килим в краката си. Той несъмнено бе най-мазният килим, който бе виждала някога и тя прекара петнайсет минути в разсъждения дали цветовете наистина трябваше да са такива или някой предишен гост си беше изпуснал пицата.
	Точно когато заключи, че килимът трябва да изглежда изцапан с тъмночервено, тя усети, че се размотава и положи усилия да върне вниманието си към монитора.
	Втренчи се в него като хипнотизирана кобра, броейки премигванията на курсора. Преброи двеста четиридесет и седем присветвания, когато един писък раздра спокойната нощ и накара Хоуп да скочи на крака.
	— За Бога — изпъшка тя, а сърцето й се вклини в гърлото. После разбра, че това е алармата на поршето й и бръкна в чантичката си да извади дистанционното, закачено на ключодържателя й. Пъхна крака в сандалите си, изтича навън и си проправи път през малкия паркинг, пълен с пикапи, миниванове и прашни мощни машини с каяци, завързани по таваните.
	Управителката на „Сънчо“ стоеше до капака на поршето й. Меките ролки все още бяха в косата й и една силна гримаса присви очите й докато наблюдаваше приближаването на Хоуп. Другите гости надничаха през прозорците си или стояха по праговете на стаите си. Над Госпъл се беше спуснал здрач, засилвайки дълбоките сенки на суровия пейзаж. Градът изглеждаше безгрижен и отпуснат, като изключим шестте тона от пронизителната аларма на поршето. Хоуп насочи дистанционното към колата си и изключи алармата.
	— Видяхте ли някой да се опитва да проникне в колата ми? — попита тя, когато се приближи и застана пред Ейда Дувър.
	— Нищо не съм видяла — Ейда сложи ръце на бедрата си и отметна глава назад да се вгледа в Хоуп. — Но едва не се задавих с една пилешка кост, когато това нещо писна.
	— Вероятно някой е докоснал бравата на вратата или някой прозорец.
	— Помислих, че е алармата в „M&S маркет“, така че се обадих на Стенли и му казах, че някой влиза с взлом в магазина му, та да слиза там за нула време.
	— О, страхотно — изпъшка Хоуп.
	— Но той каза, че нямал аларма. Само разни табели, та хората да си мислят, че има.
	Хоуп не познаваше Стенли, но се съмняваше, че липсата на аларма бе нещо, което той искаше да разправи на целия град.
	— Тъкмо се канех да се обадя до диспечера на шерифа — продължи Ейда, — но реших първо да видя откъде идва цялата тази гюрултия.
	Последното, от което се нуждаеше Хоуп, бе шерифът да се довлече в „Сънчо“, не и след като го увери, че дори няма да забележи присъствието й в града.
	— Но не се обадихте, нали? — в Ел Ей никой не звънеше в полицията заради автомобилна аларма. Всеки ден по някоя се включваше на някой паркинг. Дори понякога полицаите минаваха наблизо и даже не си правеха труда да спрат. Тези хора нищо ли не знаеха?
	— Не, и се радвам, че не го направих. Наистина щях да се почувствам глупаво. Пък и за малко не хвърлих топа от тази пилешка кост.
	Хоуп се втренчи в ниската жена пред себе си; нощта падаше бързо и тя не можеше да види много повече от очертанията на ролките по главата й. Косъмчетата по ръцете на Хоуп настръхнаха от хладния въздух и тя осъзна, че трябва да се почувства малко по-зле от това, че алармата й за малко не задави до смърт Ейда Дувър, но честно, кой пък идиот може да дъвче пилешки кости?
	— Съжалявам, че за малко не умряхте — извини се тя, макар искрено да се съмняваше, че жената е била чак толкова близо до смъртта. Погледна през рамо и с облекчение откри, че гостите на мотела са се върнали по стаите си и са спуснали пердетата.
	— Това нещо няма да се включи пак, нали?
	— Не — отговори Хоуп и отново насочи вниманието си към управителката.
	— Добре, ’щото не мога да изтърпя това нещо да пищи и да буди гостите цяла нощ. Тези хора плащат добри пари за спокойна почивка през нощта и ние просто не можем да си позволим подобна дандания.
	— Обещавам, че няма да се включи — увери я Хоуп, а пръстът я сърбеше да включи отново алармата. Обърна се да си тръгва, а изстрелът на раздяла от Ейда Дувър я последва:
	— Ако писне пак, ще трябва да напуснеш за нула време.
	Жената държеше Хоуп в неизгодно положение и го знаеше. С огромно удоволствие би я посъветвала да целуне това нейно за нула време, каквото и да означаваше, по дяволите, но в града имаше само още един хотел и Хоуп беше сигурна, че и той е препълнен като „Сънчо“. Така че тя си затвори устата, отиде до стаята си и затвори вратата. Хвърли ключовете в чантичката си и се върна на мястото си пред лаптопа.
	Сплитайки пръсти зад темето си, тя се строполи на стола си. Предишната нощ отседна в Дабълтрий* в Солт Лейк Сити. Ясно си спомняше как сутринта се събуди в приятния, нормален хотел, но в един момент очевидно бе влязла в зоната на здрача, където жените ядяха пилешки кокали.
	[* Doubletree — верига луксозни хотели в САЩ, предназначени преди всичко за хора в командировка. — Б.пр.]
	Устата й се разтегна в лека усмивка, а ръцете й се отпуснаха върху клавиатурата и тя написа:
C>
#	„Луда жена се дави и умира от пилешка кост
	По време на ритуална церемония странната привърженичка на култа към пилетата Доди Ддамс…“
C$
	На следващата сутрин Хоуп стана рано, взе си един бърз душ и се облече в джинси и лека черна риза без ръкави. Докато й изсъхне косата тя си нахлузи ботушите, после включи телефонния кабел в лаптопа си и изстреля историята си за пилешкия кокал. Не беше като Голямата стъпка, но бе достатъчно добра, за да се отпечата в броя за следващата седмица. И най-важното, тя отново пишеше. В съзнанието й се промъкна мисълта, че трябва да благодари за това на Ейда Дувър и иронията в цялата ситуация я накара да се усмихне.
	След като прибра косата си на опашка, тя подкара през три преки до супермаркета „M&S“. Беше спала само четири часа, но се чувстваше по-добре от доста време насам. Отново работеше и се чувстваше страхотно. Дори не искаше да обмисля възможността, че това може би било щастлива случайност и че довечера отново може да се взира с часове в празния монитор.
	Първото нещо, което забеляза, когато влезе в магазина, бяха еленските рога зад тезгяха. Те бяха огромни и монтирани върху лакирана поставка. Второто бе смесеният аромат на сурово месо и картон. Някъде отзад чу радио, настроено на кънтри станция, и силните удари, които звучаха като касапски сатър. С изключение на нея и на невидимия човек отзад, магазинът изглеждаше празен.
	Хоуп намери синя пластмасова кошница до касата и я окачи на ръката си. Огледа набързо щанда с вестници и списания. „National Enquirer“, „the Globe“ и най-голямата конкуренция на Хоуп, „Weekly World News“, бяха натъпкани до „The Weekly News of the Universe“. В този брой нямаше нейни заглавия, но историята й за пилешкия кокал щеше да се появи другата седмица. Преди да излезе от хотела тя получи имейл от редактора си, в който той казваше, че бърза да я включи за печат.
	Дървеният под изскърца под краката й докато минаваше по пътечките с тестени изделия и бисквити и се отправяше към хладилните витрини.
	Отвори вратата на стъкления сандък и сложи в кошницата си половин литър обезмаслено мляко. После прочете съдържанието на захар върху гърба на бутилката с портокалов сок. Съдържаше повече царевичен сироп, отколкото истински плодов сок и тя я остави на мястото й. Посегна към бутилка със сок от грозде и киви, но в последния момент реши, че не е в настроение за това и грабна бутилка със сок от боровинки и ябълки.
	— Аз бих избрал грозде и киви — изрече провлачено зад нея един вече познат глас.
	Стресната, Хоуп се обърна и стъклената врата се затръшна. Кошницата й се разлюля и я удари по бедрото.
	— Разбира се, грозде и киви може да е малко налудничаво толкова рано сутринта — обясни шерифът. Днес той не носеше черния си стетсън. Беше го сменил с оръфана сламена каубойска шапка с лента от змийска кожа. Сянката от периферията падаше върху цялото му лице. — Доста рано сте станала.
	— Днес имам да свърша много неща, шериф Тейбър.
	Той отвори стъклената врата и я принуди да отстъпи няколко крачки назад.
	— Дилън — коригира я той, сграбчи две половинки мляко с шоколад и ги пъхна под мишницата си. Почти не приличаше на пазителя на закона от предишния ден. Синята му тениска бе стара и леко намачкана, напъхана в чифт Ливайс*, толкова избелели, че само шевовете намекваха за оригиналния цвят.
	[* Световноизвестна марка за дънкови облекла. — Б.пр.]
	Стъклената врата се изпоти, освен там, където се опираше в широките му рамене и в задника му. Задният му джоб беше скъсан и ръбът на портфейла му стърчеше навън. Той се наведе и вдигна нещо, което й заприлича на две малки кутийки сладолед.
	— Намерихте ли някой да ви помогне днес? — попита той щом се изправи.
	— Още не. Мислех да се обадя на съседите си, както ми предложихте, но исках да изчакам. Може би още спят.
	— Станали са — той се отмести и стъклената врата се затвори зад него. — Ето — подаде й бутилка със сок от маракуя* със свободната си ръка. — Този ми е любимият.
	[* Игра на думи — маракуя или пасифлора е от семейство страстоцветки и английското му название е passion fruit — страстен плод. Намек за това, че Тейбър сваля Хоуп. — Б.пр.]
	Тя посегна към него, но той не го пусна. Вместо това пристъпи по-наблизо и застана само на няколко инча от нея.
	— Обичате ли маракуя, мис Спенсър?
	Пръстът й докосна палеца му и тя вдигна поглед от ръцете им към тъмнозелените му очи, втренчени в нея изпод периферията на оръфаната сламена шапка. Тя не беше някое глупаво селско момиче, което да се поласкае и да изгуби ума и дума от този адски секси каубой с джинси, износени почти до скъсване на най-интересните места.
	— Май че е малко раничко за маракуя, шерифе.
	— Дилън — коригира я отново той с отпусната, приятна усмивка. — И, скъпа, никога не е твърде рано за маракуя.
	Точно думата _скъпа_ я заплени. Тя просто се плъзна вътре в нея и я стопли под лъжичката още преди да успее да направи нещо. Чу го да използва същите нежности със сервитьорката, но си помисли, че е непревземаема за тях. Но не беше. Опита се да измисли остроумен отговор, но не успя. Той нахлу в личното й пространство и тя не знаеше какво да направи. Беше спасена от приближаването на сина му.
	— Тате, взе ли земни червеи? — попита Адам. Дилън пусна бутилката и отстъпи назад. Погледът му се задържа още малко върху Хоуп; после обърна внимание на сина си.
	— Ето ги тук, приятелче — поясни той и вдигна двете кутийки.
	— Това са _червеи_! — Хоуп премести погледа си от онова, което помисли за сладолед, към лицето му.
	— Да, мадам.
	— Но те бяха — тя посочи към стъклената витрина — до млякото.
	— Не съвсем — увери я той. Измъкна млякото с шоколад изпод мишницата си и посочи към Хоуп. — Адам, кажи здрасти на мис Спенсър.
	— Здрасти. Нуждаеш ли се от мен да ти изплаша още малко прилепи?
	Тя поклати глава и премести поглед от единия към другия.
	— Какви понички взе за закуска? — обърна се Дилън към сина си. — С пудра захар?
	— Не, с шоколад.
	— Е, смятам, че ще мога да глътна няколко шоколадови.
	— Отиваме да хванем Доли Вардън* — информира я Адам.
	[* Dolly Varden — голяма сладководна риба (Salvelinus malma), която се среща често в потоците на Северна Америка и Азия; вид пъстърва. — Б.пр.]
	Очевидно те смятаха присъствието на червеите във витрината за мляко и сокове за нещо абсолютно нормално.
	— Доли коя?
	В гърдите на Дилън изръмжа гърлен смях сякаш бе изключително развеселен.
	— Пъстърва — отговори той. — Хайде, синко. Да вървим да хванем Доли коя.
	Адам се разсмя, една по-млада, по-детинска версия на баща си.
	— Градски момичета — присмя се той докато се отдалечаваше.
	— Да — допълни Адам, а скърцането на гумените му маратонки си пасваше чудесно с по-тежката стъпка от износените ботуши на баща му.
	Наистина, кои пък са те, че да ми се смеят? — учуди се Хоуп докато ги наблюдаваше как отиват до тезгяха. Тя не беше луда като си помисли, че мястото на червеите не е до млякото. Тя беше нормална. Пусна бутилката със сок в кошницата си и отиде до пътечката с домашни потреби. През редиците със стоки на фирмата „Комет“ и кутиите с кучешка храна видя едър мъж с шкембе, щръкнали мустаци и окървавена престилка да приближава отзад. Докато той маркираше покупките на Дилън, Хоуп се разхождаше по пътечките и пусна в кошницата си два чифта розови гумени ръкавици, половин галон боров почистващ препарат и един спрей „Райд“. В малкия отдел за плодове подуши прасковите, за да провери дали са пресни.
	— Довиждане, мис Спенсър.
	Тя вдигна поглед от прасковите към вратата, която Дилън задържа отворена за Адам. Той я огледа, едното ъгълче на устата му се изкриви в иронична усмивка и после изчезна.
	— Готова ли сте за касата? — попита мъжът зад тезгяха. — ’Щото ако имате още работа, аз пък имам малко месо за опаковане отзад.
	— Готова съм — тя сложи прасковите в малък плик и отиде до касата.
	— Вие ли сте жената с автомобилната аларма?
	Хоуп остави кошницата на тезгяха, до рафт с цигари и запалки.
	— Да — отговори предпазливо тя.
	— Ейда ми се обади снощи, когато това нещо се включи — обясни той, а големите му пръсти закълваха по бутоните на касата.
	— Съжалявам, че ви е притеснила.
	— За малко да умре като се задавила с онзи пилешки кокал, нали знаете.
	Очевидно Хоуп бе единствената, на която това се стори странно.
	Той провери етикета с цената на „Райд“, после го вкара в сметката.
	— Дълго ли ще останете в града?
	— Шест месеца.
	— О, така ли? — той вдигна поглед. — Да не сте от онези, зелените*?
	[* Природозащитник. — Б.пр.]
	— Не.
	— Не съм си го и помислил — той посегна зад тезгяха и извади книжен плик. — Не ми приличате на зелена.
	Хоуп не разбра дали й прави комплимент или не, така че си замълча.
	— Чух, че сте отседнала в къщата на Донъли.
	— Да.
	— Какво ще правите там?
	Това бе вторият път за два дни, когато й задаваха този въпрос.
	— Ще си прекарам една лятна почивка.
	— Жена ми, Мелба, беше в Дикси да си накъдри косата, когато Ейда й се обадила от „Сънчо“ да й каже, че имате нужда от свободни мъже.
	— Да прогонят прилепите от къщата, която наех — поясни тя.
	Той изчисли сметката й, а тя извади двайсетачка от портмонето си. Той я огледа внимателно и сигурно реши, че е безобидна, защото поклати глава и се усмихна.
	— Да, това каза и Ейда — взе парите, после й отброи рестото. — Много лошо. Имам племенник, който работи в мината край Чалис и със сигурност би се възползвал от някоя _свободна_ жена. Разбира се, вие не ми приличате на жена, която би се заинтересувала от Алвин.
	Той възбуди любопитството й и тя попита.
	— И каква жена е това?
	— Жена, която не е с всичкия си — крайчетата на мустаците му се накъдриха върху бузите, точно под очите му.
	— Благодаря ви.
	— Пак заповядайте. Аз се казвам Стенли Колдуел. Двамата с жена ми Мелба сме собственици на този магазин, а ако се нуждаете от някаква специална поръчка, само ми кажете.
	— Ще го направя — тя взе книжния плик. — Знаете ли откъде мога да си взема капучино?
	— Да. В Сън Вели.
	Никога нямаше да й се прииска капучино чак толкова много, че да шофира цял час за него. Все пак му благодари и излезе от магазина. Поршето й бе паркирано пред вратата и тя пусна плика върху дясната седалка. Докато излизаше от паркинга, пъхна един диск в плейъра, наду звука и запя заедно с Шерил Кроу.
	— Бягай, маце, бягай, маце, бягай — пееше тя докато караше по главната улица на Госпъл и продължи към езерото до „Тимбърлайн роуд“. Малко след осем спря в алеята на къщата, която бе наела. Всичко й се стори точно толкова зле колкото и предишния ден.
	Кракът й нямаше да стъпи вътре докато някой не прогонеше прилепите. Вместо това тя прекоси пътя и почука на съседската врата. Отвори й жена с червена къдрава коса и лунички, облечена в син басмен халат. Хоуп се представи през мрежата.
	— Дилън каза, че може да наминеш — тя задържа мрежестата врата отворена и Хоуп влезе в дневната, украсена изобилно с гравюри върху метал. Те бяха навсякъде — върху парчета дърво, стари ленти от резачки и върху металните кани за мляко. — Аз съм Шели Абърдийн — тя носеше големи заешки пантофки и не бе по-висока от метър и петдесет.
	— Шериф Тейбър спомена ли за проблема ми с прилепите?
	— Да. Тъкмо се канех да събудя момчетата. Защо не седнеш, а аз ще им кажа от какво се нуждаеш.
	Тя изчезна по коридора, а Хоуп седна до въртящия се стол край каменната камина. После чу как в задната част на къщата се отваря врата.
	— Ти ли си онази с поршето? — извика Шели.
	— Да.
	Тишина и после:
	— Познаваш ли Памела Андерсън или Кармен Електра?
	— Ааа, не.
	Още тишина и после Шели се появи отново.
	— Е, това е истинско разочарование за момчетата, но те все пак ще ти помогнат.
	Хоуп стана.
	— Колко изкарват обикновено на час? Вече дори не знам каква е минималната надница.
	— Просто им плати колкото сметнеш за справедливо, а после намини към обед да ти сготвя нещо.
	Хоуп не знаеше какво да си мисли за предложението, освен това, че се почувства малко неудобно.
	— Ще приготвя пити, пълнени с раци, и ще се опознаем.
	Именно от това Хоуп се почувства неудобно. Шели естествено щеше да я попита с какво си изкарва хляба, а Хоуп не обичаше да говори за това с непознати. Не искаше да говори и за личния си живот. Но заровено някъде дълбоко в душата й, тя го искаше толкова много, че го усещаше като балон, напиращ да се освободи. И това я плашеше.
	— Не искам да ви затруднявам — извини се тя.
	— Никакви затруднения. Но ако ми откажеш, ще ме обидиш.
	Хоуп се вгледа в големите кафяви очи на Шели и не й остана нищо друго, освен да каже:
	— Добре тогава, ще дойда.


	Близнаците Абърдийн, Ендрю и Томас, бяха високи и руси и с изключение на цвета на очите им и малката разлика във формата на челата им си приличаха като две капки вода. Парче тютюн издуваше долните им устни точно на едно и също място и двамата стояха с приповдигнати леви рамене, доста по-високи от десните. И двамата бяха тихи и с добри обноски и първо се споглеждаха, преди да отговорят на някой въпрос.
	Хоуп ги накара да претърсят къщата за прилепи, преди да седне на предната си веранда. Чу удари и викове от втория етаж и след около четиридесет минути Томас излезе с новината, че са намерили общо пет прилепа. Два в спалнята и три на тавана. Той изплю струя тютюн в кутийката от кока-кола, която държеше в ръката си, и я увери, че прилепите вече не са проблем. Тя не попита как е станало това. Не я интересуваше.
	След като проблемът с прилепите бе решен, тя нареди на момчетата да изчистят и да минат с прахосмукачката на втория етаж докато тя се зае с кухнята. Почисти печката, изхвърли мъртвата мишка и изми съдовете, тенджерите и тиганите със сапуна, който откри под мивката. Прозорците можеха да почакат още един ден.
	До единайсет и трийсет първият етаж на къщата беше почти завършен. Върху дървения под пред огнището й имаше тъмнокафяво петно и никакво търкане не можеше да го изтрие. По обед тя натовари момчетата със задачата да свалят рогата от стената и да ги складират в бараката отзад. После пресече улицата.
	Шели Абърдийн я видя да идва и отвори входната врата преди тя да успее да почука.
	— Хайде да хапнем преди близнаците да са решили да се приберат за обяд. Те ядат така, сякаш всяко ядене им е последното.
	Шели се беше издокарала за случая с тениска Гарт Брукс*, стегнати „Wrangler“ с тока на колана, голяма колкото чиния, и ботуши от змийска кожа. Хоуп бе в града само от един ден, но вече бе забелязала, че змийската кожа е задължителен моден артикул в Госпъл.
	[* Троял Гарт Брукс — известен американски кънтри музикант. — Б.пр.]
	— Как се справят момчетата? — попита Шели през рамо, когато Хоуп я последва в малката трапезария до кухнята.
	— Добра работа вършат. Много са учтиви и дори не се оплакаха, когато ги накарах да почистят изпражненията от прилепите.
	— Не думай, че защо да се оплакват за това? Тия двамата се замерват с кравешки говна откак са проходили. Миналото лято работиха в Уилсън Пакинг, клаха крави — тя наля на Хоуп чаша студен чай. — Радвам се да чуя, че се справят. След седмица ще станат на осемнайсет и мисля, че знаят всичко. — Тя подаде чашата на Хоуп. — Как изглежда къщата отвътре?
	Хоуп взе питието и глътна студения чай, за да измие праха от гърлото й.
	— По-добре отколкото отвън. Много паяжини, а във фурната имаше и една мъртва мишка. Добрата новина е, че електрическата инсталация и водопроводът работят.
	— Ами трябва — поясни многозначително Шели и остави две чинии, пълни с пити, върху масата, покрита с плат в бяло и синьо каре. — Брокерът, който купи къщата миналата есен, прокара водопровод и електричество навсякъде. Обаче не успя да маскира петната от кръв.
	— Петна от кръв?
	— Хайръм Донъли се самоуби с ловната си пушка точно пред камината. Кръвта потече навсякъде. Може да си забелязала петното на пода.
	Да, тя забеляза това петно, но предположи, че там са драли някое нещастно животно. Фактът, че това беше петно от човешка кръв, бе доста странен.
	— И защо се самоуби?
	Шели сви рамене и седна срещу Хоуп.
	— Хванаха го, че е крал пари от общината, за да си плаща за извратен секс.
	— Той съдия ли беше?
	— Не, беше ни шериф.
	Хоуп постави салфетка в скута си, после посегна към питата си. Любопитството й се изостри още повече отколкото й се искаше съседката й да разбере и тя попита небрежно, сякаш се интересуваше от времето.
	— Колко извратен?
	— Предимно робство и господство, но той бе замесен и в доста други странни неща. Година след смъртта на жена му започна да се свързва с жени по Интернет. Мисля, че в началото беше невинно. Просто един самотен мъж, който си търси женска компания. Но към края стана наистина извратен и не му пукаше дали жените са сами или са омъжени, не се интересуваше от възрастта им или колко ще му струва. Изгуби контрол и стана невнимателен.
	Хоуп отхапа от питата си и се опита да си спомни дали не е чела нещо за шериф, злоупотребяват с държавни пари, за да задоволява сексуалната си пристрастеност. Не се сети, защото ако беше чела, щеше да си спомни.
	— Кога стана всичко това?
	— Той се самоуби преди около пет години, но, както казах, това започна около година преди това. Никой в града не знаеше, не и докато ФБР не се накани да го арестува и той се самоуби.
	— Доколко беше изгубил контрол?
	Шели извърна поглед — очевидно се чувстваше неудобно да говори за подробностите.
	— Използвай въображението си — посъветва я тя, после смени темата. — Какво те води в Госпъл?
	Хоуп знаеше кога да натисне и кога да отстъпи. Тя скри информацията и засега остави нещата да се развиват от само себе си.
	— Изглежда прекрасен район — отговори тя, а после, точно толкова ловко като Шели, се отклони от темата за себе си. — Откога живееш тук?
	— Семейството ми се пресели, когато бях на около шест години. Съпругът ми, Пол, е роден в тази къща. Завърших гимназията в Госпъл с повечето хора, които са тук наоколо — Шели започна да ги изброява сякаш бе съвсем естествено Хоуп да знае за кого говори тя. — Пол и аз, Лон Уилсън и Анджи Брайт, Барт и Ани Търнър, Парис Фърнууд, Джени Ричардс. Ким Хоу и Дилън, но това беше още когато Дилън живееше с техните в Дабъл Ти. Майка му, сестра му и зет му все още държат това място. И, разбира се, Ким избяга с един тираджия веднага след дипломирането и сега живее някъде в Средния Запад. Не се сещам какво стана с Джени — Шели отхапа от питата си и попита: — Ти омъжена ли си?
	— Не — съседката на Хоуп я изгледа, сякаш си помисли, че тя може да се впусне в подробности. Но тя не го направи. Ако беше споменала думата _развод_, щяха да последват още въпроси, а нямаше начин Хоуп да сподели с някого тази грозна и банална част от живота си. Особено с непознат. Тя посегна към чая си и отпи продължително, опитвайки се да си спомни кога за последен път бе обядвала с някого, като се изключат бизнес обядите. Не беше сигурна, но това вероятно бе нормално след развода. Както е обикновено при много от женените двойки, нейните приятелки бяха със своите приятелки и дали те престанаха да й се обаждат или тя престана да им се обажда, нямаше особено значение. Животът им се промени и те се отчуждиха. — Къде си живяла, преди да се преместиш в Госпъл? — попита.
	— Край Рок Спрингс, Уайоминг. Така че не беше голям шок да се преместя тук. Мога да си представя, че при теб не е така.
	Това бе толкова вярно, че Хоуп се разсмя.
	— Е, не мисля, че съм много популярна в „Сънчо“.
	— Не се безпокой за Ейда Дувър. Тя си въобразява, че управлява „Риц“ — и без да прави никаква пауза, попита: — А какво работиш?
	— Писател на свободна практика — което беше отчасти вярно. В миналото тя със сигурност работеше на свободна практика под множество псевдоними и ако искаше, можеше да го прави отново. Засега й харесваше да пише чудновати измислени статии. Но трябваше да признае, че бе заинтригувана от странната история на „Тимбърлайн“ номер две и от шерифа, живял там.
	— Какво пишеш?
	На Хоуп често й задаваха този въпрос и тя обикновено извърташе. Не че се срамуваше от работата си, но базирайки се на опита си, хората реагираха по един от следните три начина. Първо, те ставаха снизходителни, което Хоуп не харесваше, но с което можеше да се справи. Второ, искаха да й разкажат как са били отвлечени и как са им заврели в ануса извънземна сонда. Или третото, ако самите те не бяха луди, със сигурност знаеха кой е такъв. И винаги искаха от нея да напише статия за леля им, която, така и така, била обсебена от духа на мъртвото си куче.
	Хоуп никога не знаеше кога ще се натъкне на някой от тези откачалки, никога не можеше да ги разпознае по външния им вид. Те бяха като шоколадовите дражета с фъстъци; имаха си нормална черупка, но вътре криеха ядка. Хоуп пишеше измислици и не се интересуваше от истински откачалки*.
	[* Игра на думи — nuts на английски означава „ядки“ и „смахнат“. — Б.пр.]
	— Пиша за всичко, което ми е интересно — после направи онова, което умееше най-добре: добави една лъжа в смесицата от истини и полуистини. — Точно сега се интересувам от флората и фауната на северозапад и пиша статия за списание „Северозапад“.
	— Уха, писателка! Това трябва да е много забавна работа.
	Забавна? Хоуп отхапа още веднъж от питата и за миг се замисли върху забележката на Шели.
	— Понякога наистина е забавна — отговори тя, след като преглътна. — Понякога е толкова готина, та не мога да повярвам, че аз я правя.
	— Преди няколко лета имахме един тип, който пишеше нещо като туристически справочник. Преди това една дама пишеше за велосипедните маршрути на северозапад. Миналото лято в района имаше още някой, който пишеше за нещо. Но не мога да се сетя какво беше — Шели отпи от чая си. — Мога ли да прочета нещо твое?
	— Да видим… преди около две години написах статия за „Cosmo“ за хистеректомията.
	— Аз не чета „Cosmo“.
	— Ами „Redbook“!
	— Не. Не си ли писала нещо за „People“!
	— Веднъж представих един очерк — Хоуп остави питата си и избърса уста със салфетката. — Но го отхвърлиха.
	— Ами „Enquirer“!
	Не скоро, но някога тя не само пишеше за тях, но беше и техен вътрешен източникът това кой си е правил лифтинг на лицето или си е уголемявал гърдите.
	— Не, не ми харесва да пиша статии за реални хора — отговори тя. Е, вече не. Предпочиташе да измисля истории за двайсет килограмов скакалец.
	— Хмм… Пол е абониран за „Guns and Ammo“*. Предполагам, че никога не си писала статия за лов на лосове?
	[* Оръжия и муниции. — Б.пр.]
	Хоуп погледна към съседката си през масата, видя смеха, сбръчкал ъгълчетата на очите й, и се поотпусна.
	— Не, не си падам по насилието, но когато започвах, написах няколко статии за списание „True Crime“*. Нуждаех се от публикации и написах няколко истории за една проститутка — серийна убийца, която заловиха, откривайки следи от кръвта на жертвите й по токчетата й.
	[* Истинско престъпление. — Б.пр.]
	— О, така ли? Свекърва ми чете такива неща като същински Библии и се кълне, че били верни — Шели се наведе над масата и прошепна. — Тя е луда. На рождения ми ден миналата година плати първата вноска за един дехидратор* „Ронко“, а после ме натовари с останалото.
	[* Дехидратор — уред, с който се отстранява водата от хранителните продукти, когато те се подготвят за консервиране; Ronco — производител на кухненски уреди в САЩ. — Б.пр.]
	— Майтапиш се!
	— Не. Трябваше да платя повече от сто кинта за това нещо, а никога не го използвам — тя сви едното си рамо. — Но май не е чак толкова зле колкото буркана за бисквити с форма на прасенце, който купи за снаха ми. Вдигаш капака и то квичи като Нед Бийти в „Избавление“*
	[* Нед Бийти американски актьор род. 1937 г.; „Избавление“ (Deliverance 1972) — филм на режисьора Джон Бурман, в който героят на Нед Бийти е унизен и изнасилен от двама селяндури, които го карат да квичи като прасе; филмът получава три номинации за Оскар. — Б.пр.]
	Хоуп се облегна в стола си и се разкикоти.
	— Има ли някой мъж в живота ти?
	О, Шели си я биваше. Много. Опита се да накара Хоуп да се отпусне, размекна я, преди да подхвърли незабелязано няколко лични въпроса. Но Хоуп си я биваше повече.
	— Точно в момента не — отговори тя.
	— В града има няколко свободни мъже. Някои от тях все още си имат истински зъби, а повечето си имат и работа. Стой надалеч от всеки с фамилия Гроп. Те изглеждат нормални, но никой от тях не е наред с главата.
	— Добре — увери я Хоуп. — Не си търся мъж.


>	4
>	Гущер с вкус точно като на пиле!

	Хоуп изплакна чинията си, а после си изми ръцете с лимонов сапун. Когато спря водата, шумът от ботушите на Шели и тихото бръмчене на моторна лодка в езерото изпълниха тишината.
	— Май че Пол и момчетата се връщат — отбеляза Шели докато пресичаше кухнята.
	Хоуп взе една кърпа и си избърса ръцете. Хвърли един поглед към сенчестия двор през задната врата, но не видя нищо.
	— Най-добре да се връщам оттатък.
	— Остани още една минута да се запознаеш със съпруга ми — Шели завря глава в хладилника, търсейки нещо. Тя беше любопитна, но Хоуп оцени стила й. Покани я на обяд, за да измъкне малко информация от нея, изпускайки безгрижно лични въпроси между забавните истории, клюките и хапките рачешко. — Довечера ще останеш ли в къщата на Донъли?
	По навик Хоуп метна кърпата на рамо.
	— Това е планът. Нещата ми трябва да бъдат доставени по-късно през деня — тя опря дупето си в плота и скръсти ръце под гърдите си. — Но с моя късмет вещите ми вероятно са се изгубили по пътя. Вероятно са изпаднали от камиона във Вегас.
	Мрежестата врата се отвори и се затръшна.
	— Така ми се пикае, че направо се пръскам — извика Адам Тейбър и изтича през кухнята.
	— Къде е Уоли? — извика Шели след него.
	— В лодката — отговори той и изчезна.
	— Хей, Адам — чу се един по-плътен глас точно пред вратата. — Не си толкова изпростял, че да влизаш в чужда къща, без да чукаш.
	Още същата сутрин Хоуп чу същия глас да я пита дали обича маракуя. Тя се изправи и отпусна ръце.
	— Защо да чука щом татко му никога не го прави? — попита Шели.
	Дилън вдигна ръка над главата си и почука с кокалчета по дървената рамка.
	— Чук, чук — обади се провлечено той. — Може ли да вляза?
	— Не — отговори Шели и затвори вратата на хладилника. — Вониш на рибешки черва.
	Въпреки това той влезе и тръгна към Шели. От другата страна на кухнята широкият му гръб и раменете му препречиха гледката на Хоуп. Не носеше оръфаната шапка, с която го бе видяла сутринта, а късата му коса бе залепнала по врата. Той приближи до Шели, протегнал ръце напред сякаш искаше да я докосне.
	— Стой настрани, Дилън Тейбър, сериозно ти говоря!
	Той се разкикоти, три гърлени ха-ха-ха, после попита:
	— Какво ще направиш?
	— Ще те пребия както го направих в пети клас.
	— Хайде сега, не си ме набила. Срита ме по топките, Шели. Не е добре едно момче да се рита по топките.
	— Ти само ме докосни — предупреди го тя — и ще кажа на Дикси Хоу, че направо си си паднал по нея като си я видял в оная блузка с пайетите, която носеше снощи на мача.
	Той отпусна ръце.
	— Печелиш. Пак удар под кръста.
	— Пол, влез тук — извика Шели. — Имаме гости.
	— Дилън не е гост.
	— Не говоря за Дилън. Хоуп Спенсър, дето се нанесе отсреща, е тук.
	Дилън хвърли поглед през рамо и се обърна бавно да я погледне. Веждите му се вдигнаха до челото, а кухненската лампа над главата му освети златото в кестенявата му коса.
	— Е — започна Пол Абърдийн, когато двамата с Уоли влязоха в къщата, — ти си новата ни съседка. Добре дошла в Госпъл. Бих се здрависал с теб, но току-що кормих риба.
	Хоуп се усмихна.
	— Благодаря.
	Пол беше едър и рус, а светлата му кожа беше загоряла до червено, с изключение на бялата лента край косата му. Той бързо огледа Хоуп от главата до петите, преди да се обърне към Дилън и да поклати глава.
	— Твоите пет и вдигам с десет — отвори хладилника и навря глава в него. — Искаш ли една бира, Хоуп?
	— Не, благодаря — макар да не можеше да си представи защо, тя имаше чувството, че се обзалагат за нея.
	— Дилън?
	— Да — едва бе изрекъл думата, когато към него полетя един будвайзер*. Той го хвана във въздуха и отлюспи шумно капачката.
	[* Будвайзер — марка бира. — Б.пр.]
	— Помниш ли ме? — попита Уоли и застана пред нея. Като баща си, той беше обгорял от слънцето, но приликата приключваше с това. Той определено приличаше на майка си.
	— Разбира се — отвърна тя. — Ти ми спаси чантичката.
	— Да — той кимна и погледна към майка си. — Къде е Адам?
	Шели посочи към тоалетната и Уоли излезе от кухнята.
	— Хоуп пише статия за списание „Северозапад“ — информира тя мъжете.
	— Каква статия? — Пол затвори хладилника и метна ръка върху врата на жена си.
	— Хоуп пише за флората и фауната.
	Дилън вдигна бирата към устата си и я изгледа над кутийката.
	— Работя върху една статия за природата. Искам да направя няколко снимки на дивия животински свят тук и на местната растителност.
	Дилън смъкна бирата си и едната му вежда се надигна едва-едва.
	— На пръв поглед никога не бих те взел за природолюбителка.
	— Не ме познаваш.
	— Вярно — той приближи до мивката и остави кутията на плота до лакътя й.
	— Ако искаш да видиш природата — намеси се Пол, — може да си направиш лагер край водопада. Ето там има красиви гледки.
	Дилън стоеше толкова наблизо, че ръката му се удари в нейната, когато той пусна водата. Пулсът й пропусна един-два удара, но тя остана напълно неподвижна и не му позволи да разбере, че я изнервя.
	— Може да го направя — съгласи се тя.
	Той я изгледа косо.
	— Някога къмпингувала ли си някъде другаде, освен в мотелска стая?
	_Е, само едно лято на скаутския лагер._
	— Разбира се, къмпингувам постоянно. Обичам да общувам с природата.
	Той се разсмя и посегна към лимонения сапун за съдове. Тениската му докосна голото й рамо.
	— Внимавай — прошепна той в ухото й, — носът ти расте.
	Едрото му тяло излъчваше горещина; тя се плъзна няколко стъпки край плота и го заобиколи. Добре де, наистина я поизнерви. Беше толкова едър, толкова мъжествен и толкова красив, а пък и вероятно го знаеше. А тя подозираше, че той се _опитва_ да я изнерви.
	— Спомняш ли си писателя от миналото лято? — попита Шели. — За какво пишеше той? Не се сещам.
	— Каза, че бил участник в движението за оцеляване — отговори Дилън.
	Пол се намръщи.
	— Да бе, но раницата му бе натъпкана с готови военни дажби.
	— Трябва да напишеш нещо такова, Хоуп — предложи Шели. — Всички тези неща ги пишат мъжете, най-вече онези мъжкарски истории за Гризли Адамс*. Трябва да тръгнеш по един от тези маршрути за оцеляване. Може да е интересно да се прочете нещо, написано от гледна точка на жена като теб.
	[* Трапер, главен герой в едноименен сериал от 1974 г. — Б.пр.]
	_Мъжкарски истории? Маршрути за оцеляване?_
	— Като мен?
	Шели вдигна ръце сякаш не трябваше да се казва нищо повече.
	Но Пол все пак се обади.
	— Жена домашарка. Ако тръгнеш по някой от тези маршрути, може да напишеш за това как се яде див лук и змии.
	Отвращението й сигурно си бе проличало на лицето, защото Пол бързо допълни.
	— По дяволите, има вкус точно като пилешко.
	— Вярно е — намеси се Шели.
	— Може да ти хвана един тлъст гущер — допълни комедиантът край мивката.
	Всички те бяха луди. Всички и на върха на езика й бе да обяви: _Това е лъжа, бе хора. Слезте на земята. Аз пиша истории за Голямата стъпка и за извънземни бебета. Не ям влечуги!_
	Водата от крана спря и Дилън приближи до нея. Усети го как дръпва дебелата кърпа от голото й рамо.
	— Мисля, че ще си остана само с _писането_ за онова, което виждам наоколо — тя се обърна и вдигна поглед към него. — Не мисля, че мога да ям дива флора и нещастна, безпомощна фауна.
	Той си избърса ръцете и кожената каишка на часовника си.
	— Много жалко — вдигна поглед от часовника си и допълни: — Нищо не може да се сравни с това да застреляш безпомощна фауна и да я сготвиш с малко дива флора.
	На Шели и Пол това им се стори много смешно, но Хоуп наистина не виждаше кое му е толкова смешното. Отново я налегна онова чувство за зоната на здрача. Сякаш я бяха пуснали на друга планета. Сякаш преживяваше някоя от своите истории.


	Слънцето прегаряше сламената каубойска шапка на Дилън докато той дърпаше въжето за запалване на старата си косачка. Моторът изпращя и замря. Пот изби под мишниците и по гърба му, после той посегна към шапката си и я захвърли на предните стълби.
	Неделите през юни бяха предопределени за риболов или за кротка дрямка в хамака с шапка над очите. Не за тикане на косачки насам-натам. За жалост тревата бе израснала чак до глезените му, а храсталаците до входната му врата бяха толкова избуяли, че човек с мъка се добираше до звънеца. Което не го безпокоеше много, тъй като и без това хората минаваха през задната врата. Но майка му и сестра му идваха миналата седмица и толкова мърмориха за това, че той се почувства като мърляч. Като Марти Уигинс от другия край на града, който паркираше стария си пикап в предния двор и пускаше хлапето си да тича наоколо с грес по лицето.
	Дилън дръпна тениската си през глава и избърса струйките пот от голите си гърди и корем. Помисли си да срита хубавичко косачката, но прецени, че няма да направи нищо особено, най-много да си счупи крака. Премести поглед от косачката към сина си, застанал на верандата до най-големия храст с малка лозарска ножица в ръце. Кученцето на Адам, Манди, лежеше в краката му.
	— Не режи повече отколкото ти показах — Дилън прокара пръсти през влажната си коса и я отстрани от челото си.
	— Няма.
	Дилън никога не пускаше Адам да излезе от къщата, преди да се увери, че той е чист, че косата и зъбите му са измити и че дрехите му са прилични. Няколко храста няма да измърсят детето, за Бога.
	— И гледай да не си отрежеш пръстите. Няма да мога да ги зашия обратно.
	— Няма.
	Той хвърли тениската до шапката си и дръпна отново въжето. Този път моторът оживя. Звукът проряза мързеливата тишина, а Манди скочи от верандата и хукна зад къщата.
	Тревата беше толкова гъста и на туфи, че му се наложи да смъкне дръжката и да вдигне предните колела над земята, за да не затъне моторът. Отстрани пръскаха изрезки, а когато приближи до мръсната си алея, облаци прах изпълниха въздуха и малки камъчета посипаха земята като едри сачми.
	При петото си минаване той се натъкна на нещо, което ужасно приличаше на голяма тояга. Погледна вляво, когато през дълбоката зелена трева полетяха парченца кафява пластмаса.
	Дилън спря мотора и се втренчи в разчлененото тяло на фигурка от X-Men*. Колкото по-отблизо я изучаваше, толкова повече тя му напомняше за времето, преди около десет години, когато стана детектив в Отдел „Убийства“ в Лос Анджелис. Реагира на едно сутрешно обаждане от долнопробен хотел, очаквайки да види убит гост. Вместо това куп изморени ченгета се размотаваха наоколо, чешеха се по главите и се взираха в едно тяло, седнало на пейка на автобусната спирка, без глава, ръце и крака, само труп, облечен в синя риза, вратовръзка и сако от Брукс Брадърс**. Но трупът със скъпо сако в долнопробния квартал не беше най-странната част от убийството. Убиецът бе отрязал и интимните органи на човека. Дилън можеше да разбере защо убиецът се беше отървал от частите, по които можеха да идентифицират жертвата, но пък най-голямата му гордост? Това си беше направо хладнокръвно. През трите години, които прекара след това в Ел Ей, случаят не беше разрешен, но той винаги смяташе, че извършителят е бил жена.
	[* Анимационен герой от комикс. — Б.пр.]
	[** Brooks Brothers — скъпа и стара верига от ателиета и магазини за мъжко облекло в САЩ, основана през 1818 г. — Б.пр.]
	— Какво беше това? — попита Адам и посочи към обезобразената фигурка в тревата.
	— Мисля, че е твоят Волверин*.
	[* Един от комикс героите в X-Men. — Б.пр.]
	— Главата му е отсечена.
	— Да. Колко пъти съм ти казвал да не си разхвърляш играчките?
	— Не съм. Уоли го направи.
	Вероятно имаше шанс петдесет на петдесет Адам да казва истината.
	— Няма значение. Ти си отговорен за вещите си. Сега вземи парчетата и ги изхвърли.
	— О, човече! — оплака се Адам и събра парчетата пластмаса. — Беше ми любимият.
	Дилън видя как синът му се отдалечава, преди да запали отново косачката. Той носеше в главата си много образи, които предпочиташе да забрави. Образите все още го преследваха от време на време, но поне вече не _живееше_ с тях. Най-голямото престъпление, случило се в Госпъл откак той беше шериф, бе убийството на Джийни Бонд от съпруга й Ханк. И макар да бе истинско нещастие, това беше единственият случай през последните пет години.
	Дилън избута косачката в задния двор и окоси тревата около люлката на Адам. Решението му да се върне в Госпъл бе почти толкова лесно, колкото и да го напусне. Напусна го на деветнайсет години и учи година и половина в Калифорнийския университет в Лос Анджелис, преди да напусне и да се запише в полицейската академия. Беше двадесет и една годишно хлапе, пълно с идеи за това как да хваща лошите. Да направи света по-безопасен.
	Десет години по-късно върна значката си, защото му писна лошите да печелят. Напусна Госпъл като наивно селянче с кравешки говна по ботушите. Върна се доста по-голям и много по-мъдър. Върна се с много по-добра преценка за малките градчета и техните жители. Разбира се, всеки в Госпъл си имаше оръжие, но не се стреляха един друг заради цвета на кърпичките си.
	Странното бе, че Дилън дори не осъзнаваше колко му е писнало от всички тези маниаци и убийци до деня, когато двегодишният Тревър Пиърсън не беше отвлечен от предния си двор и по-късно не бе открит мъртъв в един контейнер за боклук. Дилън винаги се дистанцираше от другите случаи на насилие, но случаят с Тревър беше различен. Намирането на бебето го промени.
	Онази нощ се прибра у дома си, в къщата си в Чатсуърт, хвърли един поглед към Адам, седнал във високия си стол с малката си чашка в една ръка и кренвиршите — в другата — и това му дойде в повече. Реши да вземе сина си и да отиде някъде, където Адам щеше да може да си играе на воля. Да излиза навън и да бъде дете. Където къщата му нямаше да се нуждае от аларма.
	Разбира се, майката на Адам не грейна от щастие заради това решение. Джули заяви ясно, че няма да тръгне. Той не я обвини, но също така заяви ясно, че няма да остане. Спориха за Адам, макар никога да не стана сериозен въпрос това, че ще замине с Дилън. Джули не беше най-страхотната майка, но той не я обвиняваше и за това. Тя не познаваше своята майка и изглежда не притежаваше инстинктите, за които всички смятат, че са вродени у жените. Тя обичаше Адам, но просто не знаеше какво _да прави_ с него.
	А и Адам не беше точно най-лесното бебе. Беше недоносен и имаше колики, превръщайки първите няколко месеца от живота си в ад за всички около него. Ако не плачеше, той повръщаше постоянно и вместо да мирише като сладко, напудрено бебе, най-често миришеше на прегорели пържени картофи.
	И именно Дилън обикаляше из къщи с Адам в три през нощта, разтриваше му гърба и му пееше стари кънтри песни. И в резултат от това, когато Адам порасна достатъчно, за да протяга ръка, той протегна ръка към баща си.
	Накрая раздялата с Джули се оказа доста лесна. Може би прекалено лесна, потвърждавайки онова, което той тайно подозираше. Той се бе задържал при нея заради Адам. Решението му не бе толкова лесно за Джули, но тя направи най-доброто и за двамата. Прехвърли му попечителството, поставяйки само едно условие: Адам да прекарва с нея първите две седмици от юли.
	Дилън се прибра у дома със син на една годинка и никога не съжали за решението си. Доколкото знаеше, Джули също не съжаляваше. Сега си имаше живота, за който се бе трудила толкова упорито, живота, за който винаги бе мечтала. Когато разговаря с нея една седмица преди да потвърди плановете си за Адам, тя звучеше по-щастлива от всякога. Имаше онова, което искаше; той също. Имаше си сина, когото обичаше повече от всичко на света. Малко момченце, което го разсмиваше дори когато му беше криво. Адам бе нормален и щастлив. Обичаше кучето си и бе вманиачен по камъните. Събираше ги навсякъде, където отидеше, сякаш бяха злато. Имаше си своите кутии от обувки, пълни с тях и пъхнати под леглото му. Показваше ги само на възрастни, които харесваше, или на момичетата от училище, които искаше да впечатли.
	Слънцето продължаваше да пече върху голия му гръб и върху раменете му и Дилън окоси ливадата под верандата си, мина през двора и стигна чак до ограденото пасище. Конете на Дилън и Адам, Атомик и Тинкърбел, стояха под сянката на няколко бора и дремеха, безразлични към шума на мотора. Когато приключи, той затика косачката в очукания хамбар отляво на пасището и я остави до стоманения си плуг.
	Напълни коритото с прясна вода, а после обърна маркуча към себе си. Наведен от кръста, той остави студената вода да потече по главата му, по врата и надолу по лицето докато не почувства, че мозъкът му замръзва. Изправи се и се отърси като куче, хвърляйки водни пръски във всички посоки. Капчиците се плъзнаха надолу по гърба и гърдите му и бяха погълнати от колана на меките Ливайс, увиснали ниско от ханша му. Той изплакна тревата от ботушите си, после посегна към крана и го спря. Замисли се как преди малко стоеше в кухнята на Пол и Шели, миеше си ръцете и слушаше мис Хоуп Спенсър.
	— Флора и фауна — засмя се той. Кой, по дяволите, използваше думи като _флора и фауна_! И той залагаше левия си тестис, че нейната представа за общуване с природата е да отвори люка на колата си докато пътува по булевард „Санта Моника“.
	Учуди се дали тя изобщо се усмихва, с истинска усмивка, така че сините й очи да грейнат, а чувствените й устни да се разтегнат. Учуди се какво ли би било да я накара да се усмихне така. На друго място и по друго време би искал да опита.
	Тя беше толкова съвършена. Дрехите й, гримът, всичко. Такава жена, че чак ръцете го сърбяха да се забърка с нея, но поради много причини този сърбеж можеше да го вкара в беля. Особено с жена като нея. Една писателка предвещаваше голяма беда, изписана в небето с неонови букви, беда за него и за Адам.
	За писателите не беше нещо необичайно да прекарват известно време в пустошта, работейки върху туристически справочници или планинарски статии. Само че MZBHAVN не приличаше на жена, която прекарва много време на открито. Не знаеше истинската причина за заселването й в Госпъл, но хранеше някои съмнения за нейната история. Беше най-добре просто да стои по-надалеч от нея. Най-добре бе изобщо да не си мисли за нея, защото когато го правеше, това му напомняше колко отдавна не беше правил любов с някой друг, освен със самия себе си.
	Заобиколи къщата до предната веранда и се пресегна към ризата си. Адам отново правеше пълна бъркотия с храсталаците, но Дилън не успя да събере достатъчно енергия, за да му пука от това. Дръпна тениската си върху влажната си коса и пъхна ръце през дупките. Храстите можеха да почакат още един ден.
	— Приключваш ли? — попита той докато пъхаше краищата на старата си памучна риза в дънките. — Мисля, че е време да сготвим онази пъстърва, която хванахме днес.
	Адам остави ножицата си и бръкна в джоба си.
	— Намерих един красив камък. Искаш ли да го видиш?
	— Разбира се.
	Адам скочи от верандата, когато един пикап „Додж“ зави в прашната им алея.
	— Не бъди груб — предупреди Дилън докато гледаше как Парис Фърнууд спира пикапа. Тя излезе и тръгна към тях с кейк на ръце.
	— Казах, че ще ви донеса амишки кейк.
	— Е, кажи сега, не е ли сладко? — той смушка сина си. — Не мислиш ли, че е сладко?
	Представата на Адам да бъде мил се изчерпваше с това да присвие устни и да не обели и дума. Не харесваше жените, които обръщаха внимание на баща му. Никак даже. Дилън не знаеше точно защо, но смяташе, че това най-вероятно се дължи на фантазиите на Адам, че някой ден неговата мама ще дойде и ще заживее с тях.
	Дилън взе каубойската си шапка и вчеса косата си назад с пръсти.
	— Бих те поканил вътре, но се боя, че идваш в неподходящ момент — обясни той и дръпна шапката си ниско над челото. — Ние с Адам сме заети — сечем тези храсталаци — той посегна към градинарската ножица и отсече малко листак. — Адам, защо не вземеш кейка от Парис и не го занесеш в къщата — Дилън трябваше да го подкани още няколко пъти преди малкият да го послуша.
	— Аз и без това не мога да остана — обясни тя и обърна глава да види как Адам се отдалечава. Плитката й падна на рамото. Беше вплела маргаритки в красивата си кестенява коса.
	— Парис, сложила си цветя в косата си. Харесвам момичета с цветя в косите.
	Тя потупа плитката си и се изчерви.
	— Само няколко.
	— Е, наистина изглеждаш красива — похвали я той, което тя прие като покана да си побъбрят още поне час. Докато тя си тръгне, Дилън бе осякъл цял храст и бе започнал с втория.
	Тази вечер, докато двамата с Адам вечеряха, Адам вдигна поглед от чинията си и заяви:
	— Ако не беше толкова мил с всички тези момичета, те нямаше да се навъртат постоянно тук.
	— Всички тези _момичета_! За кого говориш?
	— Парис и мис Чивас, и… — той вдигна ръце сякаш държеше дини — знаеш коя.
	— Да, знам коя — Дилън отхапа от царевичния си хляб и погледна как Адам чопли една кост от рибата си. — Мис Чивас? Имаш предвид твоята учителка от детската градина?
	— Да. Тя те харесва.
	— Я стига…
	— Вярно е, тате!
	— Е, аз не мисля, че е така — Дилън блъсна чинията си настрани и погледна директно в големите зелени очи на сина си. Дори думите на Адам да бяха истина, Дилън не си търсеше съпруга. А в края на краищата точно това искаха всички моми на сто мили наоколо. — Трябва да престанеш да се държиш толкова грубо с дамите. Трябва да бъдеш по-мил.
	— Защо?
	— Щото това е правило, ето защо.
	— Дори с грозните?
	— _Особено_ с грозните. Помниш ли когато ти казах, че никога не можеш да удряш момиче, дори когато те срита по топките? Е, това е същото. Мъжете трябва да са учтиви с дамите, дори когато не ги харесват. Това е един от онези неписани закони, за които съм ти казвал.
	Адам извъртя очи.
	— Колко е часът?
	Дилън си погледна часовника.
	— Почти осем. Остави чинията си в мивката. После можеш да пуснеш телевизора — Дилън събра другите съдове от масата и ги изплакна в мивката. Изми солидната дъбова маса, събра четирите еднакви стола, после постави кейка на Парис по средата.
	Да живееш в един и същ град с Парис означаваше да си член на клуба „Десерт на седмицата“. Наистина му се искаше тя да престане да му носи храна, но просто не знаеше как да й го каже. Знаеше за нейните брачни намерения, разбира се. По дяволите, та той бе най-добрата партия в Пърл каунти, но в сравнение с конкурентите това не бе кой знае какъв комплимент. А после и Дикси Хоу. Той не знаеше дали тя се интересува от брак или само от секс. И за двете не можеше да става и дума. Потреперваше само от мисълта за това.
	Дори да имаше жена, която да поискаше да доведе у дома си за през нощта, той не можеше да го направи. Имаше малък син и не смяташе за редно да показва такива неща пред децата. Не можеше да паркира колата си пред къщата на някоя дама и да остане там дълго, без целият град да разбере за това, да започне да приказва зад гърба му и да спекулира за датата на сватбата. Не само че не искаше да се превръща в обект на клюки заради Адам, но той беше шерифът, избраната власт, и не можеше да позволи подобни клюки. Особено след като хванаха шериф Донъли по без гащи.
	Дилън хвърли парцала в мивката и тръгна към входа на дневната. Облегна рамо в стената докато музиката от любимото шоу на Адам, „Небе и земя“, изпълваше стаята. Пухкави облаци, синьо небе и красивото лице на майката на Адам изпълваха екрана. Златни гъвкави къдрици се виеха около лицето й, сякаш наистина беше ангелът, който играеше. Любимката на Америка, Джулиет Банкрофт, извъртя очи към небесата и над главата й се появи светлина.
	Онази Джули, която той познаваше, нямаше нищо общо с ангела, който представяше сега. Когато живееше с него, тя не беше толкова любезна и доколкото си спомняше, не беше прекарала и един-единствен час в църквата. По дяволите, а косата й всъщност беше кестенява, като на сина им.
	— Ела да седнеш до мен, тате.
	Дилън се отлепи от прага и седна до Адам. Както винаги, Адам пропълзя до скута на Дилън и положи глава на рамото му. Както винаги, Дилън се зачуди дали Адам разбира, че онова, което става по телевизията, не е истинско. Че майка му не е истински ангел, разпръскващ доброта и спасяващ души. Бяха говорили за това много пъти и Адам винаги свиваше рамене и казваше, че знае. Дилън не беше толкова сигурен.
	— Помниш ли какво говорихме миналата седмица? — попита той.
	— Да, мама не е истински ангел. Само играе ангел.
	— Майка ти е актриса.
	— Знам — отговори Адам, разсеян от началната сцена.
	Дилън дръпна Адам по-наблизо и го целуна по главата.
	— Обичам те, приятелче.
	— Аз също те обичам, тате.


	Хоуп се втренчи през прозореца на Тимбърлайн номер две към сърповидната луна, увиснала над планината Соутуут като украшение върху коледна елха. Бледата й светлина се разпиляваше над езерото Госпъл. Звездите изпълваха мастиленочерната нощ, почти една върху друга, и Хоуп беше сигурна, че никога в живота си не е виждала толкова много звезди. Като предишната нощ, тя още веднъж бе поразена от абсолютната тишина, която я заобикаляше. Никакви коли, никакви сирени, никакви хеликоптери, бръмнали над главата ти. Нито дори лаят на съседското куче, което да я влуди.
	Концентрацията й се премести към собственото й вълнообразно отражение в стъклото и към светлината, която се пръскаше от верандата и падаше в мръсния двор. Госпъл, Айдахо, сигурно бе най-самотното място на тази планета.
	Тя остави тежката зелена завеса да падне на мястото си. Свърши доста работа през този пръв ден. Долният етаж на „Тимбърлайн“ номер две беше чист, а тя свали мечата кожа от стената и я постла върху кървавото петно на пода. Разопакова някои от кашоните, които пристигнаха с вещите й, и почисти спалнята срещу стаята с прилепите. Добави свои лични нюанси и закачи дрехите си в дрешника. Имаше да се свърши още много, но бе крайно време да се захваща за работа.
	Влезе в трапезарията и включи лаптопа си и другия компютър, който също пристигна следобед. Постави мачка възглавничка върху твърдия стол и седна край дългата маса. След историята с пилешкия кокал от предишната вечер тя реши, че музата й се е върнала. Отпусна леко пръсти върху клавиатурата, затвори очи и си прочисти съзнанието, освобождавайки се от бъркотията.
	След час и половина скочи на крака.
	— Мамка му — изруга тя и грабна бутилка с почистващ препарат и мек парцал. След като мина още едни час и почистването на къщата не върна музата й, тя извади несесера за нокти. Избра лак, който да й пасва на настроението, и боядиса ноктите си в тъмно кървавочервено.
	_Кървавочервено._ Погледна през рамо към камината в другата стая. Но тя не пишеше истински криминални истории. Не пишеше за реални хора или за тайните и демоните, които ги тласкат към престъпленията.
	Хоуп стана и духна върху ноктите си докато влизаше в дневната. Отритна мечешката кожа с палеца на крака си и погледна надолу към тъмнокафявото петно върху дървения под. Учуди се какво ли е било чак толкова ужасно, че старият шериф е намерил единствения изход, пускайки куршум в главата си.
	Шели спомена нещо за извратен секс. Хората не се самоубиват, защото обичат да ги напляскат и Хоуп се учуди _точно колко_ извратени са станали нещата в тази къща и колко хора в града са знаели за това.


>	5
>	Жена купонясва на собственото си бдение

	Бар „Еленов рог“ беше най-старото оцеляло заведение в Госпъл. Построен отново след пожара през тридесет и втора и издигнат няколко години преди Църквата на Нашия Спасител Иисус Христос, той държеше между грубите си стени своите предани последователи. Вечерите в сряда бяха _две за едно_ до десет часа и в паството на „Еленов рог“ малцина пропускаха две бири за два кинта.
	Може би „Еленов рог“ беше толкова популярен сред местните, защото, като тях, той никога не претендираше, че е нещо, каквото не беше. „Еленов рог“ бе просто едно място, където да похарчиш някой долар, да поиграеш билярд в задната стаичка или степ под акомпанимента на Винс Гил*. През летните месеци редовните клиенти понасяха туристите, доколкото можеха, но никой не бе обвиняван ако някой пришълец от равнината трябваше да бъде изместен насила от нечий любим стол.
	[* Американски кънтри музикант; степ — вид танц, подобен на полка. — Б.пр.]
	Любимата музика, която се лееше от новия джубокс, беше кънтри, само кънтри и то достатъчно силна, че да заглуши тракането на климатика. Миналата година някакъв умник се промъкнал в бара по малките часове и сменил Джордж Джоунс с Бари Манилоу. Бари не изпял и половината от „Аз пиша песните“ преди Хейдън Дийн да вдигне едно столче от бара и да избави стария джубокс от нещастието му. Сега столчетата бяха заковани към пода.
	Собственикът на „Еленов рог“, Бърли Мортън, никога не бе проявявал добър вкус към декорацията, но опита да направи нещо подобно, като новият джубокс премигваше под звука на стоманените китари и в синхрон с големите светлини зад бара. С изключение на стаичката за билярд отзад, влизането в „Еленов рог“ беше като влизане в слабо осветена пещера. Обитателите, които го наричаха свой втори дом, си го харесваха така.
	Хоуп застана на входа, давайки на очите си известно време, за да свикнат. Макар че не виждаше почти нищо зад сенките и ярките неонови надписи, мястото й напомни за бара в Лас Вегас, където срещна първото си вдъхновение за Мики и Вълшебния Елф, Майрън Ламбардо. Миришеше силно на бира, на десетилетия цигарен дим и груб дървен материал. Това вероятно трябваше да я предупреди да се обърне и да избяга, но напоследък тя беше малко безразсъдна. Пъхна слушалките си в портмонето на кръста си и отстъпи вдясно, за да направи път на един едър каубой. Рамото й докосна голяма дъска за обяви и тя вдигна поглед към листовката, забодена върху корка. Беше формуляр за записване, приканващ хората да участват в:
C>
	„Ежегодно четвъртоюлско състезание по ядене на стриди и хвърляне на тоалетната в Роки маунтийн“
C$
	Разбира се, тя бе чувала за надяждането със стриди. Когато растеше, семейството й често организираше барбекюта с морски деликатеси. Хвърляне на тоалетната? Това беше нещо ново, но, имайки предвид какво знаеше за града, изобщо не бе изненадващо. През петте дни откак беше в Госпъл, тя откри някои доста странни неща. Като многобройните оръжия на показ. Сякаш съществуваше някакво правило, че ако имаш пикап, трябва да сложиш на показ поне две пушки на задния прозорец. Ако носиш колан, той трябва да има тока с размера на главата ти, а ако имаш еленови рога, те трябва да са заковани върху къщата ти, върху хамбара или върху пикапа ти. Преобладаващото чувство, изразено върху лепенките по колите, можеше да се резюмира в едно изречение: _Ако не си каубой, яж лайна и умри._
	Хоуп погледна към спортния си часовник и прецени, че има още час преди да се стъмни. Изобщо не беше планирала да идва в „Еленов рог“, но тичаше покрай него и си помисли, че не е зле да го огледа. След пилешкия кокал не беше способна да напише никаква свястна история. Уолтър й изпрати имейл сутринта и каза, че искал нещо голямо. За предпочитане нещо за Голямата стъпка, за извънземните или за Елвис. Той губеше търпение с нея, а тя се надяваше да открие някой непризнат интерпретатор на Голямата стъпка Елвис в „Еленов рог“.
	След като очите на Хоуп привикнаха с оскъдната светлина, тя си проправи път до едно свободно сепаре в другия край на сградата. Усети остро погледите, които я проследиха, сякаш тези хора никога не бяха виждали чифт черни еластични шорти за бягане и лек спортен сутиен. Тя бе прибрала косата си на опашка и почти нямаше грим.
	Поръча си Корона*, задоволи се с Будвайзер и се заслуша в играта на билярд отзад. Над воя на стоманените китари от джубокса тя успя да дочуе как двойката в сепарето зад нея обсъжда нещо за хората от равнината. Колкото повече подслушваше, толкова повече схващаше, че тук върви нещо като обзалагане. Изглежда, че с последния инцидент Отис Уинклър беше напред с три случая на отровен дъб, две скъсани сухожилия на глезените, счупен палец и пукнато ребро.
	[* Марка бира. — Б.пр.]
	Хоуп слушаше внимателно, после помоли сервитьорката за молив. След като тя й наля бирата в червена пластмасова чаша, Хоуп грабна една салфетка и започна да пише:
C>
#	„Извънземни саботьори се крият във високите планини на Айдахо
	В заспалото градче, напомнящо някак си за телевизионната класика, Мейбери, извънземни мамят нищо неподозиращи туристи…“
C$
	Дилън удари вратата на бар „Еленов рог“ с длан и я прасна в стената. Изобщо не беше в настроение за тези говна. Двама от помощниците му се разправяха с гадна катастрофа с две коли на юг от връх Банър, друг беше в отпуск, а Люис бе на един час път от тук. Оставаше само Дилън да запаше служебния си колан върху дънките, да забоде звездата върху джоба на карираната си риза и да се справи с идиотите в „Еленов рог“.
	Смесените звуци от юмруци, викове за облози и „Здрасти скъпа“ на Конуей Туити изпълниха бара.
	Дилън си проправи път през зяпачите и едва се отдръпна от свистящия удар, насочен към Емет Барнс.
	Някой дръпна шнура на Конуей и включи светлините точно когато другият претендент, Хейдън Дийн, нанесе удар в челюстта на Емет, който улучи и го запрати в тълпата. Дилън не се изненада от това, че Емет е замесен. В добър ден Емет беше гаден кучи син с комплексите на малкия човек, а това хич не приличаше на добър ден. Той се изправи разярен в направените си по поръчка ботуши и зае стойка като питбул. Като прибавим и алкохола към цялата каша, Емет беше само един бирен мускул, който искаше да демонстрира силата си.
	Дилън даде знак на собственика на бара, който сграбчи Хейдън в голяма мечешка прегръдка. Бърли Мортън не му беше прякор, защото той си беше дребен*.
	[* Burly — снажен, плещест, левент. — Б.пр.]
	Дилън излезе пред Емет и притисна гърдите му с ръка.
	— Боят свърши — заяви той.
	— Махни ми се от пътя, шерифе — изрева Емет, а очите му пламнаха от гняв. — Все още не съм наритал кльощавия задник на Хейдън.
	— Защо просто не се успокоиш?
	Вместо това Емет заби юмрука си точно под лявото око на Дилън. Ударът отметна главата на Дилън назад, събори му шапката и изстреля болезнени иглички през главата му. Той блокира следващия удар с лакът и цапардоса Емет в шкембето. Въздухът от дробовете на човека изсвистя навън, той се преви одве, а Дилън се възползва напълно от предимството на позицията си и зашлеви един ъперкът в лицето на Емет, който го запрати на земята. Без да дава на Емет възможност да се окопити, той го претърколи по корем и му сложи белезниците зад гърба.
	— Сега просто си лежи там и упражнявай правото си да мълчиш — нареди му той, опипа джобовете на Емет и откри, че са празни.
	Той стана, постави тежкия си ботуш в средата на гърба на Емет и хвърли втори чифт белезници към Бърли, който нямаше проблем да ги щракне на далеч по-кльощавия Хейдън.
	— Добре — Дилън се обърна към внезапно смълчалата се тълпа. — Какво стана тук? — вдигна ръка към скулата си и премигна.
	Няколко души заговориха едновременно.
	— Емет й купи едно питие.
	— Тя му каза нещо и той започна да й досажда.
	— И тогава се намеси Хейдън.
	Емет се загърчи като червей и Дилън заби тока на ботуша си в гърба му докато той престане да мърда.
	— Коя? — той погледна към пръстите си. Не кървеше, но на сутринта щеше да си има чудна синина.
	Всички в бара посочиха към сепарето на няколко фута от тях.
	— Нея — а там, застанала върху масата, замръзнала до стената като кошута, осветена от фарове, беше мис Хоуп Спенсър. Очите й бяха огромни, сутиенът й — малък, а навсякъде бе разлята бира. Тя притискаше шепа салфетки към гърдите си.
	— Само стани и ще те вържа като шопар — каза той на Емет, пристъпвайки над него. Знаеше от минал опит с Емет, че след като е повален, заплахата да завърже ръцете и краката му заедно обикновено го усмиряваше.
	Дилън тръгна към Хоуп и протегна ръка.
	— Защо не скочиш долу, мадам? — тя направи три колебливи стъпки към ръба на масата и пъхна салфетките в портмонето, завързано около ханша й. Постави длани върху раменете му, ръцете му се пресегнаха нагоре и обвиха голия й кръст. Когато се вгледа в сините й очи, изцъклени от страх, палците му просто естествено се впиха в меката й кожа и притиснаха плоския й корем. Той я вдигна от масата и бавно я постави на крака пред себе си.
	— Добре ли си? — попита. И сведе поглед от лицето й към ръцете си, отпуснати върху кръста й. Горещината на голата й кожа стопли дланите му и той ги задържа там, точно там върху тази мека, мека кожа. Тя миришеше на бира, на „Еленов рог“ и на цветя. През тялото му премина тръпка на похот и сгърчи пръстите му, но накрая отпусна ръце по бедрата си.
	— Помислих, че ще ме удари — обясни тя, стягайки хватката си около раменете му. — Миналата година изкарах курсове по самозащита и мислех, че мога да се грижа за себе си. Но замръзнах. Аз не съм Терминаторът.
	Дишането й беше накъсано и с всяко малко вдишване гърдите й се надигаха в това малко сутиенче.
	Той я погледна в лицето, лишено от козметика и цвят, без които нормалната й фасада бе изчезнала.
	— Не приличаш на Терминатор.
	Тя поклати глава и изглежда нямаше скоро да преодолее паниката си.
	— Това ми беше прякорът на курса. Бях много свирепа.
	— Ще припаднеш ли?
	— Не.
	— Сигурна ли си?
	— Да.
	— Защо все пак не си поемеш дълбоко дъх?
	Тя го направи и той я видя как вдишва равномерно няколко пъти. Тя вероятно не осъзнаваше, че продължава да се държи в него, но той осъзнаваше напълно притегателната сила на докосването й. Усещаше я навсякъде и тя го стопляше, сякаш двамата бяха нещо повече от непознати. Сякаш най-естественото нещо на света за него би било да сведе уста към нейната и да я целува докато очите й се изцъклят още повече и дишането й стане още по-накъсано. Дилън посегна към ръцете й и ги свали.
	— По-добре ли се чувстваш? — попита той, преценявайки, че твърде отдавна не е бил с жена, след като едно докосване по раменете го възбужда толкова.
	Тя кимна.
	— Защо не ми кажеш какво стана?
	— Аз просто си седях тук, гледах си моята работа, а онзи по-ниският приближи и постави още една бира на масата ми. Благодарих му и отказах, но той все пак седна — тя се сбърчи чело, но не даде по-подробни обяснения.
	— И? — насърчи я Дилън.
	— Опитах се да бъда учтива, но той не схвана намека. И реших да му дам да разбере, че не съм в настроение за компания. Нали ти е ясно, така, че да няма място за недоразумения.
	Не че това имаше значение, но от чисто любопитство, Дилън попита:
	— И какво му каза?
	Гримасата се разпростря чак до ъгълчетата на устата й.
	— Мисля, че казах: _Моля ви, разкарайте туловището си от моето сепаре._
	— Предполагам, че не е приел това много добре.
	— Не. После той наистина се вбеси, когато му подсказах, че има проблем с алкохола и че трябва да отиде на лечение.
	— И?
	— Мисля, че точно тогава ми предложи да се шибам.
	— И?
	— А аз му обясних, че предпочитам да се шибам сама, отколкото да ме шиба нисък мъж с малък пенис.
	Дилън изведнъж почувства адско главоболие, а окото го заболя още повече.
	— Уха.
	— Тогава той се пресегна през масата и се опита да ме сграбчи. Аз изкрещях, а онзи кльощавият сграбчи ниския и го измъкна от сепарето. Ако не беше той, не знам какво щеше да стане.
	Дилън знаеше. Емет вероятно щеше да я ступа преди някой да го спре. Дилън щеше да го върже като прасе само заради забавлението.
	— Значи той не те е докоснал?
	— Не.
	— Заплаши ли те с нещо като нож или счупена бутилка?
	— Не.
	Люис Пламър най-накрая влезе в бара и мина през тълпата, приближавайки към Дилън.
	— Някой да не те е ступал?
	— Да. Върви и прочети правата на Емет Барнс, после го обвини в нападение срещу полицай при утежняващи вината обстоятелства. Не намерих нищо в него, но и ти се увери, претърси го още веднъж.
	— Ами Хейдън?
	Дилън погледна към Хоуп.
	— Видя ли кой замахна пръв?
	— Ниският.
	— Хейдън може да си върви у дома.
	— Ще дойдеш ли в управлението? — попита Люис.
	— Не. Адам е у дома с гледачката, така че ще оправя документацията на сутринта.
	— До сутринта тогава — Люис вдигна ръка в едно съкратено сбогуване.
	Дилън гледаше как помощникът му изправя Емет на крака, после се обърна и се вгледа в лицето на Хоуп. Тя все още беше малко бледа, а очите — поизцъклени, но не изглеждаше прекалено разстроена от преживяването си в „Еленов рог“.
	— Искаш ли тази вечер да дойдеш в управлението и да дадеш показания или предпочиташ да дойдеш утре сутринта?
	— Просто искам да се прибера у дома.
	Някой включи отново джубокса, светлините отново бяха намалени, а помощник Пламър изведе Емет Барнс от бара. Беше десет часа, два часа преди времето за затваряне. Достатъчно за всички наоколо да обърнат по още няколко бири.
	— В състояние ли си да шофираш? — попита той Хоуп, когато гласът на Конуей Туити започна да се излива отново от джубокса.
	Тя се огледа и Дилън също я огледа. Втренчи се в еластичните й шорти и в спортния сутиен. Светлина от рекламата на Коорс* проблесна през бара и освети плоския й корем.
	[* Coors — марка бира. — Б.пр.]
	— Чакай да си взема белезниците от Бърли и ще те откарам у вас.
	— Благодаря, шерифе.
	— Дилън — напомни й той.
	— Дилън — и тогава се случи. За пръв път откак вкара малката си спортна кола в града, тя му се усмихна. Чувствените й устни си извиха нагоре и тя го порази с най-правилните зъби, които бе виждал откак напусна Ел Ей. Той реши, че облекчението след изпитанието сигурно я бе въодушевило. Повечето жени имаха склонността да стават наистина ревливи или наистина благодарни след подобно изпитание.
	Отзад някой постави гальовна длан върху ръката на Дилън, а той погледна през рамо и надолу в сенките, скрили очите на Дикси Хоу.
	— Ето ти шапката, Дилън.
	— Благодаря, Дикси — той приглади косата си назад и си наложи шапката.
	— Не тръгваш, нали?
	— Боя се, че трябва.
	— Не можеш ли да останеш за един билярд? Чух да казваш на Люис, че Адам е у вас с гледачката.
	— Не и тази вечер — той опита да изтръгне ръката си от хватката й, но тя стисна по-силно. Притисна едната си голяма гръд в ръката му, а той я познаваше достатъчно добре, за да разбере, че това не бе случайно. Познаваше Дикси откак се бе родил. Беше гадже на сестра й и я помнеше като кльощаво хлапе. Животът не се отнесе ласкаво към двете сестри Хоу и на него му беше криво заради това, заради начина, по който те израснаха, но не чувстваше нищо повече. — Трябва да заведа мис Спенсър до дома й.
	Дикси хвърли бърз поглед към Хоуп, после отново фокусира вниманието си върху Дилън.
	— Спомняш ли си предложението ми от онази вечер?
	Разбира се, че си спомняше. Не беше му се случвало много пъти някоя жена да приближи до него в разгара на бейзболен мач и директно да му предложи орален секс.
	— Когато поискаш — тя най-накрая отпусна хватката си и Дилън се освободи.
	— Лека нощ, Дикси — пожела й той и тръгна към бара преди тя да е успяла да го сграбчи отново. Хоуп го последва и докато той си сваляше бързо белезниците от китките на Хейдън, му се наложи да я слуша как изразява благодарността си към Хейдън заради неговата героична намеса.
	Доколкото това засягаше Дилън, тя го ласкаеше твърде много и прекаляваше със сантименталностите. Накара нещастния глупак да се изчерви и да започне да заеква, че удоволствието било изцяло негово — да му счупят носа заради нея. Хоуп бе в града от пет дни, той се среща с нея вече три пъти и тя не му се усмихна допреди пет минути. Сега вече май знаеше какво може да я накара да се усмихне. Само един удар в лицето.
	Когато излязоха от бара, хладният ветрец разхлаби къдриците руса коса от опашката на Хоуп и ги разпиля по гладките й бузи. Той сведе поглед от лицето към ръцете й и към най-отчетливите точки на сутиена й. Гърдите на Дилън се стегнаха, лявото му око запулсира и той извърна поглед.
	Помогна й да влезе в шерифския блейзър и по краткия път до „Тимбърлайн роуд“ той се чудеше що за жена, облечена само по шорти, може да влезе в един селяндурски бар и да провокира мъж като Емет.
	Някоя, която се мисли за много печена. За Терминатор.
	— Коя беше онази жена в бара? — попита тя, нарушавайки мълчанието.
	— В бара имаше няколко жени. Коя имаш предвид?
	— Русата. С голямата коса. Големите гърди.
	Той сбърчи вежди и намигна.
	— Дикси Хоу — отговори и докосна внимателно скулата си, точно под окото.
	— Тя гадже ли ти е?
	— Не — по дяволите, лицето му започна да се подува. — Защо искаш да знаеш?
	— Просто съм любопитна.
	Той я огледа, а светлината от вътрешната лампичка освети половината й лице. Опашката й беше малко раздърпана. Миришеше силно на бира.
	— Любопитстваш дали си имам гадже?
	— Не, любопитна съм за това какво ти е предложила.
	Той обърна блейзъра по „Тимбърлайн роуд“ и каза:
	— Е, това би било впечатляващо.
	— Обзалагам се, че мога да се досетя.
	Той се разсмя и вкара шевролета в тъмната й алея.
	— Може би просто искаше да си побъбри.
	— Да бе, може би на щръкналата слушалка?
	Той натисна рязко спирачката и ако колата вече не беше намалила достатъчно, тя щеше да изскочи през предното стъкло.
	— Какво?
	Тя се подпря на арматурното табло.
	— Може би иска да говори на…
	— Иисусе Христе! Чух те и първия път — той се втренчи в нея и внезапно си изясни всичко. Изцъклените й очи, свободните усмивки и вонята на бира, за която той предположи, че се е разляла върху нея. Облекчението изобщо не беше я предразположило към него.
	— Колко бири изпи?
	— Хъм? Е, обикновено не съм голяма пиячка, но тази вечер даваха две на цената на една.
	— Колко?
	— Трябва да съм изпила четири.
	— За колко часа?
	— Два — тя посегна към дръжката на вратата и излезе от колата преди той да успее да загаси мотора. — Вероятно трябваше да вечерям, преди да започна да пия — продължи тя докато пресичаше прашния двор.
	Дилън си хвърли шапката на дясната седалка и я последва. Къщата бе напълно тъмна. Никаква светлинка не се процеждаше в двора от верандата или от прозорците. Луната осигуряваше единственото осветление и грееше върху косата на Хоуп, превръщайки я в злато. Тя спря на върха на стълбите и погледна към входната си врата.
	— Къде ти е ключът? — попита той и застана зад нея.
	— Нямах намерение да се бавя, така че не включих никакви лампи — тя опипа в портмонето на кръста си и възкликна. — Доста е страшничко.
	Дилън откачи прожектора от служебния си колан и освети входната врата. Тя бе леко открехната.
	— Ти ли остави вратата отворена?
	Тя вдигна поглед и показа ключовете в ръката си.
	— Не, аз винаги заключвам като излизам.
	— Все още е заключена, така че вероятно просто не си я затворила докрай — той отстъпи назад и насочи светлината към прозорците и към предната част на къщата. Нямаше нищо счупено. — Остани тук. Връщам се след минута — той заобиколи къщата и освети прозорците. Провери задната врата, но тя беше заключена и като че ли всичко си беше наред. — Да, мисля, че просто не си затворила плътно вратата — заключи той, след като отново застана до нея.
	— Да, може би — тя бързо пристъпи зад него. — Първо ти.
	Той вече планираше да огледа къщата, но не беше планирал ръката й да виси като кука на колана му и тя да го блъска напред като човешки щит. Да, в живота на Дилън имаше моменти, когато той нямаше нищо против жените да използват тялото му, но те винаги бяха голи в подобни моменти. Не знаеше как да се чувства, когато го използваха като мишена, за да може Хоуп да изхвърчи като заек ако нещо удари първо него.
	Кокалчетата й смушкаха гърба му и го блъснаха напред. Той влезе в къщата и включи осветлението.
	— Нещо да не е наред?
	Тя се надигна на пръсти и гърдите й се притиснаха в гърба му докато тя поглеждаше над рамото му.
	— Не мисля — отвърна му досами лявото му ухо. Дъхът й стопли врата му и разгорещи кръвта му.
	— Боже мили!
	Тя се отпусна на пети и кокалчетата й отново го блъснаха напред. Завъртя го към трапезарията и той запали лампата. Стаята беше почистена и излъскана, а върху дългата маса се мъдреха лаптоп, принтер, скенер и факс. До компютъра имаше купчини книги, списания и вестници. Неща, от които според Дилън един писател се нуждаеше, но за да напише _какво_, ето това все още беше под въпрос.
	— Тук всичко ли е наред?
	Този път тя се облегна отдясно и надзърна над рамото му.
	— Да — кокалчетата й отново се забиха в гърба му и те се насочиха към кухнята. Както в трапезарията, и тук беше безупречно чисто. Тенджерите и тиганите, увиснали от закачалката, бяха излъскани, подът — лакиран и прозорците — измити. Всички мебели бяха поставени в къщата наскоро.
	Последния път, когато стоя в тази кухня, той бе заедно с ФБР. Те напъплиха жилището скоро след самоубийството на Хайръм и — прибраха почти всичко, което не беше заковано. Дилън се учуди какво ли щеше да си помисли Хоуп ако й кажеше, че когато намериха мъртвия Хайръм, намериха също и червени, пробити отдолу дамски гащички и волски камшик, увиснали от същата тази закачалка. Значението на тези предмети се изясни чак след като прегледаха снимките и видеозаписите, на които се бе заснел самият Хайръм Донъли.
	Тропотът от ботушите на Дилън и скърцането от спортните обувки на Хоуп директно зад него бяха единствените звуци, които ги съпровождаха по пътя им до задната врата. За нейно успокоение той провери отново; после влязоха в дневната. Когато той включи осветлението, тя отново се надигна на пръсти и отново се притисна в гърба му. Чист огън се изстреля право в слабините му и той премина от състояние на мекост до твърдост за по-малко от секунда. Учуди се какво ли щеше да направи тя ако плъзнеше ръка около кръста й и си пъхнеше езика дълбоко в гърлото й. Кръвта му пулсираше във вените и той се чудеше дали тя не би се сляла с него. Само ако му позволеше да докосне гърдите й и да я опипа между краката. Да вземе ръката й и да притисне дланта й в своята ерекция.
	— От тук всичко изглежда добре — заяви тя и се отпусна на пети. — Да се качим горе.
	Той знаеше, че трябваше да се отдалечи, да вдигне ръце във въздуха и да напусне района, но не можеше да се насили да направи това, което знаеше, че е правилно. _Още не._
	— Ти остани тук долу.
	— Не мислиш ли, че трябва да дойда с теб?
	Той погледна през рамо към вдигнатото й нагоре лице, на няколко инча от неговото. Погледът му се плъзна по гладкото й чело и по съвършените руси вежди над големите й, леко нефокусирани сини очи. Той изучи извивката на горната й устна и промълви малко над устата й:
	— Искаш ли да проверя леглото ти?
	— Да — отвърна тя и той за малко не получи удар. — А после погледни зад завесата към душа в банята. Не ми се иска Норман Бейтс* да ме намушка докато си вземам душ.
	[* Норман Бейтс — герой от романа „Психо“ на Робъртс Блок, изигран от актьора Антъни Пъркинс в едноименния филм на режисьора Алфред Хичкок от 1960 г. — Б.пр.]
	— Боже, остани тук — главата му се завъртя, той махна ръката й от колана си и се отдалечи. — Не мърдай от тук.
	Тръгна нагоре и бързо провери за неканени гости. Не можеше да каже защо, но се зарадва, когато видя, че тя не е избрала голямата спалня. Зарадва се, че тя не спи в същата стая, където стария Хайръм го бяха връзвали и шибали. Може би ако не беше видял видеозаписите, не беше видял лицата на онези невръстни момиченца, сега нямаше да вижда и позорните петна от спомените.
	Когато Дилън стигна до стаята, която тя си беше избрала за спалня, спря на място. По украсата си личеше, че това очевидно е жена, която живее сама. Всичко беше покрито с бяла дантела и пурпурни цветя, сякаш спеше в нещо като избуяла градина. Той сериозно се съмняваше, че брокерът, отдал имота под наем, е сложил тези неща в къщата.
	Затвори вратата, преди да започне да си я представя гола, върху бялото пухкаво одеяло, с разрошена коса, с разтворени устни, влажни от целувките му и с крака, преплетени с неговите. Тръгна по коридора към банята и погледна зад душ завесата както тя го помоли. Обърна се към огледалото над мивката и се вгледа в тъмночервеното петно под лявото си око. Центърът вече започваше да посинява. Докосна го и внимателно дръпна долния си клепач, за да погледне окото си.
	Макар че нямаше никакъв проблем да си представи Хоуп гола, не можеше да става и въпрос за някаква връзка. Тя беше красива и начинът, по който изпълваше еластичните шорти, сигурно беше грях, но на света имаше много красиви жени. Жени, които не заплашваха спокойния му живот и сигурността на сина му.
	Той не знаеше почти нищо за Хоуп, освен че тя притежаваше редкия талант да вбесява хората и, най-вероятно, бе излъгала за причината, поради която пристигна в Госпъл. Мис Хоуп Спенсър беше загадка, която той нямаше намерение да разгадава. Ако тя не се забъркваше в неприятности, можеше да си пази тайните от него и от всички останали. Точно както той възнамеряваше да пази своите — особено от нея.
	Тази вечер той видя другата страна на Хоуп. Тя беше по-отпусната, не толкова раздразнителна, по-достъпна. По-нежна. Пияна. И честно казано, той я предпочиташе пияна. Привличането му към нея бе чисто физическо и насочваше мислите му към страстни, изпотени сцени, които никога нямаше да се случат. Начинът, по който тялото му реагираше на нейното, не го безпокоеше. Караше го да се чувства неудобно, да, но това не означаваше, че той щеше да предприеме нещо по-нататък.
	Дилън излезе в коридора. Можеше да се обзаложи, че до сутринта всички щяха да знаят, че е закарал Хоуп до дома й. Най-вероятно бяха започнали да правят облози за това колко време ще остане. Дилън трябваше да внимава много къде си паркира пикапа и точно поради тази причина не беше го паркирал отдавна на подобни опасни места.
	Докато израстваше имаше репутация на буйно момче. Репутация, която си заслужаваше, но сега беше шерифът на този град. _Избраната власт._ Бащата на един малък син и вече не можеше да си позволи долни клюки или спекулации за сексуалния му живот. Имаше си свое собствено минало, което трябваше да бъде забравено, а и миналото на бившия шериф му тежеше като бреме на гърба. Понякога се чудеше дали гражданите на Госпъл не са наострили уши, не наблюдават внимателно и не го чакат да обърка нещата.
	Когато се върна долу, той намери Хоуп в кухнята. Завиваше в кърпа торба с лед.
	Беше с гръб към него; погледът му се плъзна по гърба й до извивката на сладкото й, покрито с шортите дупе. Може би Йона беше права. Може би MZBHAVN наистина носеше прашки.
	Тя се обърна и му се усмихна отново, а той усети стягане в гърдите.
	— Как е окото ти?
	Очевидно му беше време да се прибира.
	— Адски боли.
	Тя му подаде кърпата и той реши, че след като си е направила такъв труд за него, може да остане още минута-две.
	— Мисля, че това може да помогне.
	Дилън облегна задника си в плота и кръстоса крака.
	— Наистина си почистила добре това място. Изглежда красиво.
	Тя сви голите си рамене.
	— Трябваха ми няколко дни да се отърва от всичкия този прах и мръсотията.
	Той вдигна кърпата към окото си.
	— И от прилепите.
	— И от прилепите — тя кимна. — Шели ми разказа за кървавото петно. Ти познаваше ли покойния шериф Донъли?
	— Разбира се. Бях един от помощниците му.
	— Тогава знаеш защо се е самоубил?
	— Да.
	След като той не се впусна в подробности, тя го насърчи.
	— Ами… защо?
	Той прецени, че онова, което щеше да й каже, можеше да открие и ако сама се разровеше по-надълбоко.
	— Падаше си по извратения секс. Разни игрички с роб и господарка. Обичаше жените да се обличат в червена дантела и токчета и се записваше как го шибат с камшик по увисналия задник.
	— Странно, но не е нещо, заради което да се самоубиеш.
	— Ти не познаваш Хайръм — старият шериф беше истински безкомпромисен пазител на закона, корав задник. — Смяташ ли да напишеш статия за него?
	— Мисля за това — веждите й се събраха. — Обикновено не ми харесва да пиша за реални хора, но да. Може би. Ще ми помогнеш ли да се докопам до полицейския доклад?
	— Не мога да ти помогна за това. ФБР отговаряше за случая. Ние научихме за това в същия момент, когато научи и Хайръм. Но докато стигнем до тук, той вече беше мъртъв.
	Тя въздъхна.
	— Значи ще трябва да изпратя молба до федералните, позовавайки се на поправката за свободата на информацията, а това може да ми отнеме от няколко седмици до няколко месеца.
	Тя очевидно познаваше системата.
	— Обаждай се постоянно и не ги оставяй на мира — посъветва я той. Въпреки изявлението й, че обикновено не пише за реални хора, той нямаше нищо против вниманието й да бъде отвлечено към тази стара история. Така тя нямаше да души наоколо и да напише за нещо по-ново. Покойният шериф все още беше любима тема в района и ако хората в града откриеха, че тя пише история за Хайръм, щяха да се наредят на опашка и да й говорят докато изпадне в кома. — Можеш да поразпиташ наоколо. Да събереш информация от хората, които познаваха Хайръм.
	— Не мисля, че хората ще искат да говорят с мен. Не са особено дружелюбни.
	— Дай им още една възможност. Вероятно ще ти помогнат.
	— Ами ти?
	— Ще направя каквото мога — предложи услугите си той, а после реши, че е време да смени напълно темата. — Я ми кажи нещо — съществува ли мистър Спенсър?
	Хоуп наведе глава на една страна и огледа високия каубой, застанал в кухнята й. Лявото му око бе започнало да се подува, а едва набола брада потъмняваше брадичката и челюстта му. Около него сякаш блестеше някакъв ореол и тя се учуди дали това е игра на светлината или е от бирата. Чувстваше се добре и свободна и беше достатъчно голяма, за да разбере, че си е пийнала повече отколкото можеше да носи. Беше фиркана, добре, но не чак толкова пияна, че стаята да започне да се върти или пък да хукне да повръща в тоалетната. Фиркана само колкото да й е хубаво. _Като в сън_, където всички проблеми отстъпват назад и където един едър, силен мъж спасява положението, разтървава побойниците и оглежда къщата й вместо нея. Един красив каубой, застанал в кухнята й, й предлагаше помощ за една история, която можеше да напише. Това изобщо не изглеждаше реално.
	— Има — отговори най-накрая тя. — Но напоследък той е нечий друг мистър Спенсър.
	— Колко време беше омъжена?
	Отговорът на този въпрос беше лесен.
	— Седем години.
	— Доста време — той вдигна кърпата от окото си. — И какво стана?
	Тя опря рамо в хладилника и се замисли за следващия отговор, който не беше толкова лесен.
	— Намери си друга, която му харесваше повече.
	— По-млада?
	Тя беше пияна, но не чак толкова.
	— Не, не по-млада. Дори не е чак толкова интересно. Просто старото клише за доктора, който има връзка със сестрата си — излъга тя, защото лъжата бе далеч по-лесна от истината.
	Устните му се изкривиха в кисела усмивка, която й се стори леко неустоима.
	— Не би могла да е по-красива от теб.
	_Добре де, повече от леко неустоима._
	— Всъщност тя има големи зъби.
	Другата страна на устните му се плъзна нагоре и цялото му лице грейна в усмивка.
	— Мразя това у жените.
	Колкото повече говореше, толкова повече тя го харесваше.
	— И огромен задник — допълни тя.
	— И това мразя.
	— Последния път, когато я видях, си беше направила големи гърди, че да й пасват на задника.
	Той не каза нищо. Просто продължи да се усмихва.
	— О, да, забравих за твоето гадже от „Еленов рог“.
	— Казах ти, че Дикси не ми е гадже, но със сигурност мога да гарантирам, че не е пълна с торби силикон.
	— Откъде знаеш?
	— Защото по-голямата й сестра, Ким, ми _беше_ гадже в гимназията. Те имат еднакви фигури.
	— Ким не е ли момичето, което избягало с някакъв тираджия веднага след дипломирането?
	Той сбърчи чело и притисна кърпата към очите си.
	— Откъде знаеш за това?
	— Шели ми каза.
	— Да, ясно.
	— Ако ти е била гадже, защо е избягала с тираджията?
	— Защото — продължи той, след като остави кърпата върху плота и се изправи — Ким си мислеше само за брак, а аз си имах планове, които не включваха окачване на разтегателна хартия в гражданското и отговор _Да_.
	— Какви планове?
	— Да се пръждосам възможно по-далеч от този град — той сви рамене. — Да видя света.
	— Но си се върнал.
	— Да, май че не харесах онова, което видях.
	— Чудя се за нещо още откак съм дошла тук — тя погледна в дълбоките му зелени очи, обградени от гъсти мигли; скулата под лявото се беше подула малко повече. — Какво е когато няколко жени в този град са влюбени в теб?
	Той поклати глава и пристъпи напред.
	— Скъпа, разбрала си всичко погрешно — заяви той и спря директно пред нея. — Просто случайно съм свободен и си имам работа. Това ме превръща в първостепенна цел за жените, които искат да се омъжат. Това е всичко.
	Не, това не беше _всичко_. Той също така бе каубой висок почти два метра с корави мускули и леко несъвършена усмивка, от която само изглеждаше още по-съвършен. Косата му винаги беше малко разрошена заради навика му да я реше с пръсти, а пък докато вървеше след него преди малко, тя забеляза, че има много готин задник. Но имаше и нещо повече от физическото съвършенство и то се криеше в подхода му към жената, как я гледа, как говори с нея, как фокусира цялото си мъжко внимание директно върху нея. Как небрежно наричаше всяка жена в града _скъпа_ и все пак това звучеше толкова лично.
	— Ледът помогна ли ти на окото? — попита тя.
	— Не, да имаш някакви други идеи?
	— Може да ми е останала някоя замразена пържола.
	— Не мисля, че е добра идея.
	Хоуп притисна пръст към устните си, после докосна леко синината му.
	— А това как е?
	Той поклати глава и погледът му се плъзна към устата й.
	— Боя се, че и това няма да свърши работа.
	Тя постави ръце върху гърдите му, надигна се и целуна нежно ъгълчето на окото му.
	— Така по-добре ли е?
	Думата _не_ бе прошепната покрай бузата й и сетивата на Хоуп се разсеяха напълно, само за да се прегрупират отново и да се концентрират върху мястото, където го докосваше. Бузата и ръцете й горяха и това усещане се разпростря като огън по цялото й тяло. Тя замръзна, знаейки, че трябва да го отблъсне, но неспособна да се отдръпне от топлината на едрото му, солидно тяло. Застанала така, толкова близо до него, бе все едно да влезе на топло от студа навън. Все едно да доближиш премръзналите си ръце до огъня.
	— Дилън — промълви тя, а той реагира като обърна глава и покри устата й със своята. Целувката изобщо не получи възможност да започне бавно и сладко. В мига, в който устните им се докоснаха, тя се превърна в упражнение по широко отваряне на уста и яростно мушкане на езици. Той хвана лицето й и, опрял гръб в хладилника, я притисна до себе си. Хлъзгавият му език галеше нейния и той всмукваше леко в устата й. Беше много вкусен, като нещо изплъзващо се, което тя не можеше да определи точно. Като нещо, което не бе имала много отдавна, но до този момент изобщо не бе осъзнавала, че й липсва отчаяно.
	Тя прокара ръце по гърдите му, усети как твърдите му мускули се събират и се извиват под ризата му. Изстена дълбоко от гърлото си и дланта й се сключи върху звездата върху джоба на гърдите му. Той обръщаше пълно внимание на всеки сантиметър от устата й. Тя дишаше въздуха от дробовете му и поемаше миризмата му през носа си. Той отиваше право в главата й като чист кислород. Накара я да стане лекомислена, замаяна и да пъшка за още.
	Хоуп плъзна свободната си ръка надолу по гърдите му, до плоския му корем. Той си пое въздух и пръстите й се забиха в памучния плат на ризата му. Тя я издърпа от колана на дънките му, но Дилън сграбчи китките й и ги прикова към хладилника докато правеше любов с устата й. Езикът му се плъзгаше навътре и навън, горещ и хлъзгав. Устата й залепна в неговата. Тя искаше _още_. Искаше _всичко_. Всичките страстни докосвания и свирепото желание, което й липсваше от толкова време. Искаше да го усети между алчните си ръце и се бореше да ги освободи. Но когато най-после я пусна, той приключи целувката и отстъпи назад, където тя не можеше да го стигне.
	Дишането му беше накъсано; очите му я изяждаха цялата. _Желаеше я._ Желаеше я толкова, колкото и тя го желаеше. Усещаше как клепачите й натежават докато се взираше в него, тялото я болеше, реагирайки на цялото това огромно желание и нужда, които се върнаха при нея. Но той се обърна и се отдалечи.
	Тръгна към вратата на кухнята и спря.
	— Хоуп?
	Тя погледна огромния му гръб и косата в кестеняво и златно на темето му. Отвори уста, но от там не излезе никакъв звук.
	— Стой надалеч от „Еленов рог“ — предупреди я той и изчезна.


>	6
>	Сатаната, фотографиран в градче в пустошта

	В девет часа на следващата сутрин Хоуп приключи с грубата чернова на историята си за извънземни. Помисли си, че въведението е малко неясно и изчака чак до третия абзац, за да направи прехода си, но в крайна сметка реши, че историята се оформя добре.
	Беше създала едно градче в пустошта, населено с извънземни корабокрушенци, които се дегизираха, за да минат за нормални ежедневни чудаци. В действителност те прекарваха времето докато чакаха своя кораб-майка, мамейки туристите и печелейки от тях на своята лотария със залози.
	Тя работеше по статията от зори, когато се събуди с очертанията й, вече написани в главата си, която я цепеше отвратително. Глътна няколко обезболяващи с кафе и все още не беше си взела душ. Косата й бе навита върху главата и се държеше така, забодена с две химикалки. Все още бе облечена с кравешката си пижама и с чифт мърляви чорапи. Усещаше, че мирише лошо, но не беше толкова глупава, че да спре точно когато й беше потръгнало. Докато работеше тя никога не вдигаше телефона и само бушуващ в къщата пожар би могъл да я накара да отвори входната врата.
	Изпрати имейл на Уолтър с идеята за новата си статия. На него страшно му хареса, но искаше и снимки, придружаващи историята. Достоверни снимки. Което означаваше, че Хоуп трябваше да извади своята „Минолта“ и да щракне няколко кадъра от пустошта. По-късно щеше да ги сканира в компютъра и щеше да насложи подобия на извънземни, облечени като местни граждани. Това щеше да отнеме време, но не беше невъзможно. И със сигурност не беше толкова трудно, колкото когато направи онази метаморфоза с Мики, Вълшебния Елф, така че да докара разумна прилика с принц Чарлз.
	Към девет и трийсет Хоуп най-накрая реши да си отдъхне. Когато телефонът звънна, тя вдигна слушалката. Обаждаше се Хейзъл Ейвъри от офиса на шерифа и искаше да разбере кога планира да намине и да попълни показанията си като жертва на инцидента. Хоуп се огледа и помоли жената да й даде един час.
	Не беше забравила, че трябва да отиде до управлението. По-скоро това бе сред нещата, които искаше да забрави. Искаше й се да забрави цялата вечер, започвайки от момента, когато кракът й стъпи в „Еленов рог“, до момента, когато Дилън Тейбър излезе през вратата й.
	Хоуп съхрани написаното и направи копие на историята си за извънземните. Е, може би не искаше да забрави цялата вечер, но определено трябваше да си тръгне от бара, след като чу за лотарията с хората от равнината и преди Емет Барнс да пльосне жалкия си задник в сепарето й. Проблемите й започнаха веднага щом вдигна поглед от салфетките, върху които пишеше, и видя ухилената му физиономия, която сякаш й казваше: _Искаш ли да ме опознаеш?_
	Не, призна пред себе си тя, те започнаха още в минутата, в която започна да си поръчва бирите. Ако не беше вълнението й за историята с извънземните, щеше да обърне повече внимание на това как й действа алкохолът. Ако не беше се нафиркала с тази бира, вероятно щеше да се справи с Емет. Със сигурност щеше да премълчи коментара си за дребните мъже и малките пениси.
	Хоуп съблече дрехите си и влезе под душа. Ако не беше пиянската разгорещеност, вероятно щеше да си държи ръцете и устата далеч от шерифа.
	Пусна топлата вода да потече върху нея и не знаеше коя среща бе по-лоша — онази с Емет или онази с Дилън. Едната си беше страшна. Другата — унизителна. Тя не беше права за Дилън. Той не я желаеше така, както тя желаеше него. Не искаше да се вмъкне в леглото й. Искаше да си отиде и точно това направи. Тя го гледаше как излиза през вратата и все още усещаше вкуса му върху устните си.
	_Стой надалеч от „Еленов рог“_, предупреди я той. Никакви думи на съжаление. Никакво _Боже, как не ми се ще да тръгвам_. Никакво неубедително извинение. _Нищо._
	Хоуп си изми косата, после излезе изпод душа. Отдавна кожата й не беше пламвала заради някой мъж. Мина много време откак не беше допускала някой мъж достатъчно близо до себе си, че да усети топлото му притегляне надолу в коремната си кухина. Отдавна искаше да усети едно едро топло тяло до своето.
	Хоуп не вярваше в секса без любов. Беше го правила в колежа. Сега бе на трийсет и пет и знаеше, че няма такова нещо като необвързващ секс. Ако сексът беше необвързващ, нямаше да си толкова наранена и празна на сутринта. И нямаше нищо по-тъжно или по-самотно от сутринта след преспиване _за една вечер_. Никаква по-голяма заблуда от това една жена да си казва, че е било само чукане, че не е имало значение.
	Но сексът с любов изискваше връзка. А връзката изискваше усилия. Изискваше доверие и докато не беше сигурна, че й е време да опита отново, тя не можеше да си позволи да допусне някого близо до себе си. Съзнателно знаеше, че повечето мъже не изневеряват и не създават деца с най-добрите приятелки на съпругите си, но да знаеш нещо в главата си и да го знаеш в сърцето си бяха две напълно различни неща.
	Беше почти невъзможно да затвори устата на мрачния коментатор в душата си. Критикът, който надзърташе от очите й и виждаше слабостите, скрити дълбоко в тялото й.
	Още от началото на пубертета Хоуп страдаше от ендометриоза* и през пролетта на първата й година в колежа симптомите станаха толкова сериозни, че не й остана друг избор, освен операция. На двадесет и една годишна възраст Хоуп се подложи на пълна хистеректомия, която я освободи от ужасните болки. Тя бе свободна да се наслаждава на живота. Свободна да се наслаждава на връзките с мъже. Вече не можеше да има и собствени деца, но загубата на възможността за създаване на потомство не я обезкуражи. Винаги си мислеше, че когато му дойде времето, ще може да си осинови дете, което има нужда от нея. Липсата на матка дори не я накара да се почувства по-малко жена от всяка друга жена.
	[* Ендометриоза — заболяване, при което тъкан от вътрешната обвивка на матката (ендомегриумът, от endo — вътре, и metra — матка) се установява извън матката, обикновено в други органи в областта на таза. Това може да доведе до проблеми, на първо място болки и безплодие. — Б.пр.]
	До деня, в който съпругът й й сервира документите за развода и тя научи, че е станал баща на дете от друга жена. Новината я повали на земята и срина самочувствието й. Сега не беше сигурна в нищо, а най-малко от всичко къде й е мястото на този свят.
	Хоуп се избърса и оправи косата си. Преди три години си мислеше, че се оправя добре в живота. Мислеше, че се е съвзела. Започна отново кариерата си, вземайки половината от парите на Блейн и любимото му порше. Но не се оправяше с нищо. Просто избягваше да се вглежда в нещата. Не се беше съвзела, просто действаше от най-ниската възможна позиция, за да не може никой да я срита отново по задника и да я събори.
	Снощи тя отново си позволи да изпита страст.
	Позволи й да сгорещи кръвта й и да подразни кожата й. Влезе в спалнята и отвори вратите на дрешника. Е, може би _позволи_ не беше точната дума. Твърде пасивна. След като той я целуна, нямаше никакво _позволение_. Никаква мисъл за позволение, само за _действие_. След като усети притискането на устните му, твърдите му гърди под дланите си, желанието я обзе напълно. За пръв път от години насам тя не избяга от него. Остана в неговата топлота, усещайки, че тя я сгорещява с нежността на грейка. В един момент трябваше да спре. _Трябваше._ Разбира се, че трябваше, но той я спря, сякаш правеше най-лесното нещо в живота си. После, без да погледне назад, той излезе от къщата й и точно сега Дилън бе последният човек на света, когото искаше да види. Може би утре щеше да е готова да се изправи пред него. Или другата седмица.
	В такъв малък град единственият начин да го избегне бе да се заключи в къщата си, но тя нямаше да го направи поради две основателни причини. Първо, нуждаеше се от помощта му, за да получи старите полицейски документи, и второ, нямаше да му даде основание да смята, че е размислила за предишната вечер.
	Докато Хоуп претърсваше дрешника си, си каза, че не търси съвършеното облекло, за да накара шерифа да чезне от мъка. Спря се върху нещо, което би описала като сблъсък на градско момиче със селско чедо. Облече къса тюркоазна пола, тюркоазна копринена блузка без ръкави и своите тюркоазни ботушки „Тони Лама“.
	Докато тръгне към шерифския офис гримът й изглеждаше напълно естествен, косата й доби обем, а крайчетата й се разпериха леко, така че не се нуждаеше нито от къдрене, нито от лак за коса.
	Шерифският офис на Пърл каунти се намираше на ъгъла между „Мърси“ и „Мейн“ и освен витрината, рекламираща „Щракни и снимай — Снимки за час“, сградата заемаше цялата улица. Отвън каменната сграда бе очукана от времето, а прозорците отзад бяха покрити с метални решетки. От източната страна се простираше нов паркинг, а вътре сградата бе изцяло модернизирана. Миришеше на прясна боя и нови килими, а слънчевата светлина се изливаше през широките прозорци.
	Една помощничка, облечена в бежова блуза със златна звезда, зашита над лявата й гръд, вдигна поглед от компютъра си, когато Хоуп приближи до информационното бюро. Насочи я към двойни стъклени врати с огромна златна звезда по средата и надпис: „Шериф Дилън Тейбър“ отдолу. В офиса имаше още една жена, облечена точно като първата. Косата й беше накъдрена твърде стегнато, а табелката с името „Хейзъл Ейвъри“ се мъдреше под един пластмасов Иисус. Бюрото й бе поставено в средата на стаята, директно срещу коридора. Хоуп се учуди дали и тя, като свети Петър, не защитава коридора от езическо нашествие.
	— Вие трябва да сте Хоуп Спенсър — подхвърли небрежно Хейзъл, когато Хоуп приближи до нея. — Ейда ми разказа за ботушите ви.
	Хоуп погледна към краката си.
	— Взех ги от един магазин за каубойски дрехи в Малибу.
	— Аха — Хейзъл защипа химикалката си за един плик и стана. — Елате с мен, моля.
	Хоуп последва Хейзъл по коридора до първата стая вляво. Директно през коридора се намираше шерифският офис. Солидната дървена врата зееше полуотворена, а името на Дилън бе изписано в черно със златни ръбчета. Хоуп усети в корема си изненадващ трепет и прикова поглед в двете гънки върху гърба на колосаната риза на Хейзъл.
	След като влязоха в стаята жената даде инструкции на Хоуп как да попълни жалбата и й нареди да опише събитията възможно най-подробно. Хоуп седна зад почистеното бюро и огледа формуляра пред себе си. Имаше някои събития от предишната вечер, които бяха малко мъгляви. И други, за които искаше да забрави.
	— Ако имате някакви въпроси, ще ви отговоря — после Хейзъл допълни точно преди да излезе: — Така че не безпокойте повече шерифа със своята секси поличка.
	_Секси поличка?_ Хоуп се учуди дали секси поличка има нещо общо със _за нула време_ и просто беше обида към дрехите й. Тя поклати глава и седна. Какво точно си мислеше Хейзъл, какво би могла да направи тя според нея?
	Тя попълни името си, адреса и датата, после наведе глава над папката пред себе си, вдигна поглед към полуотворената врата от другата страна на коридора и успя да види половин бюро в хромово и черно, половин телефон и половин компютър. Вниманието й се фокусира върху големите ръце с дълги пръсти, подскачащи по клавиатурата. Същите големи ръце, които се увиха около китките й и ги приковаха от двете страни на главата й. Тя зърна бежовите маншети и парченце от черната кожена каишка на часовника му. Той посегна за химикалка, отпусна ръка върху бюрото и с мъка надраска нещо с разкривен почерк.
	Дилън беше левичар. Вдигна телефонната слушалка и почука с химикалката по бюрото. Тя чуваше приглушения тембър на гласа му и удоволствието в гърления му смях.
	Хоуп насочи вниманието си към формуляра пред нея и се концентрира върху всичко, което се случи в „Еленов рог“. Спомни си как влезе, поръча си бира и започна да подслушва. Беше толкова развълнувана от идеята за новата статия, че времето просто летеше. Емет Барнс настоя да я черпи и не приемаше _не_ за отговор. Стана неприятен. Тя стана устата. После започна боят и тя скочи върху масата, за да се отстрани от схватката. Следващото нещо, което си спомняше, бе как Дилън се втурна в бара като гняв Божи и получи удар в лицето. Спомни си как той нанесе два бързи прави на Емет и го събори на земята. После отиде до нея и й помогна да слезе от масата.
	Погледът й се върна към стаята от другата страна на коридора и към потропващата химикалка. Той докосваше голия й корем с тези пръсти. Докосна я и я попита дали е добре и за пръв път от много време насам тя си спомни какво е да се почувстваш _защитена от мъж_. Но това не беше нещо истинско. Тя беше пияна, а той просто си вършеше работата.
	Тя се подписа със замах в долния край на листа и излезе от стаята. Подаде папката на Хейзъл и видя как тя я прочита отгоре-отгоре.
	— Бог да ни е на помощ — въздъхна Хейзъл и я затвори. — Ако прокурорът се нуждае от още нещо, той ще се свърже с вас.
	Хоуп погледна към празния коридор за последен път, преди да излезе. Без да се обръща повече, тя мина покрай бюрото за информация и излезе през входната врата. Но докато вървеше по тротоара и заобикаляше към паркинга, се почувства някак си захвърлена. Очакваше… _какво_? Приятелски разговор? Повторение на предишната нощ? _Нещо._
	Една врата на сградата се отвори и тя погледна през рамо. Дилън стоеше на стълбите, насочил поглед към служебния си колан, закопчан на кръста му. Без да откъсва очи от него Хоуп пъхна ключа си в ключалката на колата и продължи да наблюдава как Дилън слиза по бетонните стълби и как дългите му крака скъсяват дистанцията помежду им. Той закопча нещо като микрофон върху пагона на дясното си рамо. Отново насочи цялото си внимание към оправянето на колана и не я забеляза. Тя не можеше да види лицето му заради сянката, хвърлена от черния му стетсън, но изглеждаше долу-горе така, както когато го видя за пръв път. Кафявата му служебна риза с постоянните гънки над плоския му корем и по гърдите. Звезда на единия джоб, табелка с името — на другия. Онзи кафяв панталон с тъмнокафяви лампази отстрани. Хоуп никога не си беше падала много по мъже в униформа, но трябваше да признае, че на Дилън му отиваше. Но пък и дънките му отиваха.
	Стомахът й отново произведе онзи странен малък трепет и тя се сети, че е забравила да се нахрани. Работи и не закуси. Плюс това изпи цяла кана кафе. Хоуп отвори вратата на колата и той сигурно чу това, защото най-накрая вдигна поглед.
	Спря до бронята и я изгледа изпод шапката си. Окото му беше подуто и посиняло.
	— Хей, как се чувстваш днес? — попита той.
	— Аз съм добре, но ти не изглеждаш чак толкова.
	— Трябва да видиш Емет.
	— Много ли е зле?
	— Получи каквото си заслужаваше — Дилън тръгна към нея, приближавайки съвсем, докато накрая ги разделяше само вратата. Този мъж изглежда не познаваше правилата за личното пространство. — Изненадан съм да те видя преди пладне — отбеляза той.
	Хоуп се вгледа в зелените му очи, втренчени в нея. Беше малко объркващо да се превърне във фокус на този съсредоточен поглед и тя обви ръце около рамката на вратата.
	— Защо, заради работата ми?
	— Не, заради махмурлука ти.
	— Не бях чак толкова пияна — но когато той просто продължи да се взира в нея, тя сви рамене и призна: — Е, може би малко, но ще трябва да ме опеят в порцеланова гробница, преди да получа махмурлук.
	— Късметлийка — той повдигна стетсъна си с върха на показалеца. — Върху какво работиш днес? Върху твоята статия за флората и фауната за списание „Северозапад“?
	— Всъщност днес следобед ще направя малко снимки из района.
	Погледът му се плъзна към предницата на блузата й, поставена като в рамка от прозореца на колата.
	— Облечена така?
	Той постави ръце до нейните върху рамката на вратата и вдигна бавно очи към лицето й.
	— Къде ще снимаш?
	— Не съм много сигурна. Защо?
	— ’Щото не искам да получа още някое обаждане като снощното.
	— Да не би да казваш, че снощи вината е била моя?
	— Не. Казвам, че имаш талант да си навличаш неприятности и може би известно време трябва да си стоиш по-близо до дома — дланите му докоснаха нейните и тя усети докосването му близо до лактите си.
	Поизправи се и се опита да прогони усещането.
	— Сигурно не си мислиш, че можеш да ми казваш какво да правя.
	— А може би ти трябва да направиш нещо за тази голяма уста — той се наведе по-наблизо. — Никога не съм казвал това на жена и е само едно мнение — той спря и тя си помисли, че може би ще я целуне, но той не го направи. — Може би е хубаво да се замислиш дали да не станеш алкохоличка. Много си по-готина като си фиркана.
	— Благодаря, шерифе. Но в бъдеще, когато ми потрябва твоето мнение, ще те помоля да ми го дадеш.
	— Наистина ли? — вяла, злобна усмивка изкриви устните му. — Скъпа, по щръкналия телефон ли ще ме помолиш или да си правя други планове?
	Хоуп усети как веждите й се събират. Тази фраза бе не само обидна, но и детинска. Не беше я чувала от колежа, когато тя и нейните приятелки си говореха за орален секс. Тя отвори уста да му каже, че трябва да порасне, да му каже, че истинските мъже не говорят така на жените; после си спомни до последната подробност в разговора им от снощи за цицестата блондинка в „Еленов рог“.
	Тя изпъшка продължително наум и се качи бързо в колата си.
	— Трябва да си направиш други планове — извика тя и се опита да затвори вратата.
	Дилън с лекота я задържа отворена.
	— За всеки случай, искаш ли да ти дам номера си?
	Тя дръпна силно и той най-накрая я пусна. Без да каже и дума, тя запали поршето и включи на задна. Вече имаше номера му и той беше 666.


	Хоуп спря поршето на паркинга зад обществената библиотека на Госпъл. От доста време не беше описвала реални събития, но първото нещо, с което винаги обичаше да започне, бяха старите вестникарски статии. Нямаше да й навреди да провери какво има в библиотеката за покойния шериф Донъли. Шели изглежда се колебаеше да говори за Хайръм, а Хоуп не познаваше никого другиго в града — освен Дилън. Нямаше начин да го помоли за нещо. Не и сега. Не искаше да се приближава дори на миля, да не говорим по-наблизо, до него. Не и след като я посъветва да стане алкохоличка. И особено след това унижение, което си причини сама снощи. Бузите й все още пламваха щом си спомнеше какво каза, което винаги бе най-големият й проблем с пиячката, ето защо се отцепваше рядко. Мислеше, че е забавна и трезва.
	Ако искаше информация, трябваше да разчита предимно на документите от ФБР. Можеше да отнеме известно време докато те се съгласят, а тя дори и не беше сигурна дали иска да пише такава спонтанна статия. Имаше много работа без никакви гаранции и дори ако решеше да я напише, не знаеше коя гледна точка да използва — дали можеше да я представи малко по-тенденциозно, като за публикация в „Time“ или в „People“. Но колкото повече неща откриваше за стария шериф, толкова повече се заинтригуваше. Как се е оставил да го хванат? И точно колко пари е откраднал? Снощи Дилън спомена нещо за видеозаписи. Дали те са обикаляли из града? Какво бе записано на тях и кой ги беше гледал?
	Сградата на библиотеката беше долу-горе с размерите на две двойни каравани, опрени една до друга, а компактните прозорци пропускаха много малко естествена светлина. Вътре беше претъпкана с лавици и маси, а предното бюро бе отрупано с книги. Реджина Кладис стоеше зад бюрото, а бялата й коса се виреше като съвършен купол върху облата й глава. Тя огледа няколко стари книги, вдигайки ги близо до лицето си, после смъкна на носа си очилата с лупи, дебели като стъкло от бутилка кока-кола, и обърна глава да огледа кориците с периферното си зрение.
	— Измийте си ръцете, преди да ги разтворите — предупреди тя три момчета и отново вдигна очилата си. — Не искам повече черни палци по страниците.
	Хоуп изчака докато момчетата си тръгнат с книгите си, преди да се приближи до бюрото. Вгледа се в огромните, леко нефокусирани кафяви очи на библиотекарката и забеляза, че ирисите на Реджина са големи и замъглени. Хоуп прецени, че жената е сляпа, поне според законовите норми.
	— Здравейте — започна тя. — Нуждая се от малко информация и се надявах, че можете да ми помогнете.
	— Зависи. Не мога да давам материали от библиотеката на някой, който не е жител на Пърл Каунти поне от шест месеца.
	Хоуп очакваше нещо такова.
	— Не искам да вземам материали от библиотеката. Искам да прочета местните новини отпреди пет години.
	— Какво по-специално ви интересува?
	Хоуп не беше сигурна как ще реагира градът, когато някой външен човек започне да си вре носа в неговите работи, така че си пое дълбоко дъх и скочи направо в дълбокото.
	— Всичко, свързано с покойния шериф Донъли.
	Реджина премигна, смъкна очилата на върха на носа си, после обърна глава и се втренчи в Хоуп.
	— Ти ли си онази жена от Калифорния дето живее в старата къща на Мини?
	Подобна щателна проверка беше доста изнервяща и Хоуп положи доста усилия, за да не отстъпи.
	— _Мини?_
	— Мини Донъли. Тя беше омъжена за този негодник Хайръм цели двайсет и пет години преди Господ да я повика при себе си.
	— Как почина мисис Донъли?
	— Рак. На матката. Някои говорят, че Хайръм е превъртял точно от това, но мен ако питаш, той винаги си е бил перверзен. В трети клас се опита да ме обара по задника.
	Хоуп реши, че вече не трябва да се чуди ако хората искат да разговарят с нея.
	Реджина вдигна отново очилата си.
	— И какво искаш от вестниците?
	— Мисля да напиша статия за стария шериф.
	— Публикувала ли си нещо досега?
	— Доста малко от моите статии са се появявали в списанията — отговори Хоуп, което си беше самата истина, но от доста време насам не беше пускала нищо в известните издания.
	Реджина се усмихна и очите й станаха още по-големи, ако това изобщо беше възможно.
	— Аз също пиша. Предимно поезия. Може да я прегледаш.
	Хоуп изпъшка вътре в себе си.
	— Не разбирам нищо от поезия.
	— О, няма проблеми. Написах и един разказ за моя котарак Джинкс. Той може да пее заедно с Том Джоунс в песента „Какво ново, котенце?“
	Тихото пъшкане на Хоуп се превърна в спазъм в гърлото.
	— Какво говорите!
	— Вярно е, наистина може — Реджина се обърна към шкафа зад нея. Взе един ключ от гумената връзка, завързана около китката й и, опипвайки ключалката, отвори едно чекмедже. — Да видим — започна тя и вдигна очилата върху главата си. — Това трябва да е било през август деветдесет и пета — тя завря лице в чекмеджето и огледа отблизо няколко малки бели кутийки. После се изправи и подаде на Хоуп две ролки с микрофилми. — Прожекционният апарат е ей там — обясни тя и посочи към отсрещната стена. — Копията са по десет цента парчето. Ще се нуждаеш ли от помощ с апарата?
	Хоуп поклати глава, но после осъзна, че Реджина вероятно не я вижда.
	— Не, благодаря. Имам доста опит с тези неща.
	На Хоуп й трябваше по-малко от час да копира вестникарските статии. Не си направи труда да ги чете заради зърнестия екран на проектора. По-скоро ги преглеждаше отгоре-отгоре и от малкото, което видя, й се стори, че покойният шериф е членувал в няколко фетиш клуба, които бе открил в Интернет. За няколко години той бе злоупотребил със седемдесет хиляди долара, за да се среща с други членове. Беше се срещал с тях в Сан Франциско, Портланд и Сиатъл, а накрая започнал да харесва по-млади и по-скъпи момиченца. През последната година от живота си станал толкова небрежен, че платил на няколко от тях да дойдат в къщата му. Онова, което се стори най-изненадващо на Хоуп, бе, че въпреки цялата му безразсъдност, никой в града не бе научил нищо чак до смъртта му. Дали това беше вярно?
	Едно име, което привличаше вниманието й винаги, когато се появяваше върху замъгления екран, бе името на Дилън. Винаги цитираха думите му: „ФБР разследва случая. Засега аз нямам информация.“ За късмет на репортерите другите помощници не бяха толкова мълчаливи.
	Когато Хоуп приключи, тя събра своите ксерокопия и върна микрофилма. Минаваше пладне докато стигне до „Тимбърлайнроуд“, но не остана у дома си и две минути, когато звънецът звънна. Беше нейната съседка, Шели, и имаше нещо наум.
	— Знаеш ли — започна Шели, — отдавна не съм имала съседи и се надявах да станем приятелки.
	Хоуп погледна към Шели, застанала на верандата, навела глава на една страна, с няколко палави слънчеви лъча, превърнали косата й в чиста мед. Тя нямаше представа защо е разстроена съседката й.
	— Ние сме — обади се тя, макар да не мислеше, че един обяд превръща автоматично хората в приятели.
	— Тогава защо Дилън трябваше да ми разказва какво ти се е случило в „Еленов рог“?
	— Нямах време да ти кажа — отговори Хоуп, макар че се чудеше дали Шели наистина търси приятелство или просто иска да получи информация за това какво е станало снощи. — Ти кога разговаря с Дилън?
	— Сутринта, когато той остави Адам. Има голяма синина. Емет Барнс е страшен тип и наистина е можел да те нарани.
	— Знам, но един мъж на име Хейдън Дийн се намеси. Ако не беше той, Емет щеше да ме удари.
	— Вероятно, но тези Дийн не са по стока, повярвай ми.
	— Наистина ли? А аз се канех да открия къде живее Хейдън и да проверя как се чувства днес.
	Шели поклати глава.
	— Стой надалеч от тези хора. Мисля, че на Хейдън му има нещо — тя надигна едната си червена вежда. — Ако разбираш какво имам предвид.
	Хоуп се усмихна и вече не й пукаше дали Шели иска приятелство или информация. Толкова отдавна не беше клюкарствала с някоя друга жена, че бе забравила колко й липсва това.
	— Искаш ли да влезеш? Ще пийнеш едно диетично пепси.
	— Диетично? Изглеждам ли така, сякаш имам нужда от диета? — попита съседката, която изглеждаше така, че сигурно й се налагаше да легне, за да си затвори ципа на дънките. — Не съм на диета.
	— Може да имам малко чай.
	— Не, благодаря. С Уоли и Адам тъкмо бяхме тръгнали към езерото за един късен пикник. Защо не дойдеш с нас?
	Хоуп имаше да върши милион и едно неща. Да приключи историята си за извънземните, да снима района, да прояви снимките в града, да ги сканира в компютъра си, после да наложи някакви извънземни върху снимките. Трябваше да прочете статиите, които копира в библиотеката, и трябваше да реши дали все пак там някъде има някаква история. История, която не бе разказвана преди.
	Очите я сърбяха, мозъкът й се беше размекнал като каша. Перспективата за няколко часа лежане на плажа и бъбрене за всичко друго, но не и за работа й се стори като истински рай.
	— Добре — съгласи се тя. — Дай ми десет минути — и щом Шели излезе, Хоуп изтича горе и си съблече дрехите. Изми си лицето и си избръсна краката. Синьо-зеленият й ръчно боядисан бански бе изрязан високо на бедрата и тя си го харесваше, защото с него краката й изглеждаха по-дълги. Грабна една стара кошница за пикник, която откри в килерчето и провери за мъртви гризачи. Беше чисто и тя хвърли вътре няколко диетични пепси, грозде, бисквити, синьо сирене и фотоапарата си. С плажна кърпа на рамо и със слънчеви очила, тя се отправи към езерото.
	Адам и Уоли вече бяха във водата, а Шели почиваше под сянката на жълтите борове. Тя седеше на плажа в шезлонг, пиеше шаста кола* и лапаше пържени картофи. Беше облечена с хавайско щамповано горнище и подобна на цвят плажна пола.
	[* Shasta Cola — марка американска безалкохолна напитка, по-евтина от марковите пепси и кока-кола. — Б.пр.]
	— Взехме повече сандвичи, ако си гладна — предложи Шели, когато Хоуп се настани в шезлонга до съседката си.
	— Какви сандвичи?
	— Фъстъчено масло и желе или шунка и сирене.
	— Шунка и сирене ми звучи добре — Хоуп седна, възсядайки плажния стол. Металната рамка стопли бедрата й отвътре и тя остави кошницата си до коленете си. — Аз донесох малко плодове, сирене и бисквити — допълни тя и отвори кошницата.
	— Това сирене-крема ли е?
	— Не, синьо — Хоуп намаза сиренето върху една бисквита, пльосна отгоре едно зърно грозде и я захапа.
	— Ааа… не, благодаря.
	Хоуп се обърна към Шели, която я гледаше така, сякаш ядеше черва.
	— Наистина е хубаво — настоя тя и лапна остатъка от бисквитата.
	— Ще взема да ти повярвам.
	— Няма начин. Аз ядох от твоята гозба, а сега ти ще трябва да хапнеш от моята — Хоуп приготви на Шели една бисквита и й я подаде.
	— Това ли е твоята представа за готвене? — тя погледна недоверчиво, но все пак я взе.
	— Така е напоследък.
	Шели отхапа, сдъвка предпазливо, после заяви:
	— Хей, по-добро е, отколкото си мислех.
	— По-добро от сирене-крема?
	— Да, с изключение на аромата на бекон — Шели посочи към кошницата на Хоуп и те си размениха някои неща.
	— Можеш да ядеш всичко от тук, с изключение на фъстъченото масло и желето — обясни й Шели и Хоуп се разрови вътре. — Те са на Адам, а той е наистина претенциозен за това желе. Трябва да е много гладко, да няма семки, нищо. Дилън приготвя сандвича му специално като за него.
	Хоуп избра шунка и сирене върху някакъв мек бял хляб, какъвто не беше яла от дете, и мазни картофки.
	— Къде е майката на Адам? — попита тя, но така, сякаш не си умираше да знае.
	— През повечето време си живее в Ел Ей — отговори Шели докато пльосваше гроздето върху синьото сирене. — Но когато Адам я посещава, ходят някъде в Монтана.
	— Това е необичайно — Хоуп отвори капачката на една кутия с оранжада и я вдигна към устните си. — Обикновено бащата е този, когото посещават.
	Шели сви рамене.
	— Дилън е добър татко, а когато Адам се нуждае от женско влияние, отива при баба си и при леля си в Дабъл Тий. И, разбира се, много често остава тук при мен и при Уоли, когато Дилън е на работа — Шели отхапа малко бисквита, после попита. — Ти имаш ли деца?
	— Не. Нямам деца — Хоуп изчака някоя озадачена физиономия да сбърчи челото на Шели или пък онова изражение _о, бедничката_ да се появи на лицето й. Но не се случи нито едно от двете неща.
	— Това води до пристрастяване — отбеляза Шели, докато си приготвяше още една бисквита.
	Хоуп се отпусна в шезлонга и си изяде обяда. Гледаше как Уоли и Адам се взират напрегнато надолу, вдигнали ръце върху повърхността на езерото. Яденето беше мазно и от него се дебелееше, а тя го допълни и с още три бисквити и парче сладкиш. Когато си размениха отново кошниците, в кошницата на Хоуп не бе останало нищо, освен няколко жалки зърна грозде, двете диетични пепси и фотоапарата й. Тя извади минолтата от калъфа й и я насочи към двете момчета, които се гмуркаха да уловят дребни риби с ръце. Хоуп не беше кой знае какъв фотограф, но знаеше достатъчно, за да прави снимките, от които се нуждаеше. Фокусира обектива и щракна.
	— За твоята статия за флората и фауната ли снимаш?
	Внезапно на Хоуп й стана неудобно да лежи до Шели.
	— Да — отвърна тя, което не беше истинска лъжа. Снимаше района за статията си с извънземните. Направи още няколко снимки; после момчетата изтичаха на плажа към тях и си грабнаха кърпите.
	Адам бръкна в джоба на плувките си и подаде на Шели няколко камъчета. Каза й, че може да вземе най-специалното.
	— Снимай ме, Хоуп — настоя Уоли докато демонстрираше силата на тънките си като моливи ръце.
	— Не, мен — Адам изблъска Уоли и зае поза като културист.
	— Ще ви снимам и двамата и ще ви дам снимките като ги проявят — тя направи няколко снимки преди момчетата да грабнат сандвичите си с фъстъчено масло и напитките си и да хукнат да търсят още _готини камъни_ по брега на езерото.
	— Кога ще завършиш статията си? — попита Шели.
	Хоуп отвори уста да избърбори някакъв измислен краен срок, но се спря. Те си споделиха кошниците за пикник. Тя пи от оранжадата на Шели и яде от нейните бисквити, така че вече не й се искаше да лъже. Шели не осъди Хоуп, когато разбра, че тя няма деца. Може би нямаше да осъди и професията й или пък искаше да разкаже за наблюденията си за Елвис.
	— Добре, ако обещаеш, че няма да се разприказваш, ще ти кажа за кого всъщност пиша.
	Шели се поизправи и се наведе към Хоуп.
	— Мога да пазя тайна.
	— Всъщност пиша за „The Weekly Magazine of the Universe“. Излъгах за статията в списание „Северозапад“.
	— Така ли? Защо?
	— Защото хората си въобразяват всякакви неща за онези, които пишат в таблоидите. Че сме долнопробни и пишем клюки.
	— А не е ли така?
	— Не. Аз пиша истории за Голямата стъпка и за извънземни, за хората, които живеят под океана в Бермудския триъгълник.
	— Хъм… онзи черно-бял таблоид, който винаги продават до „Enquirer“!
	Хоуп изчака една лодка да отмине, преди да щракне една снимка на бистрото зелено езеро.
	— Да.
	— Онзи с Момчето Прилеп на корицата?
	— Момчето Прилеп — засмя се презрително Хоуп и фокусира апарата си към далечния бряг. Фокусира дърветата и замъгли плажа като фон. Съвършеното място за пикник на неясни извънземни. — Това е „Weekly World News“. Те не могат да напишат нищичко. Тези хора нямат абсолютно никакво въображение — нея ако питаха, Момчето Прилеп бе една от най-глупавите истории, които беше чела от конкурентите.
	— О! Гигантски мравки атакуват Ню Йорк?
	— Точно.
	— О, мили Боже! Ти ли я написа?
	Хоуп смъкна фотоапарата и се вгледа в съседката си.
	— Не, но моите истории са очерци, а от време на време пиша и нещо като колонка със съвети под псевдонимите Лейси Харт и Франк Роудс.
	— Ти си Лейси Харт?
	— И Лейси, и Франк.
	— Майтапиш се! Винаги съм мислила, че са различни хора. Искам да кажа, че са толкова груби един към друг.
	— Първо се почувствах малко като шизофреничка, но сега ми харесва. Пиша и очерци под името Медилин Райт.
	— Какво си написала, нали разбираш, нещо, което бих могла да прочета?
	Хоуп върна фотоапарата в калъфа, после се протегна в стола си и вдигна лице към слънцето.
	— Миналата година моята серия от статии за Бермудския триъгълник се оказа много популярна. Продължих със статии за Мики Вълшебния Елф.
	— О, Боже! Четох някои от тези истории за Мики Вълшебния Елф. Твои ли бяха?
	— Да.
	— Свекърва ми купува тези списания и ми ги дава като ги прочете.
	Доколкото Хоуп знаеше, само _свекървите_ купуваха таблоиди. Всеки ги четеше, но тя никога не беше срещала някого, който да си признае, че наистина ги купува. Все едно да намери някой, който да си признае, че е гласувал за Никсън.
	Но само абонатите за „The Weekly Magazine of the Universe“ бяха около десет милиона по цял свят. Имаше много прикрити читатели и не всички те бяха _свекърви_.
	— Наистина ми хареса, когато Мики се преобрази в Ру Пол*.
	[* Известен американски актьор и шоумен — травестит. — Б.пр.]
	Тази история беше последната от серията за елфа и началото на неприятностите за Хоуп.
	— Той ненавиждаше тази история. Когато я прочете, заплаши, че ще съди Хоуп, редактора, президента и изпълнителния директор на вестника.
	— Мики Елфът реална личност ли е?
	— Той не е елф, той е джудже. Истинското му име е Майрън Ламбардо, но е известен и като Майрън Контето. Срещнах го във Вегас докато правех проучване по една статия за имитаторите на Елвис. По онова време той работеше в един долнопробен бар, бореше се с жени в един детски пластмасов басейн, пълен с кал — тя му плати, за да й позволи да го снима и се увери, че е подписал документа за правата върху снимките. — Най-напред наистина хареса историите. Успя да спечели своите петнайсет минути слава и да получи няколко класни мача по борба под името Мики. Обаждаше се и ми оставяше съобщения на служебния телефон, казваше ми колко ги харесвал. После направих този очерк за Ру Пол и той реши, че там приличал на гей. Каза, че съм го експлоатирала и съм го унижила, сякаш когато жените му завираха главата в калта бе нещо много по-достойно.
	Въздъхна. Огледа се.
	— Когато Майрън откри, че се е отказал от правата си — продължи Хоуп, — той започна да се обажда и да ме заплашва. Искаше да го превърна в някой мъжкар като Арнолд Шварценегер. Когато не реагирах на заплахите му, той откри къде живея и се озова пред вратата ми. Тормозеше ме и не ме оставяше на мира и ми се наложи да го заведа в съда и да извадя ограничителна заповед.
	Шели завъртя крака над шезлонга си.
	— Преследвал те е Мики Елфът?
	— Майрън Ламбардо.
	— Нарани ли те?
	— Не, само ме заплашваше, че ще ме _вкара в гроба_.
	— Но ти си по-едра от него.
	— Да, но той е едно опитно дребно конте. Изкарва си хляба с борба.
	Очите на Шели се изцъклиха и тя вдигна ръка към устата си. Хоуп си помисли, че е шокирала съседката си и тя е останала без думи, докато Шели не избухна в истеричен смях.
	Уоли и Адам се обърнаха и изгледаха Шели, сякаш тя се беше побъркала.
	— Какво е толкова смешно, мамо? — извика Уоли.
	Шели поклати глава и момчетата насочиха вниманието си към Хоуп, сякаш тя можеше да им отговори.
	Хоуп сви рамене. Какво да каже? Някои хора просто си бяха напълно побъркани. Понякога се чудеше дали тя не е единственият нормален човек в един ненормален свят.


>	7
>	Момче отглежда картофи в ушите си

	Водата пръсна по сивата тениска на Дилън, обсипвайки я с черни петна.
	— Хей — извика той, докато изливаше шампоан по главата на Адам. — Махни си пръстите от струята.
	— Мога да го направя и сам, тате — оплака се Адам, седнал в празната вана, докато водата изтичаше през отворения сифон.
	— Знам, че можеш — понякога Адам забравяше да си изтърка _цялата_ глава, а Дилън искаше да се увери, че поне веднъж седмично цялата коса на Адам се почиства добре. — Какво има тук вътре? — попита Дилън. — Чакълена яма?
	— Не. Двамата с Уоли се сбихме в пясъка у тях.
	Както правеше винаги, още от първия път, когато изкъпа сина си като новородено бебе, Дилън изтегли късата коса на Адам на връхче върху главата му, после го наведе назад и изплакна шампоана.
	— Изненадан съм, че Шели не ви е натупала по дупетата.
	— Хоуп беше там — обясни Адам, затвори очи и се отпусна. — Шели никога не бие, когато има гости.
	— Хоуп слезе до плажа с вас?
	— Да — Адам вдигна ръце към лицето си и почисти водата от очите си.
	— По бански?
	— Да. В синьо и зелено.
	— Цял или с две части?
	— Цял.
	На езика му беше да попита как е изглеждала, но предположи, че и без това знае. Хоуп Спенсър би изглеждала добре и в чувал за боклук.
	— И какво правихте?
	— Хоуп направи няколко снимки, а после помогна на мен и на Уоли да построим пясъчен замък. Само че целият се събори, когато един бръмбар кацна на ръката й.
	Дилън изправи Адам в седнало положение, после изцеди водата от главата му с ръце.
	— Тя крещя ли?
	Адам се разсмя.
	— Да, и скача наоколо.
	На Дилън му се прииска да беше видял как Хоуп подскача по бански. Пъхна гумената запушалка в сифона и изля шампоан за вана с бананов аромат под течащата вода.
	— Ето сапуна и гъбата — той посочи към ваничката със сапуна. — Изтъркай се добре — остави пластмасовата кошница, пълна с маската, шнорхела и разни други екшън фигурки върху ръба на ваната. — Не забравяй онези си работи. И — допълни той през рамо, когато се изправи и тръгна към вратата — си измий ушите. В тях има достатъчно мръсотия, за да отглеждаш картофи.
	Той тръгна по късия коридор към кухнята и към купчината съдове от вечеря, които го чакаха. Бръкна в хладилника, извади си бутилка бира и затвори вратата с бедро. Отвори капачката, постави я между палеца и средния си пръст и щракна. Капачката се стрелна под кухненската маса вместо към кошчето за боклук и удари кучето на Адам. Кутрето вдигна глава, после отново заспа.
	Дилън вдигна бутилката към устата си и погледна към съдовете, струпани в мивката. Понякога си мислеше, че всичко това можеше да е много по-лесно ако се бе оженил. Само ако беше намерил някоя, която да го търпи и да бъде добра майка за Адам. Някоя, която нямаше да има нищо против да измие съдовете и която щеше да си бъде у дома, когато той трябваше да замине за някой спешен случай. Някоя, с която да си поговори късно през нощта. Някоя, която да прокара пръсти по корема му.
	Но Дилън знаеше от опит, че няма нищо по-лошо от това да живее с някоя жена поради погрешните причини. Нищо по-лошо отколкото да живее в една къща с жена, която не може да обича продължително. Да лежи до нея в леглото. Да прави секс с нея, защото му е под ръка, но вече да не прави _любов_.
	Направи го с Джули. Ако не беше скъсаният презерватив, връзката им вероятно нямаше да издържи и една година. Те нямаха нищо общо помежду си, като се изключи фактът, че и двамата бяха израснали в ранчо, а и двамата мразеха това. Връзката им нямаше да издържи и продължи само заради Адам. Той обичаше сина си и се чувстваше наистина благословен заради това, че го има. Те бяха приятели, но да отглеждаш едно дете сам не беше лесно. Нито за него, нито за Адам, и той не би избрал този път. Не би поел единствената отговорност да отглежда сина, за да го превърне в добро момче и свестен мъж.
	Не би искал да вижда болката и объркването в очите на сина си, когато говореха за това защо майката на Адам не живее с тях и защо те не живеят с нея.
	Всеки юли, когато Дилън отвеждаше Адам до летището, за да се срещне с Джули, той винаги трябваше да отговаря на един и същ въпрос: _Защо не можеш да дойдеш с мама и с мен?_ И всяка година Дилън трябваше да отговаря с полуистини. Не искаше да живее с Джули, но по-важното бе, че не искаше Адам да остава с впечатлението, че те могат да заживеят като семейство. Адам вече имаше някаква странна идея, че когато майка му приключи с работата си в телевизията, тя ще се премести в Госпъл и ще заживее с тях. Но дори още утре да спряха от екран шоуто на Джули, мечтата на Адам никога нямаше да се сбъдне.
	Всяка година Адам я посещаваше и всяка година Дилън отсядаше в Дабъл Тий през двете седмици докато Адам отсъстваше, ровейки се в книжата, помагайки, с каквото може и дразнейки до смърт зет си Лайл. Лайл беше добър скотовъдец и много добър в своя бизнес, но макар Дилън да нямаше интерес да управлява мястото сам, половината ранчо все още си беше негово и някой ден щеше да принадлежи на Адам.
	През първите две седмици от всеки юли Дилън проучваше цените на семената и фуража и вършеше още милиони неща, които трябваше да се свършат. Но вършеше всичко това предимно за да избегне празната си къща.
	Водата в банята спря и Дилън остави бирата си на плота. Изплакна чиниите и докато ги поставяше в миялната машина, мислите му се прехвърлиха от неприятностите му с Адам към проблема му с Хоуп Спенсър.
	Хоуп Спенсър бе красива жена и не можеше да се отрече, че той харесваше тялото й. Макар че вероятно нямаше никога да й го каже, той харесваше това, че тя бе малко дръзка и устата. Харесваше усмивката върху устните й дори когато не знаеше защо се усмихва.
	Целувката с нея беше грешка. Знаеше го още преди да сведе устни към нейните. Вкусът й бе толкова сладък и опияняващ. Като глътка скъпо уиски, тя го сгря чак долу до корема. Допирът на ръцете й изстиска вътрешностите му до такава степен, че едва можеше да диша. Погледът в сините й очи, страстта, грейнала към него, едва не го събориха на колене. Искаше му да й се моли да му позволи да докосне голата й кожа, да я целува между бедрата, където сигурно бе топла и влажна. Ако имаше презерватив в портфейла си, не беше сигурен дали щеше да спре. Не беше сигурен дали нямаше да я обладае още там, в кухнята, опряна о хладилника.
	Дилън затвори очи и притисна длан в предницата на дънките си. Не беше сигурен дали нямаше да смъкне онези шорти и да се зарови дълбоко в нея. Езикът му — в устата й, ръцете му — върху гърдите й, а пенисът му — там вътре, където тя бе гореща. Да се движи заедно с нея докато влажните й стени се свиеха и го стиснеха.
	Под ръката той бе твърд и го болеше, не знаеше какво да прави с това. Да, добре, знаеше. Можеше да не направи нищо или да свърши работата сам. Дилън посегна към студената си бира.
	Целувката с нея бе все едно да те порази светкавица. Косата му настръхна, той пламна отвътре, но онова, което наистина го тревожеше за снощи, бе, че след като я целуна той изобщо не се замисли повече за нейната професия. Тя беше репортерка, а той случайно криеше най-голямата новинарска история. Американският ангел и любимката на телевизионната мрежа PTL*, Джулиет Банкрофт, имаше незаконен син.
	[* PTL — Please the Lord — американска телевизионна мрежа с религиозна насоченост. — Б.пр.]
	Той бе забравил нещо толкова важно още в секундата, когато езикът му се плъзна в устата й. Боеше се, че единственото, което го спря, бе мисълта да не донесе на този свят още едно непланирано дете. По никакъв начин не искаше още едно дете при тези обстоятелства.
	Дилън погледна през прозореца над мивката. В алеята залязващото слънце хвърляше дълги сенки върху пикапа му „Форд“, паркиран до шерифския блейзър. Учуди се какво ли прави Хоуп на „Тимбърлайн“. Учуди се дали гледа телевизия или се готви да си ляга. Адам спомена нещо, че тя е снимала. Може би наистина пишеше статия за природонаучно списание. Вероятно не беше излъгала за това. Да, вероятно, но все пак си беше репортерка.
	Винаги можеше да провери данните й. Можеше да я пусне в Криминалния информационен център и да види дали има престъпно минало. Можеше да провери и регистрационния номер на колата й в компютъра и да открие всичко, което искаше да разбере за MZBHAVN, но нямаше да го направи. Това противоречеше не само на полицейската етика, но и на етиката на самия Дилън. Стига да не нарушаваше закона, тя си имаше право на личен живот. Имаше право да каже на всички хора по света да си гледат работата.
	Дилън разбираше какво е личен живот. За нещастие в Госпъл той изглежда бе единственият.


	Хоуп изчака до понеделник следобед, когато отиде до супермаркета и си купи един брой от „The Weekly News of the Universe“. Грабна една синя пластмасова кошница и посегна към броя. Заглавието за нейната пилешка статия се мъдреше под една снимка на лудо на вид пиле в левия десен ъгъл на вестника. Погледът й се премести към колонката „С един поглед“ и тя се прехвърли на четиринадесета страница. По дяволите, бяха я вмъкнали в рубриката „Клюки от Холивуд“. Поне статията беше на цяла страница, със снимка на доста нормални на вид жени, танцуващи около пилета, и надпис:
C>
#	„Странен култ яде пилешки кости“
C$
	Докато напредваше към производствената секция, тя прелисти в средата на списанието. Статията на Клайв Фрийман за това как извънземни осакатявали крави заемаше централно място.
	Добре, вестите за извънземни все още бяха горещи. Онзи ден и тя изпрати своя статия за извънземни, заедно с леко замъгления бряг на езерото Госпъл и няколко неясни фигури на извънземни, които измъкна от собствения си архив. Подреди ги зад груба маса и написа под снимката:
C>
#	„Извънземни правят облози за нищо неподозиращия турист в пустошта на Северозапада“
C$
	Остана много доволна от резултата и вече работеше върху продължението.
	Прочете и вестникарските статии, които копира в библиотеката, и реши, че там има интересна история. Изобщо не за мръсотиите, макар да имаше много, а за един човек, чийто личен и обществен живот бяха диаметрално противоположни. Как личният му избор накрая го бе погълнал напълно, докато той се бе срутил морално.
	Хоуп пусна вестника в кошницата си и избра най-жалката връзка авокадо, която бе виждала някога. Тази вечер беше поканена на барбекю по случай осемнадесетгодишния рожден ден на момчетата Абърдийн, а след това планираше да зададе на Шели няколко въпроса за Хайръм Донъли.
	Пъпешите не бяха много по-добри от авокадото, но марулята беше прилична. Шели сподели, че ще сервират хотдог, хамбургери и любимото ястие на момчетата — стриди от Роки маунтийн. Хоуп се канеше да приготви салата със сладък сос, която вървеше чудесно с морската храна. Не помнеше кога за последен път приготвя любимата си салата. Е, всъщност ако се понапънеше, можеше и да си спомни, но беше много отдавна и това бе един доста тъжен коментар за социалния й живот. Странно, помисли си тя, докато вземаше няколко домакински принадлежности, как преместването в един такъв малък град подчертаваше празните дупки в живота й. Странно как няколко обяда с жена, която едва познаваше, и една покана за барбекю със съседите я караха да иска нещо повече.
	Помисли да вземе и бутилка вино, за да развърже езика на Шели, но Дилън и Адам също бяха поканени, а тя не искаше шерифът да я вземе за пияница. Не знаеше защо й пука от това, не знаеше и какво да си мисли за мъжа, който я погледна изпод ръба на шапката си и развълнува сърцето й. Вероятно бе най-добре изобщо да не мисли за него.
	Хоуп зае мястото си на опашката зад една двойка в туристически екипи, нарамила бутилки вода. Зад тезгяха Стенли Колдуел маркираше покупките, а жена му, Мелба, ги опаковаше.
	Когато й дойде редът, Хоуп остави кошницата на тезгяха.
	— Как са нещата в къщата на Донъли? — попита Стенли.
	— Добре. А вие как сте, мистър Колдуел?
	— Малко ме боли гърбът, но иначе съм добре — той извади връзката с авокадо от кошницата и я маркира. — Чух, че сте журналистка.
	Хоуп вдигна поглед от кошницата към лицето на Стенли.
	— Откъде го чухте?
	— От Реджина Кладис — отговори той и подаде авокадото на жена си. — Казва, че пишете някаква история за Хайръм Донъли.
	Тя погледна към Мелба, после отново към Стенли.
	— Точно така. Вие познавахте ли го?
	— Разбира се, че го познавахме. Той беше шерифът — отговори Мелба. — Жена му беше добра християнка и не знаеше що е грях.
	— Поне така разправяше на всички — намръщи се Стенли и маркира пъпеша. — Да се чудиш обаче.
	— Какво да се чудиш, мистър Колдуел? — попита Хоуп.
	Мелба взе пъпеша и го пусна в торбата.
	— Е, не мисля, че на един мъж като му умре жената, той трябва да затъне толкова дълбоко, че една сутрин да се събуди и изведнъж да му се прииска да облече кожено бельо и да накара някоя да го нашиба по косматия задник.
	Мелба се цапна по бедрото.
	— Да не казваш, че Мини е била като Хайръм? Боже Господи, че баща й беше проповедник.
	— Да, нали ги знаеш какви са — той подаде на Мелба броя от „The Weekly News of the Universe“.
	Мелба присви вежди и сякаш нещо й просветна.
	— Да, вярно е — тя сви рамене и погледна към таблоида в ръката си. — Има една наистина добра история за това как трийсет и пет килограмова жена родила десет килограмово бебе.
	Ето накрая някой, който да си признае, че чете таблоиди.
	— И още една хубава — допълни Стенли. — Онази статия за извънземните дето осакатявали де що видят в Ню Мексико. Добре че тук си нямаме разни извънземни хитреци.
	„О, ще се появят, помисли си Хоуп и се учуди дали ще се разпознаят в нейната история за извънземни.“
	— Четохте ли за онзи култ, където жените ядат пилешки кости? Една се задавила до смърт и се опитали да я съживят с ритуална пилешка церемония.
	— Още не сме стигнали до това — Стенли се разсмя и поклати глава. — Кой измисля тези неща?
	Хоуп също се разсмя.
	— Някой с творческо въображение.
	— Или — предположи Мелба, докато Стенли сумираше сметката — някой напълно луд.


	Хоуп позна, че музиката, която се изливаше от уредбата, трябва да е кънтри; нямаше представа какво друго може да е. Беше се облякла небрежно в маскировъчна пола, бяла тениска и равни сандали. Върза косата си на опашка и я прокара през дупката на бейзболната си шапка.
	Привечерното слънце хвърляше ослепителна линия над езерото, когато Хоуп влезе през задната врата на семейство Абърдийн. Държеше картонена чинийка, пълна наполовина със салатата, която донесе, и с едно от дяволските яйца на Шели.
	Дузина тийнейджъри хапваха край две маси за пикник под шарената сянка на задния двор. Димът, който бълваше огромното барбекю, обвиваше двамата мъже край грила. Отзад се виждаха само долните им половини.
	Вранглерът на единия бе залепнал за плоския му задник Ливайсът на другия висеше ниско на ханша му. Ветрецът разсея надигащия се дим и двамата погледнаха към горящите хамбургери, хотдог и стриди от Роки маунтийн. Уоли и Адам стояха зад тях с празни чинии.
	Пол се извърна и пусна по едно черно кренвиршче в хлебчетата им.
	— Изгоряло е, тате — оплака се Уоли.
	— Сложи му повече кетчуп — посъветва го Пол. — Няма да забележиш разликата.
	— Казах му да не слага толкова въглища в това барбекю — прошепна Шели докато двете с Хоуп приближаваха към грила. Ветрецът стихна и мъжете отново бяха обвити в дим.
	Отзад се виждаха само два мъжки задника и късче от една зелена и една бяла тениска. На Хоуп не й трябваше да вижда лицата им. След като снощи следва Дилън из къщата си, когато той я докара от „Еленов рог“, тя лесно разпозна широкия му гръб под бялата тениска, джобовете на ливайса му и износения плат, увиснал от твърдия му задник.
	Дилън погледна към тях през рамо и димът се накъдри под ръба на оръфаната му сламена шапка.
	— Какво предпочитате, дами? — попита той.
	— Кои са най-изгорели? — поинтересува се Шели.
	— Хотдогът е доста хрускав, бургерите са попрегорели, но стридите не са толкова зле.
	— Махай ги от мен тези стриди — намръщи се Шели. — Май ще е бургер.
	Дилън подхвърли кюфте в едно хлебче и го подаде на Шели.
	— Пол ще ни докара рак — изръмжа тя докато се отдалечаваше.
	Дилън обърна внимание на Хоуп и зелените му очи се втренчиха в нейните през дима.
	— А за теб, мис Добро поведение?
	— Ще рискувам да хвана рак и ще си взема хотдог — избра тя.
	— Едно черно кренвиршче — той пусна цвърчащия колбас в хлебче и го сложи в чинията й. — Пол казва да му сложиш повече кетчуп.
	— Да, съжалявам — допълни Пол.
	— Всъщност така е много добре — увери готвача тя. — Аз обичам прегорели колбаси. Не ям сурово месо.
	Дилън се разсмя, но не каза нищо.
	— Ще опиташ ли една стрида? — попита я Пол.
	— Те прегорели ли са?
	— Разбира се. Колко искаш?
	— Само една.
	— Не мисля, че това е добра идея — увери я Дилън докато Пол слагаше малка панирана стрида до прегорелия й кренвирш. — Яла ли си някога от тях? — попита я той.
	— Разбира се — беше яла морски деликатеси, приготвени по всякакви начини. — Много пъти — допълни тя, после пренесе чинията си през двора и седна на масата с Шели и двете малки момчета. На другата маса тийнейджърите бяха потънали в задълбочена философска дискусия за това кой е _най-гадното копеле_ — Фреди Крюгер или Чъки. Близнаците се бяха нахранили и долните им устни бяха издути на едно и също място от тютюна, който дъвчеха. Момичетата до тях изглежда нямаха нищо против. Всъщност и техните устни бяха издути.
	— Погледни ги — поклати глава Шели. — Тези момчета бяха толкова сладки като бебета. Обличах ги еднакво. Имаха малки моряшки костюмчета, които бяха направо божествени. Сега пораснаха и имат отвратителни мъжки навици — сякаш за да потвърди думите й, Ендрю изплю струя тютюн в супата на Соло.
	Хоуп погледна бързо към Шели.
	— Днес изпитваш ли малко носталгия?
	— По доброто старо време — очите й се натъжиха. — Липсва ми миризмата им от тогава. Вече не миришат като малки момченца.
	— Аз мириша, мамо — обади се Уоли от другата страна на Шели.
	— Точно така — тя прегърна сина си и го притисна към себе си. — Ти си моето малко смрадливче.
	Седнал от другата страна на масата, Адам вдигна очи от черния хотдог в чинията си.
	— Можеш да ме помиришеш ако искаш, Шели.
	— Е, защо пък някой ще иска да те мирише? — попита Дилън, остави на масата кутия кока-кола, прекрачи пейката и седна срещу сина си. — Ти винаги миришеш като мръсното си куче — върхът на ботуша му докосна босия пръст на Хоуп и тя дръпна крака си назад.
	— Защото й харесва да ме целува по лицето — той положи глава върху рамото на Дилън.
	Дилън сведе поглед към Адам и ръбът на шапката му хвърли сянка върху носа и едната му буза.
	— Вероятно защото имаш вкус на свинска пържола.
	— Ух, тате…
	Хоуп захапа хрускавия си хотдог и огледа профила на Дилън, търсейки прилики със сина му. Косата на Адам беше по-тъмна, устата и носът му бяха различни, но очите — очите бяха на баща му.
	Шели посочи към кока-колата на Дилън.
	— Ти няма ли да ядеш нищо?
	Той вдигна глава и сянката се премести върху горната половина от лицето му, акцентирайки върху устата. Хоуп наблюдаваше как устните му се мърдат докато говореше.
	— Глътнах няколко кренвирша, преди да се овъглят.
	Пол остави на масата чиния, пълна с храна, и седна от другата страна на Уоли.
	— Предполагам, че Хоуп е единствената жена, която оценява моето готвене.
	Всъщност хотдогът бе прегорял дори и за нейния вкус. Тя ги обичаше препечени, не хрускави, но не го каза. Вместо това отхапа малко.
	— Мммм — Дилън се подсмихна колебливо, а когато преглътна, й се стори, че хрускавият хотдог залепна в гърдите й.
	Шели посочи към чинията на съпруга си.
	— Хапни малко от салатата на Хоуп. Трябва да заздравееш, ако искаш тази година да спечелиш хвърлянето на тоалетната.
	— Пак ли ще участваш? — попита Дилън.
	— Да, първата награда е голям телевизор.
	— Точно така, и аз го искам този телевизор — натърти Шели. — Така че от утре започвам да давам на Пол от онези стероиди за говедата. Трябва да стане силен като бик.
	— Ами ако взема да стана надарен като бик? — поиска да разбере Пол.
	— Всъщност онези стероиди ще объркат сексуалния ти нагон и може да посвият пишлето ти — информира всички Дилън.
	— Какво е пишле, тате?
	— Ще ти кажа по-късно.
	Хоуп отхапа още малко от хрускавия хотдог и сведе поглед към чинията си. С абсолютна сигурност можеше да се закълне, че никога досега не бе сядала с компаньони за вечеря, които дъвчеха тютюн, обсъждаха нарязването на човешки органи и говореха за свити пишлета.
	Докато Хоуп хапваше от салатата си, тя слушаше как Шели и Пол планират своята стратегия за спечелване на хвърлянето на тоалетната, която включваше тренировка по вдигане на тежести в последната минута и консумация на витамини. Върхът на ботуша на Дилън отново докосна пръста й и тя дръпна крака си при другия. Вдигна поглед, но неговото внимание бе фокусирано върху Адам и Уоли, които тръгнаха да хвърлят камъни по езерото.
	— Стойте така, че да ви виждам — извика им Шели.
	Хоуп поръси малко сол върху стридата си и посегна към пластмасовото ножче. Вече не беше сигурна дали я иска.
	— Наистина ли ще ядеш това? — попита я Дилън.
	— Какво? — тя вдигна поглед до ръката му, когато той стисна кутията с кока-кола. Влажна струйка се плъзна по червения алуминий и изчезна зад пръстите му.
	Той вдигна един пръст от кутията и посочи към чинията й.
	— Това не е истинска стрида, нали знаеш?
	— Каква е, фалшива?
	— Може да се каже.
	Този път тя вдигна поглед до бялата тениска, разтворена на гърдите му.
	— Като някои пакетирани раци, които всъщност са бяла риба?
	— Не, скъпа. Като стриди от Роки маунтийн, които всъщност са топки.
	Ето пак. _Скъпа_… и как само го казваше, като че цялата я обливаше със сладост.
	— Топки от какво?
	— Боже, знаех си, че нямаш представа. Топките са тестиси.
	Тя най-накрая вдигна поглед към лицето му, зад сянката от шапката и погледна в очите му.
	— Разбира се. А после ще вземеш да ми кажеш, че хотдогът ми всъщност е пишка.
	Веждите му се вдигнаха чак до челото и в очите му се изписа смях.
	— Не ми ли вярваш?
	— Разбира се, че не. Това е отвратително — тя набоде стридата и я вдигна към устните си.
	— Щом мислиш така, по-добре не слагай това в устата си.
	Тя изсумтя леко, после се обърна към Шели, която водеше разгорещена дискусия с Пол за това къде ще сложат големия телевизор.
	— Шели, какво е това?
	— Кое?
	— Това — тя разклати вилицата си.
	— Стрида от Роки маунтийн.
	— Морска храна ли е?
	— Не, това е тестис.
	— О, мили Боже! — тя пусна вилицата, сякаш изведнъж по нея протече ток. — Чий?
	Дилън избухна в смях.
	— Не е мой.
	— Те са от Рокинг Си. Купих ги през сезона на кастрацията — обясни й Шели.
	— _Купила си ги?_ О, мили Боже.
	— Е — отговори Шели, сякаш Хоуп беше лудата, — нали знаеш, че не раздават безплатни стриди.
	— Не, не знам. Аз съм от Калифорния. Ние ядем _истинска_ храна. Не кравешки топки.
	— От бичета са.
	— Както и да е!
	— На вкус са като пилешко — информира я Дилън.
	— Ти каза същото и за гущера! — сякаш изведнъж беше попаднала в научнофантастичен филм. После вероятно щяха да й тръснат печена катерица.
	— За гущера се шегувах.
	— Дилън е прав — допълни Пол от другата страна на масата. — Стридите от Роки маунтийн имат вкус на пиле, само че са по хрупкави. Като гущера.
	— И аз така съм чувала — обади се Шели. — Разбира се, не съм хапвала никога.
	Най-накрая малко разум. Хоуп вдигна ръце към лицето си. Внезапно й се повдигна, но бе спасена от по-нататъшни кулинарни описания от страна на близнаците.
	— Мамо, ще идем до центъра — обясни Томас на майка си.
	— Какво става в центъра?
	— Вероятно нищо. Сигурно ще поиграем билярд при Зак.
	— Ако карате пияни, ще ви взема колата — предупреди ги Пол.
	— И да се приберете до полунощ — допълни Шели, която започна дебат за това дали близнаците вече са достатъчно големи, за да им отменят вечерния час.
	Докато семейство Абърдийн спореха, Хоуп внесе чинията си в къщата и я изсипа в кошчето за боклук под кухненската мивка. Хвърли си шапката на плота и покри салатата, която донесе, с фолио. Погледна през прозореца към задния двор и видя как тийнейджърите се придвижват от двора към колите си. Неколцина от тях все още имаха скоби по зъбите. Някои имаха акне. Изглеждаха толкова нормални, но не бяха. Дъвчеха тютюн и ядяха тестиси. И в най-развинтеното си въображение тя не можеше да си представи нещо такова. Но дори да го беше направила, никой нямаше да й повярва. Уолтър щеше да й каже, че историята е твърде пресилена, дори за таблоид, чиято специалност са пресилените истории.
	Задната врата се отвори и Хоуп погледна през рамо. Дилън вървеше към нея с няколко картонени чинии. Тя се плъзна към ъгъла на плота и той ги пусна в мивката.
	— Пол е добър човек — въздъхна той, — но готвенето му не струва и пукната пара. Не трябваше да ядеш този хотдог.
	— Не бях против хотдога — Хоуп посегна към капачето на майонезата и го завинти върху буркана. — Как така всички вие можете да ядете тестиси? — когато той не й отговори веднага, тя обърна глава и го погледна. Той стоеше до нея, опрял едното си бедро в плота, скръстил ръце на гърдите си, приковал цялото си внимание в дупето й.
	Той вдигна бавно поглед към лицето й, от устата към очите. Сви рамене и просто се усмихна заради това, че го е хванала да й зяпа задника.
	— Истината да ти кажа, никога не съм имал апетит за тези стриди от Роки маунтийн.
	Тя имитира небрежната му поза. Скръсти ръце под гърдите си, опря бедро в плота. Отвън чуваше откъслечни разговори, рев на мотори и скърцането на чакъла под гумите. Вътре всичко се бе свило в периферния й мозък и тя откри, че е напълно фокусирана в него. Гласът му, точният цвят на очите му и начинът, по който повдигаше шапката над челото си.
	— Лично аз — продължи той — никога не съм смятал за правилно да сдъвчеш лявото мъдо на някое биче.
	— А колко си изял?
	— Едно.
	Тя погледна устата му. Беше се целувала с мъж, който си призна, че е изял _лявото мъдо на едно биче_. Трябваше да бъде отвратена.
	Сякаш прочел мислите й, той продължи:
	— След около час си измих зъбите, излъсках ги много добре.
	Дори да искаше, не можеше да сдържи усмивката си.
	— Винаги съм си падала по мъже с добра орална хигиена.
	Той посегна към ръката й и топлите му пръсти стиснаха нейните. Тя се опита да не обръща внимание на горещия сърбеж, който стопли кожата й и се спусна към китката.
	— А аз винаги съм си падал по пияници, особено ако носят къси полички.
	Тя се огледа надолу, към ръба на полата си на около инч, най-много два, над коленете й.
	— Знаеш ли, че когато се наведе да си оставиш чинията на масата, за малко не зърнах цвета на бельото ти?
	Нямаше начин полата й да е _чак толкова_ къса. Тя го погледна отново в лицето.
	— Трябва да застанеш на главата си, за да видиш цвета на бельото ми.
	— Всъщност само ако наведа глава, само мъничко… — призна той с палав блясък в очите, докато прокарваше палец по дланта й.
	Това бе просто ръката й, нищо сексуално, но поради някаква необяснима причина това просто докосване й се стори още по-интимно. „Няма от какво да се вълнувам, каза си тя, въпреки че пулсът й се ускори. Не, нищо.“
	— Това е доста жалко, Дилън. Последният тип, който опита да отгатне цвета на бельото ми, беше Джими Джарамило. Още в четвърти клас.
	— Е, сигурен съм, че грешиш за това. Сигурен съм, че има много типове, които висят покрай теб и се опитват да отгатнат какъв е цветът на бельото ти.
	— Само ти и Джими.
	— Не, аз и Джими сме единствените, които са ти го казвали.
	— Очевидно си отегчен. Май че ти трябва гадже.
	— Не, гадже е последното нещо, от което се нуждая.
	— И защо така?
	Той обърна ръката й огледа всеки един от червените й нокти.
	— Какво защо?
	— Защо едно гадже е последното нещо, от което се нуждаеш?
	Той сви рамене.
	— Има много причини. Нямам време. Точно сега не искам сериозна връзка, а и не ме бива много по тази част. Наистина съм много зает с Адам — той обърна отново ръката й и се вгледа в дланта й. — Но понякога ми липсва една жена наоколо.
	Тя можеше да се обзаложи, че знае какво _точно_ му липсва. И на нея й липсваше. От вечерта, когато той застана в кухнята й и я целуна, тя постоянно си мислеше за това колко й липсва _това_.
	— Липсва ми една женска ръка в моята докато вървя по улицата.
	Тя не си мислеше точно за това. Той я погледна и, само за миг, тя разпозна празнотата и копнежа, втренчени в нея. Дилън Тейбър, много подходящата партия и изключително красивият шериф на Пърл каунти, мъжът, който влудяваше жените с непресторените си усмивки и небрежните си нежности, беше самотен. Точно като нея.
	Невероятно, но вярно и нещо дълбоко вътре в Хоуп се надигна и отговори на копнежа в зелените му очи. Клепачите му се сведоха мъничко и той се втренчи в устните й. Дъхът й заседна в гърлото и гърдите й се стегнаха. Тя вдигна лице, а той бавно сведе уста към нейната.
	Задната врата се отвори доста силно и се удари в стената. Моментът бе провален, Хоуп и Дилън се разделиха със скок, когато Пол и Шели се втурнаха в кухнята. Пол държеше ръката на Шели над главата й докато кръвта се стичаше към лакътя й.
	— Шели се поряза с ловджийския ми нож — извика Пол, преди някой да успее да попита. Той грабна една кърпа от плота и я уви около ръката й.
	— Мръсна е — възпротиви се спокойно Шели. — Хоуп, чистите кърпи са зад теб, в третото чекмедже.
	Дилън се обърна към Пол.
	— Какво стана?
	— Пуснах си ножа в една кофа със сапунена вода, която тя бе изнесла за децата, да оставят вътре мръсните съдове. И преди да успея да й кажа, тя си набоде ръката.
	При тези обстоятелства Хоуп не смяташе, че щеше да остане така спокойна като Шели. Всъщност тя със сигурност щеше да надигне вой до небесата. Извади кърпата от чекмеджето и я подаде.
	— Дълбоко ли е?
	— Със сигурност се нуждае от шевове — отговори Пол. Дишането му беше накъсано и той определено бе по-паникьосан от жена си. — Ще я закарам до клиниката.
	— Аз ще ви закарам — предложи Дилън. — Ще стигнем по-бързо.
	— Ами малките момчета? — попита Пол.
	— Аз ще ги гледам — предложи помощта си Хоуп.
	Дилън се обърна към нея.
	— Не мисля, че това е добра идея. Ще извикам някого.
	— Мога да се оправя с две малки момчета — увери го тя, леко засегната от това, че той я подцени така.
	— Сигурна ли си? — попита Дилън.
	— Разбира се.
	Чак толкова трудно ли беше?


>	8
>	Мъж хипнотизира пилета да снасят повече яйца

	— Кървав пръст през една пря-я-ка… — под импровизирана палатка от одеяла, безопасни игли и кухненски столове Хоуп светеше с фенерчето под брадичката си и се взираше в двете невръстни лица пред нея. Отвори уста и продължи страшната си история с най-ужасяващия си глас.
	— Изтичах и се скрих зад леглото, но продължих да чувам: _Кървав пръст през една пря-я-ка_… — тя пъхна ръка под куп спални чували и почука по дървения под. — Кървав пръст пред вратата… — Адам опули очи, а Уоли захапа долната си устна. — … чук… чук… чук — тя протегна ръка. — Отворих вратата… и там стоеше едно хлапе — направи драматична пауза, после продължи: — Имаше кървава рана и се нуждаеше от аптечка.
	Няколко дълги момента момчетата се взираха в нея в мрака на палатката от одеяла. После се спогледаха и изсумтяха.
	Адам поклати глава.
	— Това си беше много слабо.
	— Даже не беше страшно — допълни Уоли.
	— Момчета, вие се уплашихте — възрази тя. — Видях ви.
	— Уоли да, но аз не.
	Уоли удари Адам по рамото.
	— Няма начин.
	— Хайде, момчета — възпротиви се Хоуп, когато двамата започнаха да се налагат по ръцете. — Пак ще съборите тази палатка, но следващия път няма да ви я вдигам — през повечето време двамата се боричкаха и докато на тях изглежда им доставяше удоволствие да се пердашат, това влудяваше Хоуп. Караше я да размишлява за онази бутилка червено вино в хладилника й. Една чаша вероятно нямаше да й навреди, но таткото на Адам вече си мислеше, че тя не може да се справи с две малки момчета. Вероятно нямаше да изглежда добре ако той се върнеше да прибере сина си и откриеше Хоуп да се налива с вино.
	— Вие двамата си разказвайте приказки докато аз почистя — нареди тя и изпълзя изпод палатката. Като малки тя и брат й се бореха, а той я гъделичкаше докато си подмокри гащите, но, Боже, никога като Адам и Уоли. Тези двамата просто не се спираха.
	Тя взе празните кутийки от пепси от масичката за кафе, взе и купа пуканки и влезе в кухнята.
	Дилън се обади преди петнайсет минути да й каже, че са прехвърлили Шели в болницата в Сън Вели. Раната на ръката й била доста сериозна и се нуждаела от хирургическа намеса. Каза също, че близнаците тръгнали към болницата и щом пристигнели, той щял да се върне да вземе двете момчета.
	Хоуп остави купата, после изсипа кутийките в кошчето за боклук. Дилън щеше да пътува от Сън Вели поне час и тя пресметна, че той ще пристигне след около час и половина, в зависимост от близнаците Абърдийн.
	— Хей — чу се приглушен вик от другата стая, — махни ми се от главата, гъзоблиз такъв.
	— Ти си гъзоблиз.
	Тя затвори очи и вдигна ръце към лицето си. Щеше да ги забрави за няколко минути; може би те просто щяха да изчерпят енергията си и да припаднат.
	Но те продължаваха да се хилят и тя научи, че това не е добър знак.
	Влезе в дневната и застана тихо до палатката от одеяла.
	— Тази пръдня беше много гадна, Уоли — заяви Адам.
	— Имам и друга. Бързо ми дръпни пръста.
	Тя си помисли, че със сигурност никой не беше толкова глупав, че да се подчини на такава команда. Но грешеше и стаята се изпълни с животински звуци и още кикотене. Хоуп се закле още там на място: Ако някога реша да осиновя дете, то ще бъде момиче. Никакви момчета. Никога.
	Тя включи телевизора и изгледа новините от Бойз в десет часа. За нейно огромно облекчение и крайна изненада врявата в палатката утихна и насред прогнозата за времето Адам изпълзя и я информира, че Уоли е заспал.
	— Искаш ли да поседиш с мен или искаш да си порисуваш нещо? — попита го тя.
	— Май да си порисувам.
	Хоуп му даде кутия с цветни моливи, с които си коригираше статиите, след като ги разпечаташе. Остави няколко листа хартия на масичката и той се зае за работа.
	— Какво ще нарисуваш?
	— Кучето си.
	Хоуп седна до него на твърдия под. Краката на масата от еленови рога осигуряваха много малко място отдолу и тя трябваше да седне по турски.
	— А ти какво ще нарисуваш? — попита той.
	— Теб — тя посегна към зеления молив и нарисува момче с големи зелени очи и кестенява коса, щръкнала от главата му. Не беше голяма художничка и когато приключи, рисунката изобщо не приличаше на Адам.
	Той я погледна и се разсмя.
	— Това не съм аз.
	— Разбира се, че си — тя добави няколко лунички и посочи към липсващите предни зъби на рисунката си. — Виждаш ли?
	— Добре, аз ще те нарисувам — той грабна чист лист хартия и жълт молив.
	— Хвани добрата ми страна — тя се обърна в профил.
	— Мама също е с руса коса. Но преди беше кестенява.
	С изключително повишен интерес Хоуп попита внимателно:
	— Къде живее майка ти?
	Той вдигна поглед към нея, после отново погледна към рисунката си.
	— През повечето време е в Калифорния, но когато съм при нея, ходим в къщата на дядо.
	— Къде е това?
	Той сви рамене.
	— Монтана.
	Хоуп се почувства малко неудобно да изцежда информация от детето, но не чак толкова, че да престане.
	— Виждаш ли я много често?
	— Да. Тя е по телевизията.
	_По телевизията?_
	— Искаш да кажеш, че снимката й е на твоя телевизор?
	— Да.
	Още един въпрос и тя си обеща да спре.
	— Къде работи мама?
	— Не трябва да говоря за това.
	_Наистина ли?_ Хоуп веднага се учуди какво толкова _лошо_ е направила бившата съпруга на Дилън, че Адам не можеше да говори за това. В ума й изникнаха професии като проститутка или стриптийзьорка.
	— Хей — възкликна тя и посочи към рисунката му. — Носът ми не е толкова голям!
	Адам кимна и се разсмя.
	— Вече е.
	— Добре — тя грабна друг лист и нарисува Адам с големи уши и кривогледи очи. — Виж се — показа му тя и започна състезание за това кой ще нарисува най-тъпото лице. Когато приключиха, Адам спечели с рисунката си на Хоуп, която си бъркаше в носа с _нокти на росомаха_.
	— Какво получавам? — попита той.
	— Какво имаш предвид?
	— Спечелих. Получавам нещо.
	— Хм… Имам малко пуканки за микровълнова.
	— Няма начин — той се огледа и посочи към препарирания рис над камината. — Какво ще кажеш за това?
	— Не мога да ти го дам. Не е мой.
	Той посочи към мечата кожа.
	— Това?
	— Не — Хоуп стана и тръгна към трапезарията. Единственото нещо, за което се сети, бе малко кристално колибри, което купи, за да го окачи до компютъра си. — Какво ще кажеш за това?
	— Какво прави то?
	— Когато го вдигнеш към светлината — обясни тя, докато му го подаваше, — то хвърля наистина готини призми из стаята. Работи най-добре на слънчева светлина — косата му бе доста дълга и му падаше в очите докато той изучаваше птичето. Тя се учуди как ли би я почувствала под пръстите си, как ли би реагирал той ако я отметнеше от очите му.
	— Красиво, а?
	— И аз мисля така — отвърна тя и се поддаде на любопитството си. Вдигна ръка и му среса косата от челото. Стоплени от главата, бебешките кичури се плъзнаха през пръстите й.
	Може би не е чак толкова лошо да си имаш едно малко момченце да ти тича из къщата, помисли си тя и си отпусна ръката.
	— Какво мислиш?
	Рамото на Адам го засърбя и той го почеса. Птичката е малко момичешка, но бива, замисли се той.
	— Всичко е наред — той сви рамене и тръгна към дневната, наблюдавайки босите си пръсти, които го водеха към палатката. После погледна към Хоуп. — Обади ми се, когато татко се върне — помоли той и пропълзя до Уоли. Легна върху спалния чувал, който откриха в килера на горния етаж, и се втренчи в одеялата, надвиснали над главата му. Искаше му се да си е у дома. Искаше татко му да побърза.
	Вдигна птичката, която Хоуп му даде, после я смъкна съвсем близо до очите си. Светлината от дневната се процеждаше през одеялата и ако присвиеше очи, можеше да вижда през колибрите. Замисли се за Хоуп, за това как тя рисуваше с него, макар че татко му го нямаше. Даде му и подарък. И не беше го донесла в къщата му като претекст да види татко му. Не като другите момичета.
	Може би Хоуп беше като Шели. Шели не беше като другите. Тя не идваше и не се преструваше, че харесва Адам, само за да говори с татко му.
	Той се завъртя настрани и пъхна малкото птиче в джоба си. Може би щеше да намери някой готин камък за Хоуп. Хареса му, когато тя ги снима с Уоли, харесваше и онези сини ботушки, които тя обуваше понякога. Тя построи палатка от одеяла и беше много забавна, когато бягаше от прилепите. Харесваше му блясъкът на косата й.
	Като ангел. _Като мама._ Адам знаеше, че майка му не е _истински_ ангел. Знаеше, че тя живее в Калифорния и понякога при дядо в Монтана, но не и в рая. Знаеше, че тя не седи в облаците и че не се моли много, защото не се молеше дори преди вечеря. Знаеше, че майка му не може да живее с тях ’щото трябваше да е в телевизията. Знаеше, че не може да разказва на приятелите си за мама, защото тогава хората щяха да идват и да й досаждат през специалните им почивки в Монтана. Единственият приятел, който знаеше за мама, беше Уоли, но и той не трябваше да казва на никого.
	Адам опита да задържи очите си отворени, но лявото постоянно се затваряше. Помисли да ги затвори и двете, само за няколко минути, да им позволи да си отпочинат преди татко да си дойде.
	Знаеше, че мама е актриса и че това е нейната работа. Знаеше, че някои от нещата, които тя прави, не са истински, че не може да лети и че не може да влезе в стаята и да си остане невидима ако поиска. Но смяташе, че някои от нещата в шоуто й са истински и искаше да се срещне с онези деца, които тя спаси, когато къщата им изгоря миналата седмица. Тя спаси и котката им. И мама познаваше Дядо Коледа. Тя спаси Дядо Коледа, когато той пи толкова много и един автобус го блъсна. Каза му, че трябва да живее заради всички деца по света, които го обичат, а Адам си пожела да отиде до Северния полюс и да се срещне с дядото. Двамата с Уоли си говориха за това. След като мама спаси дядото, за Коледа Адам щеше да си пожелае нещо голямо, като онази спортна количка, за която татко каза, че не може да има докато не навърши десет.
	Адам се прозя и пъхна ръка под бузата си. Искаше му се мама да дойде да живее с него и с татко. Може би ако наистина беше послушен и искаше това наистина много, тя щеше да дойде.


	Дилън почука на вратата на Хоуп и я изчака да отвори. Беше единайсет и половина, а той излезе от болница веднага след като близнаците пристигнаха и ги остави да се погрижат както за баща си, така и за майка си. Дилън никога не беше виждал Пол толкова разстроен. Никога преди не го бе виждал толкова емоционален, но когото откараха Шели с количката, той се разрева. Пол обвиняваше себе си и се държеше така, сякаш е забил ножа в сърцето й. Каза, че просто не можел да понесе да я вижда наранена.
	Разбира се, раната на Шели беше сериозна, но в никакъв случай не застрашаваше живота й. Докато седеше с приятеля си, вместо да се отврати от лигавенето на Пол, той откри, че малко му завижда. Никога не бе обичал жена по този начин. Не и така, че да се разреве като момиче, особено след деветнайсет години брак. Чудеше се защо никога не е открил жена, която да обича толкова. Чудеше се дали би могъл изобщо.
	Да, страстта. Страстта беше нещо различно. Той изпита истинска страст още сутринта, когато MZBHAVN дойде в града. А докато караше към дома й, той не можеше да си мисли за нищо друго, освен да си я представя, застанала в кухнята на Шели, спомни си как опипваше меката кожа на ръката й, как изследваше линиите на дланта й. И по време на това дълго пътуване от Сън Вели той си мислеше за нощта, когато я закара у дома й от „Еленов рог“. Спомни си как тя го докосна и като в забавен кадър се сети за всяка подробност. Влажната повърхност на устата й, милувките на ръцете й, плъзгащи се по гърдите му, силната болка между краката му.
	Входната врата се отвори и ето я пред него, осветена от полилея в антрето. След толкова часове, прекарани с Уоли и Адам, той очакваше Хоуп да е заприличала на полудяла Медуза*. Но тя не изглеждаше така. Косата й бе спусната и малко разрошена, но изглеждаше сърдечна и сънена, сякаш току-що ставаше от леглото.
	[* Чудовище от гръцката митология, една от трите Горгони, обезглавено от великана Персей. — Б.пр.]
	— Събудих ли те? — попита той.
	— Не, лежах на дивана и гледах края на Лено* — тя отстъпи назад и той влезе в къщата.
	[* Популярен водещ на телевизионно шоу в NBC. — Б.пр.]
	Тя цялата мирише на топлота и сън, помисли си той.
	— Момчетата създаваха ли ти проблеми?
	— Спят — тя го заведе до дневната, а погледът му се плъзна по косата й, надолу по правия й гръб, над прекрасната извивка на дупето й до задните части на гладките й бедра. Беше боса. — Намерихме спални чували и си спретнахме нещо като къмпинг.
	Палатката от одеяла го шокира. Предположи, че щеше да се изненада по-малко ако си бяха спретнали салон за красота.
	— Поиграха си на призрачна къща горе, а когато им стана скучно, слязохме тук и си разказвахме страшни истории.
	Той премести поглед от палатката към Хоуп.
	— Не ти ли дойдоха в повече?
	— Е, наистина се бориха почти постоянно. Всичко, до което се докопаха, се превръщаше в някакъв меч, нож или пистолет, а онази работа с дърпането на пръсти беше малко обезпокоителна — тя вирна глава и го погледна отстрани. — Само два-три пъти си помислих да се запия.
	Вниманието му бе привлечено от усмивката й, от розовите й устни и той се учуди дали и на вкус е толкова сънлива. Дали щеше да я усети толкова топла и желаеща, сякаш току-що я бе събудил от сън, за да правят любов.
	— Адам е прекрасно момченце. Късметлия си с такъв син — тя прибра косата си зад ушите. — Как е Шели?
	Той отвори уста да попита _Кой?_, но се спря навреме. Блъсна встрани отвора на палатката и погледна Уоли и Адам.
	— Доста зле се е порязала. Лекарите ще трябва да оправят няколко сухожилия, но всичко ще е наред. Трябва да се прибере до сутринта — момчетата лежаха върху още одеяла и спални чували, свити като мечки в зимен сън.
	— Това трябва да е добра новина.
	— Мисля, че се справя по-добре от Пол. Той се държи така, сякаш я е убил — Дилън пусна края на одеялото и погледна към Хоуп. — Мен ме нямаше, когато Шели роди момчетата, но тя каза, че и тогава Пол не можел да си намери място и постоянно плачел.
	— При теб не беше ли така, когато жена ти раждаше Адам?
	Той не я коригира за това, че Джули не му е _жена_.
	— Нямах време. Едва успях да закарам Джули до болницата и той се роди.
	— Кратко раждане?
	— Дълго шофиране. Бяхме на гости у баща й — той приближи до нея и погледна към рисунките на масичката. — Адам се роди в тамошната болница.
	— Тази вечер Адам я спомена.
	Дилън вдигна поглед.
	— Джули? И какво каза?
	— Само това, че живеела в Калифорния и имала руса коса, която някога била кестенява.
	Очевидно бе време за смяна на темата.
	— Оправи ли се напълно от срещата си със стридите от Роки маунтийн?
	— Ще отговоря на въпроса ти ако и ти отговориш на един мой.
	— Какво искаш да научиш?
	— Какво работи бившата ти жена?
	Той погледна право в очите и излъга.
	— Сервитьорка е.
	— О… — челото на Хоуп се сбърчи леко и тя седна върху дръжката на фотьойла.
	— А сега ми кажи, че си се оправила от стридите.
	— Едва. Ако някой беше ми казал, че има хора, които действително ядат тези неща, нямаше да му повярвам. Много е странно.
	Поне сега, когато говореше за това, тя не пищеше и не пребледняваше така, сякаш щеше да повърне във всеки момент. Всъщност върху устните й се появи едва забележима усмивка. Дилън харесваше усмивката й. Харесваше и смеха й, женствен и малко глух. Толкова го харесваше, че отвори уста и й каза втората най-голяма тайна, която знаеше. Тайна, толкова смущаваща, че _никой_ в семейството му не говореше за това. Дори на Деня на благодарността, когато всички се събираха заедно и се напиваха.
	— Ако това ти се струва странно, тогава трябва да видиш братовчед ми Франк. Той може да хипнотизира пилета.
	Веждите на Хоуп се събраха и тя го изгледа сякаш беше луд.
	— Как?
	Дилън вдигна дясната си ръка.
	— Придържа ги надолу и ги кара да се концентрират върху пръста му.
	Тя се разсмя.
	— Глупости!
	Ако майка му разбереше, че се е разприказвал за братовчеда Франк, щеше направо да го убие. Тя не искаше никой да узнае за тези гени, деформирали тяхното ДНК, но може би си струваше да го убият, само за да чуе смеха на Хоуп.
	— Кълна се, че е вярно!
	Тя поклати глава, а косата й падна напред върху дясната й буза.
	— Че защо някой ще хипнотизира пилета?
	— Защото може, предполагам.
	— И какво ги хипнотизира да правят? Да се качат на сцената и да играят като хора?
	Той се разсмя и приближи до нея.
	— Те просто си лежат там и приличат на мъртви — той прибра бляскавата й коса зад ухото, а кокалчетата му докоснаха гладката й буза. — Леля ми Кей сериозно го мисли за надарен.
	— Ти сериозно си се побъркал…
	Косата й се уви около пръстите му, хладна на допир и много мека.
	— Не ми ли вярваш?
	— Не.
	Коремът му се стегна на възел от краткия контакт и той отпусна ръка.
	— Нали ти казах истината за стридите от Роки маунтийн?
	— Каза ми също, че си ял гущер.
	— Не, никога не съм казвал, че съм ял гущер.
	— Поне ме наведе на тази мисъл.
	— Да, но това не е лъжа.
	— Технически може да не е, но ти искаше да повярвам в нещо, което не беше истина.
	Погледът му се плъзна от бузата към извивката на горната й устна.
	— Добре тогава, предполагам, че сме квит.
	— Мислиш, че аз съм те излъгала?
	Той се вгледа в ясните й сини очи, опулени и невинни.
	— Още в деня, в който влезе в града.
	Тя събра вежди.
	— Винаги можеш да ми направиш проверка.
	— Можех, но никога не проверявам миналото на някого, освен ако няма сериозна причина за това. Това противоречи с политиката на отдела — той спря, преди да попита. — При теб има ли причина?
	— Не.
	— Скоро да си нарушавала някой закон?
	— Поне не се сещам.
	— Никакви наказания за неприлично разголване?
	— Не.
	— Сексуален тормоз?
	Тя се разсмя.
	— Не наскоро.
	Той я изгледа от главата до петите.
	— Жалко.
	Тя наведе брадичка и го погледна дяволито.
	— Флиртуваш ли с мен, шериф Тейбър?
	— Скъпа, ако трябва да питаш, значи остарявам.
	— На колко си години?
	— Почти на трийсет и осем.
	Устните й се отпуснаха в онази прелъстителна усмивка, която стопляше гърдите му.
	— Доста добре изглеждаш за такъв старчок.
	— Мис Спенсър, флиртувате ли с мен?
	— Може би — между светлите й вежди се появи бръчица. — Отдавна не съм флиртувала с някого, но така мисля — бръчицата се изглади. — Май че извади късмет.
	_Късмет._ Не знаеше дали да не избяга като попарен или да я натисне на дивана и да й покаже какъв късмет е извадила _тя_. Отстъпи малко назад.
	— Изпрати ли молба за старите документи на Хайръм Донъли? — попита той, сменяйки отново темата, за да увеличи дистанцията помежду им.
	Тя се взира в него известно време сякаш не разбираше внезапната промяна на разговора.
	— А, да — отговори най-накрая. — Миналата седмица.
	— Добре. Обади ми се ако имаш нужда от помощ докато се оправяш с тях — тя се изправи, а той отстъпи още по-назад. — Най-добре да прибирам момчетата и да ги слагам да спят.
	— Обувките им са горе. Ще ги донеса — Хоуп тръгна към стълбите и се почувства почти така, както онази вечер в кухнята, когато той я целуна. След едно докосване той можеше да се откъсне бързо от нея и, както онази вечер, тя не знаеше какво е направила.
	Когато се качи горе, тя тръгна по коридора и влезе в стаята отдясно. Може би не трябваше да си признава, че не е флиртувала отдавна.
	Може би го уплаши.
	До леглото в свободната стая в края на коридора откри каубойските ботуши на Уоли и една от сините маратонки на Адам. Докато пълзеше по пода, търсейки другата, се учуди дали пък не излъчва някакви отчаяни вибрации, които да го стряскат. Признавайки, че не е флиртувала отдавна, тя може би го наведе на мисълта, че нещо не й е наред и може би той бе прав да си го мисли. Беше се запознала с Дилън преди малко повече от седмица. Тя наистина не го _познаваше_, но когато той я погледнеше или й се усмихнеше, или я заговореше, гърдите й се стягаха. А когато я докоснеше, тя вече изобщо не можеше да мисли.
	Влезе в дрешника и се огледа. Докато ровеше из туристическите принадлежности вътре, чу тежкия тропот от ботушите на Дилън, който влезе в стаята. Намери маратонката до един спален чувал, а когато излезе от килера, Дилън стоеше пред прозореца, двуметров здравеняк, вперил поглед в езерото.
	— Никога не съм виждал гледката от тук — раменете му изпълваха рамката на прозореца, а слабата шейсетватова крушка очертаваше скритите пластове злато в косата му и подчертаваше ярката белота на тениската, пъхната в дънките му.
	Хоуп сложи обувката до другите на леглото, после застана до него. Не виждаше нищо през прозореца, но пък и не си умираше за гледката. Все още не изпитваше благоговение от красотата наоколо, но трябваше да признае, че се усещаше определено спокойствие в цялата тази обстановка. Успокоение, което не можеше да се намери и в най-скъпите курорти или да се купи в най-модните спа комплекси.
	— Не можеш да я видиш от тук, но ето я моята къща — обясни той и посочи наляво, а после се дръпна, за да я остави да погледне. — Точно там, зад големия бор. Виждаш ли онази ярка звезда на около шейсет градуса на север? — когато тя не помръдна, той я прегърна през кръста и я дръпна да застане пред него. Тя притисна гръб в солидната стена на гърдите му, а той постави едната си ръка върху бедрото й и посочи към звездите. — Гледай директно под онова светло петно. Там е скалата Брадичката на дявола. Точно отдолу е ранчото „Дабъл Тий“. Там съм израснал. Майка ми и сестра ми все още живеят там. Ако бях послушал майка си и аз щях да съм там.
	Той миришеше леко на мускус и одеколон, а ароматът на хладния нощен въздух полепваше по кожата му. Прозорецът гледаше към празното езеро, но то не се виждаше много добре, тъй като сноп светлина, пронизвайки мрака, осветяваше нейната веранда и верандата на семейство Абърдийн. Вместо да гледа натам, където сочеше Дилън, тя наблюдаваше неговото отражение.
	— Разбирам, че не искаш да живееш там.
	— Не. Докато израствах отглеждах крави и събирах сено. Това е тежък живот. Трябва да го обичаш. Аз не го обичам, но може би Адам някой ден ще го обикне — той се умълча за момент, втренчен в далечината, сякаш виждаше нещо, което бе невидимо за нея. — Нямах търпение да се измъкна от този град. Тръгнах почти веднага след като завърших гимназия.
	— Но си се върнал.
	— Да. Понякога трябва да се поскиташ, преди да разбереш къде наистина ти е мястото. А понякога то е точно там, откъдето си започнал. Трябваше да стана много нещастен, преди да поискам да се прибера у дома.
	— Къде си живял толкова нещастно?
	Погледът му срещна нейния в отражението на прозореца и той се усмихна.
	— Първо живях в Канога парк, а после се преместих в Чатсуърт.
	— Живял си в Ел Ей?
	— Около дванайсет години — ръката му се стегна малко върху бедрото й. — Бях детектив в Отдел „Убийства“ в полицията на Лос Анджелис.
	— Аз живях в Брентууд.
	— Вероятно можех да се досетя — отбеляза той и плъзна ръка към корема й.
	— Но израснах в Нортридж — допълни тя. Започна да диша дълбоко и равно и се замисли дали да се отскубне от прегръдката му или да махне ръката му. Отново се почувства неуверена като тийнейджърка докато всяка клетка в тялото й пламтеше, пълна с живот. Но за разлика от онези невинни времена преди толкова време, сега тя знаеше къде ще я заведат чувствата, стоплящи я като оранжерийни лампи. Не знаеше само дали тя иска да отиде там с него или той иска да я заведе там.
	— Преместила си се по-надалеч в предградията от мен.
	Горещината от дланта му се процеди през памучната й блуза и стопли корема й отвътре навън. С малко усилия тя успя да овладее импулса си да се обърне в ръцете му и да го докосне така, както той я докосваше.
	— Блейн вече имаше много пари, когато се омъжих за него.
	— Това е съпругът ти, Блейн? Гей ли беше?
	— Не.
	— Наистина ли си се омъжила за тип на име Блейн?
	— Да, какво лошо има в това?
	Той поклати глава.
	— Тип на име Блейн не може да го бива много в леглото.
	— Това е смешно. Биваше си го в леглото.
	— Точно така. Казах, че не може да го бива _много_.
	— Той е много умен мъж — заяви тя, после се учуди защо ли си прави труда да защитава бившия си съпруг.
	— А-ха. Какво работи?
	— Пластичен хирург.
	През стъклото зеленоокият му поглед се насочи право към гърдите й.
	— Не, мои са си.
	Той вдигна поглед и се усмихна невъзмутимо.
	— Не мога и да си помисля друго — настани я върху гърдите си и продължи: — Такова нещо би разбило всичките ми фантазии за теб.
	Тя се отпусна.
	— Какви фантазии?
	Той зарови нос в косата й и погледна отражението й в стъклото.
	— Не мисля, че трябва да ти казвам.
	— Защо? Вързана ли съм?
	Тя усети усмивката му.
	— В някои от тях.
	_Някои?_
	В ъгълчетата на очите му се появиха гънки.
	— Имаш ли проблем с това?
	_Имаше ли?_ Вероятно би трябвало.
	— С кое, с факта, че си фантазираш за мен, или с това, че съм вързана?
	— И с двете.
	Но тя нямаше. Никакви проблеми. Точно обратното. Това само повиши още малко температурата й и заплашваше да притвори клепачите й. Горещината в корема й се разпростря между бедрата и тя стисна крака.
	— Доставя ли ми удоволствие?
	Палецът му се плъзна по корема й и се пъхна под сутиена.
	— Разбира се. Аз се отнасям наистина добре с теб.
	Когато я докосна, гърдите й натежаха, а под тънкия памук на блузата й и под найлона на сутиена зърната й се стегнаха в твърди, чувствителни връхчета.
	— Искаш ли да чуеш колко добре?
	Тя кимна, останала без дъх.
	Той я наблюдаваше в стъклото на прозореца докато свеждаше лице и едва-едва прокарваше връхчето на езика си в ухото й.
	— Харесваше ти, когато правех това — прошепна той, после засмука нежно месестата част от ухото й. Дъхът му стопли бузата й и по гърба й премина тръпка. Със свободната си ръка Дилън отметна косата й и плъзна уста към врата й. — И това — обсипа врата й с топли целувки, а тя наблюдаваше как лицето му се настанява в извивката на шията й, усети го как засмуква нежно плътта й, но преди да остави белег той се премести и смъкна бавно презрамките на сутиена й.
	— Толкова си нежна — прошепна той и я притисна по-силно към гърдите си. — Дори по-нежна отколкото изглеждаш — ръката му се сви върху корема й, стискайки блузата й в юмрука си. Твърдата му и дълга ерекция се притисна в дупето й и тя цялата се втечни отвътре. Страстта потече гореща и мокра, и желаеща между краката й. Мисълта за това как двамата са голи, как правят любов, почти я накара да се завърти и да обвие крака около кръста му. За миг си позволи фантазия за себе си, в която събличаше дрехите му и прокарваше ръце по цялото му тяло, но с малкото си останал разум тя си припомни, че не го познава толкова отдавна, че наистина да се съблече.
	— Не мисля, че сексът е добра идея — прошепна тя.
	Погледът му се вдигна към нейния в прозореца.
	— Кой е казал нещо за секс? — попита той и прокара топла диря с целувки по рамото й. — Ние просто си поиграхме малко.
	— Пред прозореца?
	— Скъпа, няма никой на мили наоколо — той извади долния край на блузата й от полата и се зае отново за работа. — Ако правя любов с теб, то няма да е с двете момченца точно долу под нас. Ще дойда подготвен и ще направя така, че да разполагам с цяла нощ, за да те докосвам както си искам.
	Тя бе забравила напълно за двете момчета, заспали долу.
	— Може би трябва да спрем.
	Той плъзна ръка под блузата й и горещата му длан погали голата й кожа.
	— Искаш ли да спра?
	Тя вдигна поглед към него и челото й докосна грапавата му брадичка.
	— Не.
	— Тогава си дръж очите отворени и наблюдавай за малки крачка нагоре по стълбите — надвесил уста над нейната, той попита: — Как се чувстваш?
	— Добре — отговори тя, без да обмисли отговора си предварително. После поклати глава, когато разбра, че той вероятно не я пита за това. — Чувствам, че вероятно трябва да те поканя да си тръгваш — тя целуна ъгълчето на устата му и четинестата му брадичка. — Но наистина не искам да си тръгваш. Искам да останеш, но не трябва — тя зарови лице в шията му и вдиша аромата на кожата му. — Преди всичко ме караш да се чувствам объркана и самотна.
	Пръстите му се разпериха върху корема й, палецът му докосна издутината на гърдите й и тя си напомни, че трябва да диша.
	— Как мога да те накарам да се чувстваш самотна, когато ръката ми е върху блузата ти?
	— Защото ми напомняш за неща, за които дори не съм осъзнавала, че ми липсват, преди да дойда в този град — тя го целуна по гърлото и допълни: — Като тропота от мъжки ботуши по пода ми и усещането за груба, четинеста буза под дланта ми. Топлото, солидно удоволствие от гърдите ти върху гърба ми. Усещането за сигурност — _и сексът._ Той я накара да осъзнае колко й липсва сексуалната интимност с мъж, да бъде желана и погълната, и увита в потни чаршафи сред неподправена страст. — А понякога, когато погледна в очите ти, мисля, че може би и ти си самотен.
	Той замълча за момент, продължавайки да я наблюдава. После попита:
	— Знаеш ли какво виждам като те погледна?
	Пулсът й подскачаше под устните, така че тя не каза нищо, а само поклати глава.
	— Виждам някой, който ми напомня точно колко отдавна не съм докосвал или помирисвал сладка женска кожа — той отново притисна ерекцията си в дупето й и тя усети горещината му през износения дънков плат. Тя се разпростря по краката й и присви босите й пръсти върху хладния дървен под. — Когато те погледна, забравям каква е била точната причина, поради която съм живял като монах.
	Тя вдигна поглед към лицето му и скептицизмът й вероятно си пролича.
	Той се дръпна назад.
	— Не мислиш ли, че живея като монах?
	— Виждала съм как се отнасят към теб някои жени в този град.
	— Да, но покрай тях аз нямам проблеми да се контролирам. Те не ме изкушават. За разлика от теб — главата й бе отметната назад, шията й — извита и Дилън я целуна нежно по устните. — Те не предизвикват у мен фантазии за страстен, долен и мръсен секс без никакви задръжки. Не ме карат да копнея да докосвам меката им кожа както искам да докосвам твоята. Навсякъде, с ръце и уста. Хоуп, искам да целувам гърдите ти и малкото копче между бедрата ти. Знам, че трябва да стоя настрани. Нещата се влошават, когато съм покрай теб, но не мога да си наложа да стоя настрани. Не мога да контролирам желанието си към теб.
	Чувството й беше познато. Той притисна нежно устата си в нейната и започна една целувка толкова бавна и сладка, в пълна противоположност с кръвта, която препускаше през вените й, че плъзна ръка от бузата му към темето, за да го притисне и да засили контакта. За мъж, който казваше, че не може да се контролира, той изглежда се справяше доста добре. Тя облиза върха на хлъзгавия му език и целувката премина в нежно съвкупление на устата им, една дълбока интимност, която повече дразнеше, отколкото задоволяваше. Едно лудо преследване. Хлъзгаво притискане и отдръпване на горещи езици и уста.
	После, сякаш изведнъж запалила огън в него, целувката стана алчна и я завладя, изсмуквайки дъха от дробовете й. За миг тя бе погълната и почувства, че предпочита да се предаде пред нещо, което така или иначе не можеше да контролира.
	Под блузата ръката му се движеше нагоре, за да обхване нежно гръдта й и всичко стана толкова страстно и замайващо, че тя не можеше да мисли за нищо друго, освен за дланта и палеца му, докосващ зърното й през найлоновия сутиен.
	Дилън изстена дълбоко в гърдите си и отдръпна устата си от нейната. Похотливите му очи търсеха нейните, а докато Хоуп наблюдаваше профила му, той вдигна бавно блузата над гърдите й, после застина напълно. Тя затаи дъх, наблюдавайки го, очаквайки реакцията му.
	— Виж ти — промърмори той и насочи вниманието й към отражението в прозореца, на Дилън, застанал зад нея, стиснал долния край на блузата й с големите си ръце. Погледът му бе прикован в белия й сутиен, един толкова тънък плат, че все едно беше гола. Гърдите й и стегнатите й, щръкнали зърна се напрягаха да пробият тънкия найлон.
	— Ти си красива — въздъхна той и срещна погледа й в стъклото.
	Тя притисна ръце в хълбоците си и задържа блузата под мишниците си. После постави длани върху ръцете му и ги премести, за да покрият гърдите й. Той стисна нежно и по плътта й се разпростря горещ пламък. Тя опита да се обърне, но дишането му се учести.
	— Ако мръднеш, заминаваме — предупреди я той.
	— Искам да те докосна, Дилън.
	— Тази вечер аз ще те докосвам.
	Тя затвори очи и устните й се разтвориха. Отдавна не беше се чувствала толкова добре. Гърбът й се изви и ръцете й паднаха настрани.
	— Хоуп, отвори очи. Погледни ме. Погледни как те докосвам.
	Тя го направи. Видя блузата си вдигната нагоре, а дясната презрамка на сутиена и долната фланелка бяха смачкани под лакътя й. Дланите на Дилън обхващаха гърдите й отзад, тъмно розовите връхчета стърчаха между широко разтворените му пръсти. Тя погледна в отражението си, в желанието, искрящо от очите й.
	Дилън притисна пръсти и защипа зърната между тях. Коленете й се подвиха, но той я задържа здраво о гърдите си.
	— Ако бяхме сами в къщата — прошепна той — щях да сложа уста точно тук — той целуна главата и лицето й. — После щях да продължа надолу — той посегна към долния край на блузата й и я дръпна надолу към кръста. — Но не сме сами и няма да ми е лесно да те оставя.
	Той беше прав. Разбира се, че беше прав. Не можеха да се любят докато двете момчета спяха долу. Това не би било правилно. Тя предположи, че и заключването на вратата не е най-правилното решение.
	Той отстъпи назад и постави ръце на раменете й.
	— Нуждаеш ли се от помощ с Адам и Уоли? — попита тя.
	— Скъпа, направи една услуга и на двама ни и стой тук горе докато не видиш, че стоповете ми се отдалечават към града — ръцете му се отпуснаха от раменете й и той отстъпи към леглото. — Боя се, че изчерпих цялата си воля докато дърпах блузата върху гърдите ти. Най-трудно ми беше да оставя този прозрачен сутиен и не мога повече — той взе обувките на Уоли и Адам и я погледна за последен път, преди да излезе от стаята.
	Хоуп се премести в спалнята си в предната част на къщата и от прозореца го видя как пали шерифския блейзър. Той се върна в къщата на два курса, носейки всеки път по едно момче. Когато тръгна от алеята й, тя си помисли, че го вижда как хвърля поглед към нея. Но в тази тъмнина не беше съвсем сигурна.
	Погледна към отражението си в стъклото. Към натежалите си клепачи и подпухналите устни. Наистина не беше сигурна кой е отсреща. Жената приличаше на нея, но не се държеше като Хоуп Спенсър.
	Тя излезе от спалнята си и тръгна надолу. Беше достатъчно разумна, за да не желае шерифа така. Не вярваше в незначителния секс. Беше разумна… но сякаш просто забрави или просто не й пукаше. Когато Дилън бе наоколо, тя просто вече не се чувстваше толкова самотна.
	Дилън Тейбър отново я накара да се почувства желана. Дълбокият му глас и докосването на силните му ръце сплиташе вътрешностите й на горещи малки възли и това усещане й харесваше. Никой мъж след развода не беше я гледал така, не беше я карал да се почувства така. Като пълноценна жена. Сигурно защото не беше давала тази възможност на никой мъж, не че сега я даде съзнателно на Дилън. Тя просто не се контролираше. Трудно можеше да се устои на комбинацията от непринудения чар и страстните докосвания на Дилън.
	Чудеше се дали изобщо трябва да опитва.


>	9
>	Мъж се възпламенява спонтанно

	На следваща сутрин Хоуп пийна кафе и се втренчи в монитора със замъглени очи. Прегледа електронната си поща и отвори едно писмо от редактора си Уолтър. Той бе харесал историята за извънземните и искаше още, което бе отлично, тъй като тя вече имаше идея за статия за извънземните водачи из пущинаците. В края на имейла той я предупреждаваше, че Майрън Ламбардо се е свързал с редакцията и поискал да узнае къде живее тя. Очевидно бе открил, че тя не живее в апартамента си, което също така означаваше, че е нарушил ограничителната заповед.
	Хоуп реши да не прави нищо по въпроса. Не беше притеснена. Нямаше начин Майрън да я намери. Даже не би си помислил да търси в пущинаците на Айдахо.
	Тя остави чашата си на масата и се зае за работа. Пръстите й напечатаха бясно половин страница, после спряха. Образът на Дилън, застанал зад нея, притиснал гърдите й с ръце, се промъкна в главата й и я накара да замръзне. Опита се прогони този спомен и да насочи съзнанието си към работата, но не успя. Той не помръдваше от там, блокирайки творческия й поток.
	Можеше да направи само едно. Да го изчака да си отиде. Тя отвори малък несесер и посегна към шишенце с лакочистител и торбичка с памучни топчета. Изряза кожичките си и лакира ноктите си в бледо мораво, защото беше в бледо мораво настроение. Не точно светло и весело, но не и мрачно. Нещо помежду и доста несигурно. Като живота й.
	Докато се лакираше, тя прегледа внимателно информацията за Хайръм Донъли, която бе събрала. Доколкото можеше да каже, старият шериф си падаше по играта на властване и подчинение. През деня той бе направо сбъркан да контролира нещата, но през нощта му харесваше да се подчинява. От информацията, която прочете, извън онова, което се считаше за нормално сексуално поведение, властването и подчинението не беше необичаен фетиш. Всъщност властни мъже и жени бяха в основата на доминантата във всяка подобна садомазохистична игра.
	Прочете няколко доклада и академични теории върху това защо определени мъже обичали да бъдат доминирани, но не искаше да пише статия за психологията и патологията на фетишите. Интересуваше се повече от човека, успял да печели шерифските избори в едно консервативно градче в продължение на двайсет години, докато тайно си бе фантазирал за сексуални отклонения, които пък най-накрая му бяха изяли главата.
	Когато ноктите на Хоуп изсъхнаха, тя извика през улицата да провери как е Шели. Пол й каза, че Шели е заспала, но може би ще се събуди след няколко часа, така че тя можела да намине около обед. Тъй като беше едва десет часа, Хоуп имаше няколко часа за убиване и можеше да лакира и ноктите на краката си. Мислеше за извънземните в своята статия и за множеството възможности за бъдещи истории. Замисли се дали трябва да сондира мнението на списанията, преди да напише статията си за Хайръм Донъли или първо да я напише. Но преди всичко си мислеше за Дилън, за думите му, че живеел като монах. Просто не можеше да си представи мъж като него да остане на сухо.
	Замисли се за това как я погледна, за желанието в очите му и за дрезгавия му глас, който я обви и я стопли цялата. Опита се да придаде смисъл на всяка усмивка, на всяка дума, на всяко докосване. Харесваше й да си мисли, че той я обича поне малко, но не знаеше. А фактът бе, че, освен че го харесваше лично и го желаеше физически, _тя_ не знаеше какво точно чувства. Освен самотата и неоспоримото им привличане един към друг, не знаеше дали имат нещо общо. Дори не знаеше дали ще го види днес или утре, или другата седмица.
	Тя искаше ли още? А той?
	Мислеше си и за бившата съпруга на Дилън. Ако жената наистина беше сервитьорка, тя се чудеше защо Адам не можеше да говори за работата й.
	Освен може би… може би сервираше без сутиен. Някоя от онези жени, работещи в мъжките клубове. Което обясняваше защо Дилън вероятно не искаше синът му да споменава пред никого за професията на майка си. Малките градчета приемаха трудно подобни неща.
	По обед Хоуп почука на вратата на съседката си и Пол я въведе в дневната, където Шели седеше в шезлонг, облечена в синия си басмен халат. Косата й стърчеше на главата като червени пружини, а едната й ръка бе бинтована, така че се подаваха само връхчетата на ноктите й. Дрогирана от болкоуспокояващи и липса на сън, Шели беше малко замаяна и се самосъжаляваше. Не искаше и да опита от обяда, който Хоуп й предложи, но погледна ноктите на Хоуп и реши, че иска маникюр.
	Когато Пол отиде в спалнята да си подремне, Хоуп изтича до къщи и взе несесера си. Когато се върна, седна на една табуретка до шезлонга на Шели и изряза внимателно кожичките на десетте й пръста. Докато изпиляваше деликатно ноктите в съвършени полумесеци, тя слушаше разказа на Шели за снощната драма. Къщата беше необичайно тиха и тя се зачуди къде ли са Уоли и Адам.
	— Как се държаха малките момчета снощи? — успя да попита най-накрая Шели.
	Тя остави несесера в скута си и прерови лаковете със здравата си ръка.
	— Много добре, но много се удряха — отговори Хоуп. Издуха внимателно праха от пръстите на Шели и допълни:
	— И пускаха газове.
	— Да, момчетата правят такива неща — Шели извади шишенце с „Розови страстни гащички“ и го подаде на Хоуп. — Това ми харесва. Прилича на нещо, което би си сложила някоя проститутка.
	Не беше така, но Хоуп не искаше да спори.
	— Къде са Уоли и Адам?
	— Дилън нае едно от момичетата на Рейни да ги гледа в къщата му днес. Реши, че аз трябва да си почина.
	— Много мило от негова страна — Хоуп извади шишенце безцветен лак. — Сигурно и той е много уморен — предположи тя и нанесе основата върху ноктите на Шели.
	— Не, вероятно се е прибрал късно.
	Хоуп знаеше причината и се концентрира върху палеца на болната ръка.
	— Дали?
	— Какво дали?
	— Дали се е прибрал късно. Пол каза, че близнаците пристигнали в болницата към десет и трийсет. Значи Дилън трябва да е стигнал до къщата ти около час след това. След като е взел момчетата, вероятно се е прибрал в единайсет и четирийсет и пет.
	Щеше да се прибере до тогава, да, ако не беше останал да я целува по врата и по устата, ако не беше решил, че иска да докосне корема й и да вдигне блузата й. Хоуп извъртя поглед и въздъхна с безразличие.
	— Така изглежда добре — тя завъртя капачката на безцветния лак, после разклати шишенцето с розовите гащички.
	— Какво стана?
	— Нищо.
	— Тогава защо изглеждаш така, сякаш е станало нещо.
	Хоуп най-накрая вдигна поглед.
	— Не изглеждам така.
	— Така е. Чувствам се малко странно от този перкодан*, но не съм напълно изперкала — червените вежди на Шели се събраха на челото й. — И освен това, аз ви видях как отскачате един от друг, когато ние с Пол влязохме в кухнята. Мушнах си ръката, не очите. Какво си правехте вие двамата?
	[* Перкодан — силно болкоуспокояващо. — Б.пр.]
	— Говорехме.
	— Да бе! Мисля, че той те харесва.
	Хоуп сви рамене и лакира ноктите на здравата ръка.
	— Мисля, че Дилън харесва жени — точка.
	— Да, така е. Винаги ги е харесвал, още в началното училище, но с теб разговаря малко по-различно отколкото с другите.
	— Как?
	— Когато говори с теб, той те гледа в устата.
	Хоуп прехапа устни, за да не се усмихне. Не беше забелязала Дилън да я гледа така. Е, може би само веднъж или два пъти.
	— И какво става с вас двамата?
	Последния път, когато Хоуп сподели за любовта си с приятелка, приятелката й използва това, за да открадне съпруга й. Тя знаеше, че Шели е различна и освен това нищо, което кажеше на Шели, не можеше да се обърне срещу нея и да я нарани по някакъв начин. Тя не беше влюбена в Дилън и той не беше влюбен в нея.
	— Всъщност нищо — отговори тя, което в основни линии си беше самата истина.
	— Със сигурност не ми прилича на _нищо_. Той пробва ли евтините си трикове с теб?
	— Трикове?
	— Да. В осми клас се преструваше, че го сърби под мишницата, за да може да преметне ръка през някое момиче и да се направи, че просто се почесва.
	Хоуп се разсмя.
	— Никакви сърбежи.
	— Вероятно трябва да те предупредя да стоиш надалеч от Дилън.
	— Защо, какво не му е наред?
	— Нищо. Просто в главата му е влязла идеята, че точно сега не може да се обвързва с жена. Казва, че щял да изчака докато Адам порасне, но както изглежда… е, от много отдавна не съм го виждала да се заглежда в някоя жена. Не и след като гледа Кимбърли Хоу в бягането на сто метра — Шели спря да си издуха ноктите и внимателно предложи на Хоуп наранената си ръка. — Трябва да признаеш, че изглежда по-добре от повечето женствени момченца, които снимат по билбордовете, а и не всеки мъж може да изглежда толкова добре само в едни изтъркани дънки.
	Това си беше вярно.
	— Пол има плосък задник.
	Хоуп също беше забелязала това.
	— Ако Дилън е толкова велик, защо не си омъжена за него?
	Шели сбърчи нос сякаш в стаята бе влязло нещо миризливо.
	— Разбира се, да гледаш Дилън е все едно, че гледаш произведение на изкуството, но това, че оценяваш красотата, не означава, че непременно я искаш в дневната си — тя поклати глава и допълни: — Разбрах, че искам Пол Абърдийн още щом го зърнах в първи клас. Трябваха ми десет години да го вържа, но дори ако Пол си отиде утре, никога не бих се заинтересувала от Дилън по този начин. Познаваме се твърде отдавна и действията му направо ме влудяват.
	— Кои действия?
	— Той пере само когато всичко в къщата се измърси.
	Тъй като Хоуп беше същата стока, тя не намери нищо необичайно в това.
	— Вдига си ботушите върху масичката за кафе и ако някога двамата с Адам имат пресни зеленчуци за вечеря, това ще си е цяло чудо. Дилън си мисли, че ако веднъж седмично изяждаш по някой банан или ябълка, значи нямаш нужда от зеленчуци.
	Хоуп приключи с лакирането, отпусна се назад и зачака ноктите да изсъхнат.
	— Адам изглежда много здрав и щастлив.
	— Поне здрав — Шели огледа наранената си ръка. — В петък заминава на гости при майка си. Винаги е малко странен като се върне.
	— Как така странен?
	— Малко затворен и наистина има странни идеи за тези клетници. Мисли си, че ако мама и тате прекарат известно време заедно, след това те отново биха могли да заживеят щастливо — Шели сви рамене. — Обаче предполагам, че това е нормално.
	— Колко време го няма обикновено?
	— Две седмици; после му трябва цял месец да свикне отново със старите си навици. Никога не съм срещала майката на Адам, но сигурно много го глези, защото когато се върне, той спи до късно и само се излежава като дембел.
	Хоуп си умираше да помоли Шели да й разкаже всичко, което знае за бившата на Дилън, но не искаше Шели да разбере, че се интересува от това. Дори ако Хоуп можеше да сподели чувствата си, беше прекалено рано и нещо твърде ново, за да говори за объркващото кълбо от емоции, което я връхлиташе винаги когато Дилън й се усмихнеше.
	На Хоуп й липсваха срещите с други жени, разговорите за мъже, за живота и за секса. Липсваше й една такава връзка, за чието създаване бе необходимо време. Дълбока връзка с някой, който разбира неравенството на жените и несправедливостта да се натъкнеш на гаджето си от гимназията точно когато не си си направила прическа. Липсваше й обсъждането на горещи проблеми като здравеопазването, световния мир, разпродажбата на обувки в съседния магазин и това дали размерът има значение или не.
	Искаше го отново. Искаше да говори за объркването си, за чувствата и за живота си. Искаше да каже на Шели защо й е трудно да говори за себе си, защо й е трудно да се довери на приятелка.
	— Върху каква история работиш за твоето списание? — попита Шели и се прозя.
	Възможността за начало бе пропусната и Хоуп посегна към здравата ръка на Шели.
	— Извънземни се маскират като хора в едно затънтено градче — обясни тя докато налагаше втория слой лак. — Погаждат номера на туристите.
	Шели се наежи.
	— Пишеш за Госпъл?
	— Градче, подобно на Госпъл.
	— О, мили Боже! Аз мога ли да бъда извънземна?
	Хоуп погледна новата си приятелка, с щръкналата й рижа коса, с изцъклените й очи и наистина съжали, че не може да използва Шели. От нея би излязла добра извънземна.
	— Съжалявам, но след Майрън вече не използвам реални хора.
	— Кофти.
	Докато Хоуп издухваше нежно ноктите на Шели, тя вдигна очи към дрогирания й поглед. Сега вероятно не бе най-подходящият момент да попита Шели за семейство Донъли. Не, и когато бе дрогирана и езикът й бе развързан от лекарствата, но може би няколко прости въпроса нямаше да й навредят. Ако на Шели не й беше удобно да обсъжда бившите си съседи, Хоуп нямаше да я притиска.
	— Доколко добре познаваше Мини Донъли? — попита тя.
	— Защо?
	Тъй като и без това не беше тайна за половината град, тя призна.
	— Пиша статия за случилото се с Хайръм.
	Шели премигна и присви очи в мрачно предчувствие.
	— За „The Weekly News of the Universe“!
	— Не. Ще сондирам мнението на някои по-важни издания — тя разказа на Шели за идеите си и след като обясни, че няма намерение да пише пикантна статия за извратения секс, Шели се отпусна и заговори свободно.
	— Хайръм беше истински кучи син и аз не го харесвах много. Но все пак хич не ми харесва да видя как експлоатират сексуалния му живот, за да продават списанията си — заяви Шели. — В живота му имаше много повече неща от онова, в което се превърна. Повече от проститутки, секс клубове и порнография. Питай всеки в града и всеки ще ти разкаже различна история. Ще ти кажат също, че се е отнасял еднакво към всеки — Шели заговори за Мини, за това как тя била изключително властна. — Всички я мислеха за светица, но аз живях срещу нея и знам как управляваше къщата с железен юмрук. Постоянно я чувах да крещи и да ругае. Не е чудно, че децата й си тръгнаха и никога вече не се завърнаха. Не е чудно, че след смъртта й Хайръм се почувства изгубен, тъй като нямаше кой да го командва.
	Хоуп посегна внимателно към наранената ръка на Шели и положи горния слой върху ноктите й.
	— Струва ми се, че го съжаляваш.
	— По дяволите, не. Той бе твърде голям перверзник, за да го съжалявам. Към края наемаше момичета едва навършили осемнайсет. Не съжалявам и не разбирам, но мога да се вгледам в ситуацията и да видя как се е получила. След като се измъкна изпод чехъла на Мини, той просто изгуби контрол.
	— Преди няколко седмици ми каза, че към края Хайръм станал безразсъден и водел момичета у дома си. Ти виждала ли си нещо подозрително?
	— Не — Шели вдигна бинтованата си ръка и си погледна ноктите. — Кога ще напишеш статията?
	Хоуп не й повярва, но остави нещата така.
	— Чакам доклада на ФБР. След като го прегледам, ще преценя откъде да започна — отговори тя. Но първо трябваше да завърши историята, за която й плащаха, а за да го направи, трябваше да си мисли за извънземни, а не за един определен сладкодумен каубой. — Надявах се да ми покажеш онези водопади, за които ми говорехте с Пол. Исках да ги снимам за статията си за извънземните — Хоуп сви рамене. — Но мога да почакам докато се почувстваш по-добре.
	— Помоли Дилън да те заведе. Той знае къде са, но го помоли преди петък, защото той винаги излиза в отпуск, когато Адам го няма — Шели се отпусна назад в стола си. — Ходи в Дабъл Тий да помага на майка си и на зет си. Ако не го помолиш, преди да тръгне, почти няма шанс да го видиш през следващите две седмици.
	_Две седмици._ Две седмици тя не трябваше да се тревожи, че може да види Дилън или да си мисли за бавното докосване на ръцете му, за жадната му уста върху нейната. Двете седмици щяха да й осигурят времето, от което се нуждаеше, за да избистри съзнанието си и да се концентрира върху работата си. Която бе и първата причина да дойде в Госпъл. Сега, след като кариерата й влезе отново в релсите, тя трябваше да се фокусира и да продължи напред. Но внезапно си помисли, че работата не е достатъчна, а двете седмици й се сториха много дълго време.


	В сряда вечерта Дилън нагъна последното пране на Адам и го прибра в куфара му. Адам се взираше в него с огромните си зелени очи, нацупил уста в неприятно очакване. Всяка година по това време вълнението на Адам изчезваше и отстъпваше пред тревогата.
	— Тази година няма да плачеш, нали? — попита Дилън.
	— Не. Сега съм по-голям.
	— Добре, ’щото мама наистина ще се почувства зле ако го направиш — всяка година Адам обещаваше да не плаче и всяка година издържаше до момента, когато трябваше да пусне ръката на Дилън. — Утре, след подстригването, ще трябва да отидем до универсалния магазин на Хансен и да ти купим ново бельо — заяви той и остави куфара върху гардероба.
	— И нов шнорхел. Счупих моя, без да искам.
	Дилън изгони кучето на Адам от леглото, преди да пъхне сина си в чаршафите. Не знаеше защо шнорхелът изведнъж се оказа толкова важен, но Адам сигурно си имаше причини.
	— Впиши го в списъка — той отметна меката коса от челото на Адам и попита: — Намери ли вече специален камък за мама?
	— Да, бял е.
	Дилън се наведе и целуна Адам по гладкото чело.
	— Сънувай хубави сънища.
	— Тате? — от тона му Дилън разбра какво ще го помоли Адам. Молеше го всяка година. — Ела с нас този път.
	— Знаеш, че не мога. Кой ще остане тук да се грижи за кучето ти?
	— То може да дойде с нас. Ти, аз, мама и Манди. Ще бъде забавно.
	Дилън тръгна към вратата на спалнята и угаси лампата.
	— Не, Адам — заяви той и видя как синът му се обръща настрани, как му обръща гръб.
	Дилън мразеше юли. Абсолютно го мразеше. Мразеше да се прибира у дома и да не се препъва в играчките, които бе казал на Адам да прибере. Мразеше тишината в къщата си и празната стая на Адам. Мразеше да вечеря сам.
	Няколко дъски на пода изскърцаха докато Дилън минаваше по късия коридор към тъмната си спалня. През цепките на отворените щори луната се разпиляваше по края на леглото му, по раклата и се изкачваше по стената. Късчета светлина прорязаха гърдите му докато вдигаше ризата над главата си. Той я хвърли към стария люлеещ се стол и не улучи. Утре щеше да заведе Адам да му купят ново бельо; вдругиден щеше да го закара до летището в Сън Вели и да го гледа как се качва в частния самолет с Джули. Щеше да я гледа как го отвежда.
	А това мразеше най-много от всичко. Мразеше погледа за раздяла, който Адам винаги хвърляше през рамо, една последна молба в насълзените му очи, сякаш Дилън имаше силите да му даде онова, което искаше най-много.
	Но той не можеше, а престоят за няколко дни или целите две седмици нямаше да дадат на Адам онова, което наистина искаше. Мама и татко, които да живеят заедно. Майка, която да прилича повече на жената, която гледаше всяка седмица по телевизията, отколкото на жената, с която се срещаше веднъж в годината. Ангел, който да се грижи за него както се грижеше за бездомните, за престарелите или за сираците, които спаси миналата седмица. Майка, за която да може да говори пред приятелите си.
	Дилън седна на края на леглото и си събу ботушите. Нито той, нито Джули възнамеряваха да държат Адам отделен от живота й толкова дълго. Не възнамеряваха да превръщат това в тема, за която той да не може да споделя. Не възнамеряваха да го пазят в тайна, за която да не знае никой. Просто стана така и сега те не знаеха какво да правят.
	Адам беше само на две годинки, когато Джули получи звездната роля в „Небе и земя“. Дилън и Адам вече живееха в Госпъл, далеч от светлините на прожекторите, които Джули обожаваше. С красивото й лице, нежната й кожа и интелигентните прес коментари, публиката веднага се влюби в нея. За няколко месеца животът я издигна от неизвестна актриса, едва свързваща двата края, до райски ангел. Внезапно тя стана редовен гост в най-гледаните шоута и образец за християнско създаване на програми. Всички вярваха, че ангелът е красив отвътре и отвън. Америка искаше символ на доброто и го намери в Джулиет Банкрофт.
	В онези първи няколко лета, които прекара с Адам, тя го водеше в малкото ранчо на баща си, защото се нуждаеше от почивка в живота си, място, където да се фокусира върху него. Домът, в който бе отгледана, й осигуряваше това, както и красива обстановка за Адам, който успя да се запознае с малцината си роднини, все още живеещи в района.
	Сега, пет години по-късно, тя го водеше там, защото нямаше друг избор. Как изведнъж да каже на света, че има син, когото вижда само веднъж в годината? Как би изглеждало това? Как би се отразило на кариерата й, ами на християнската десница, която подкрепяше шоуто й? Как щеше да се отрази на небесния й имидж?
	И нещо по-важно за Дилън, как таблоидите биха поднесли новината за това, че Джулиет Банкрофт не само имаше дете, което не беше отгледала и виждаше рядко, но и _не беше омъжена_ за бащата на сина си? Как щеше да се отрази това на Адам? Как щеше да подейства на спокойния му живот с Адам?
	Адам беше на седем. Достатъчно голям, за да види, че животът му е различен от живота на връстниците му. Достатъчно голям, за да се чуди защо не може да се хвали с майка си. Достатъчно голям, за да бъде наранен от истината, но щеше да бъде наранен, още повече ако продължаваха да я крият от него. Скоро трябваше да му кажат. Адам Тейбър беше незаконен син на Американския ангел. Дилън само се надяваше Адам да разбере, но нямаше да му каже тази вечер. Нито пък утре.
	Дилън си събу чорапите и ги хвърли до ризата. Под лъча лунна светлина, който се процеждаше през прозореца, той се съблече гол и се почеса по гърдите. Присъствието на Хоуп в града го накара да осъзнае, че ще трябва да си поговори с Адам. Скоро. Може би още щом Адам се прибереше у дома. Имаше няколко седмици, за да реши. Докато помагаше в Дабъл Тий, той имаше време да си избистри главата и да измисли какво да му каже, не че вече не беше упражнявал тази реч в главата си поне милион пъти преди това.
	Отметна раираната завивка и се мушна в леглото си. Чаршафите бяха чисти и хладни и той мушна ръка под главата си и се втренчи в тавана. Щеше да пропусне факта, че не обичаше Джули така, както един мъж трябва да обича една жена, тъй като и двамата знаеха, че тази връзка така или иначе няма да изтрае дълго. На Адам не му трябваше да знае, че той е бил единствената причина, поради която все пак бяха останали заедно толкова време. Синът му трябваше да знае само, че и двамата му родители го обичат. Трябваше да му го каже някой, който го обичаше — скоро.


	Когато Дилън тръгна за работа в четвъртък, той заведе Адам до фризьорското ателие да го подстрижат. Докато обираше врата на Адам Дикси _обеща да намине другата седмица_. Дилън не си направи труда да й каже, че няма да си е у дома.
	След ателието се отбиха в универсалния магазин на Хансен да купят малко бельо. Адам си избра боксерки с X-Men отзад. В магазина имаше няколко туристи, които си купуваха сувенири, и един-двама местни, влезли в климатизирания магазин, за да се спасят от ужасната горещина.
	Дилън стоеше край рафтовете за играчки и помагаше на Адам да си избере шнорхел, игнорирайки всичко около себе си — докато не влезе Хоуп Спенсър. Сякаш тя се пресегна през магазина и постави пръсти под брадичката му, а той вдигна поглед в секундата, в която тя прекрачи прага. Над витрината с вълшебни балончета той я наблюдаваше как се движи с онази нейна походка от големия град, сякаш искаше да каже _не ме закачай_, как е вперила поглед право напред. Тя не се огледа и не го забеляза, че я наблюдава, когато грабна два филма и тръгна към витрината със сладкиши във формата на кравешки лайна. Само с два пръста вдигна едно шоколадче и прочете съставките.
	Отново беше тичала и косата й беше вдигната. Няколко фини кичурчета паднаха от опашката й и тя ги прибра зад ушите. Те се накъдриха и се вирнаха покрай шията й. Той познаваше вкуса й там. Точно там, където шията се срещаше с рамото, беше мека и сладка. Той познаваше кожата й, гладка като бита сметана, кожата на дупето й, опряно в слабините му. Не можеше да престане да я иска, не можа да се спре и да не отиде при нея. Остави Адам до гумените паяци и топки и се приближи зад Хоуп.
	— Това не е истинска кравешка фъшкия — обясни той и прецени, че не е казвал нещо толкова многозначително още от шести клас, когато се опита да смае Нанси Бънк, казвайки й, че не е чак толкова грозна като сестра си.
	Хоуп пусна шоколадчето и се обърна към него. Върху устните й се появи усмивка и той я почувства чак в стомаха си.
	— Вече осъзнах това, но нямаше да се изненадам ако бяха.
	Погледът му се спря за няколко неустоими момента върху устата й, преди да погледне настрани, над главата й, към декоративната сьомга в рибната секция. Боеше се, че тя може да разпознае желанието в очите му, да разбере какво иска той, че иска да се пресегне и да я притисне в себе си. Може би да зарови нос в косата й. Макар че след понеделник вечерта тя вероятно имаше известна представа.
	— Ще ходиш ли на празненството по случай Четвърти юли другия уикенд? — попита тя. — Ще участваш ли в хвърлянето на тоалетната?
	— Не. Боя се, че ще пропусна това забавление — погледът му се понесе през дъгата от сгънати тениски и се върна обратно върху Хоуп, върху гладката й коса и блестящата й опашка. — Няма да съм в града.
	Тя замълча за момент.
	— Шели спомена, че ще отсъстваш няколко седмици.
	Той се вгледа в сините й очи, видя разочарованието там и почти се поддаде на импулса си. За малко не посегна към нея, точно там, в универсалния магазин на Хансен.
	— Да, точно така.
	— Искам да снимам онези водопади, за които Шели ми разказа, и си помислих, че може би ще ме заведеш до там. Но щом няма да си в града… — тя сви рамене. — Предполагам, че ще мога да почакам докато Шели се изправи на крака.
	— Ще правиш снимки за статията си в „Северозапад“!
	Тя сведе поглед към гърдите му.
	— Да.
	Даже не му се мислеше какво може да направи ако остане насаме с нея. Напълно сами. _Само двамата._ Не, това беше лъжа. _Искаше_ да си мисли за това как прави любов с нея. _Харесваше_ му да си мисли как държи гърдите й в ръцете си и навира лице в деколтето й. Страшно му _харесваше_ да си мисли и за позите — хоризонтална, вертикална, надолу с главата, настрани. Постоянно си мислеше за това как ще се зарови между меките й бедра, но това не означаваше, че щеше да направи нещо.
	— Съжалявам, не мога да ти помогна — отговори той. Контролираше тялото си, но не и мислите. Все пак беше по-добре да не позволява на съзнанието си да пътува по тази пътека на удоволствието, особено в магазина на Хансен.
	Тя срещна погледа му и изви ъгълчетата на устата си в апатична усмивка.
	— Всичко е наред.
	— Може би ако… — той сви рамене. „Ако какво?“ Да изчака докато синът му си замине от града, за да се измъкне и да се надява, че ще му излезе късметът? Да се измъкне и да се надява, че никой в града няма да забележи, че шерифът им прави секс с най-любимата им тема за клюки от времето на Хайръм Донъли насам? Можеше и да измисли начин да избегне клюките, но нямаше как да избегне най-важния факт — това, че Хоуп беше _репортерка_. Не можеше да спи с нея и през цялото време да се моли на Бога тя да не разбере истината за Адам. А ако тя разбереше, дали нямаше да прочете за живота си в списание „People“! Или още по-лошо, в „Enquirer“!
	Не можеше да рискува, а Хоуп заслужаваше нещо по-добро. Той отстъпи назад и за малко не се препъна в крака на Адам.
	— Тате!
	Той бе толкова фокусиран върху Хоуп, че дори не забеляза как синът му се приближава до него.
	— Съжалявам, приятел. Добре ли си?
	Адам кимна.
	— Здрасти, Хоуп.
	Хоуп погледна към Адам и усмивката й грейна.
	— Хей, какво си имаш?
	— Шнорхел и бельо.
	Тя взе от него пакета с маската и шнорхела и ги огледа.
	— Изглежда доста добре — отбеляза тя и му ги върна. Адам й подаде бельото си и тя също го огледа.
	— Кой е този тип отзад?
	— Това е Волверин. Има адски големи нокти и може да ги забива във враговете си.
	— Спомням си. Онази вечер ти го нарисува. Той добър ли е?
	— Да — отвърна той и си взе бельото.
	— Къде сложи колибрито, което ти дадох?
	— Сложихме го на кухненския прозорец — той спря да почеше лакътя си. — Някой път можеш да дойдеш да го видиш.
	Хоуп погледна към Дилън, а от мисълта, че тя може да дойде в къщата му, сърцето му заби силно в гърдите.
	— Може би — отговори тя, после се пресегна и разроши косата на Адам. — Подстригал си се.
	— Да — отвърна той, без да се дърпа. — Днес.
	Освен краткия списък, който включваше жените в неговото семейство и Шели, Адам не харесваше жените да го докосват или да се грижат за него. И с изключение на този късичък списък, това бе най-дългият разговор, който Дилън бе чувал Адам да провежда с някоя жена. Той обикновено се задоволяваше с едносрично сумтене. Чудеше се защо Хоуп успя да премине теста на Адам. Той си знаеше, че веднага би се провалила, ако Адам заподозреше, че Дилън изобщо проявява някакъв интерес към нея. А иронията беше в това, че от всичките му познати жени Хоуп го интересуваше най-много. По дяволите, дупето, което изпълваше шортите й, го пленяваше и той се насилваше да задържи погледа си залепен върху лицето й, за да не позволи на очите си да шарят по стегнатия ластик, покриващ слабините й.
	— Най-добре да тръгваме — предложи той и сложи ръка върху гърба на Адам.
	Хоуп тръгна с тях към предната част на магазина и зае мястото си на опашката пред него край касата. Когато Идън Хансен маркира покупките на една двойка, купила тениски, Дилън се втренчи в темето на Хоуп, спомняйки си със съвършена яснота последния път, когато стоя зад нея, наблюдавайки замъгленото й отражение.
	— Хей, Хоуп — извика Адам и я потупа по ръката, за да привлече вниманието й, — може би като се прибера двамата с Уоли ще можем да построим още една палатка в къщата ти.
	— Синко, не можеш да се самопоканваш така.
	— Всичко е наред — тя погледна през рамо към Дилън, после отговори на Адам: — Ако дойдете отново, ще трябва да има някакви правила. Например да не се борите в къщата — тя се замисли за момент и допълни: — И тъй като вие, момчетата, обичате да дърпате разни неща, може би вие двамата ще дойдете да ми помогнете да оскубя малко бурени. Ще ви платя.
	— Пет кинта!
	— Да — те се придвижиха напред в опашката и Хоуп остави двете филмчета на плота.
	— Значи това е за вас? — попита Идън и посегна към ролките. Хоуп не отговори веднага и Дилън се сети, че тя е изумена и е изгубила ума и дума след първата си възможност да види по-отблизо Идън Хансен. Защото откакто я помнеше Идън боядисваше косата си в пурпурно, слагаше си пурпурен грим и пурпурно червило. Живееше в пурпурна къща и караше пурпурен „Додж Неон“. По дяволите, боядисваше даже малките си кученца. Близначката й, Еди, предпочиташе синьото. Не беше чудно, че и двете бяха омъжени за мъже, които имаха склонност да се хващат за бутилката още преди пладне.
	— Да, това е всичко — отговори най-накрая Хоуп. Идън маркира филмите и посегна за хартиена торба.
	— Зет ми е Хейдън Дийн. Онзи, който ви е помогнал да се измъкнете в „Еленов рог“ и накрая се е сбил с Емет. Хоуп отвори ципа на несесера си.
	— Много съм му благодарна, че се намеси. Много мило от негова страна.
	— Мило, трънки! — тя махна пренебрежително с ръка.
	— Хейдън е женкар и обича да се бие, в това няма съмнение. Ако сестра ми имаше разум поне колкото Бог е дал на една овца, щеше да му изрита задника от най-близката скала и това е факт. Всеки знае, че той се задява с Дикси Хоу, когато тя не може да си намери някой по-добър. Дикси е разгонена като кучка и ако не беше толкова талантлива фризьорка, кракът ми нямаше да стъпи в салона й.
	— Ух… о, наистина ли? — изтърси Хоуп докато подаваше една двайсетачка на Идън.
	Дилън се разсмя. Ако Хоуп се шокираше от Идън сега, само почакай да я затворят в една стая с нея и Еди едновременно. И двете жени можеха да бърборят докато ти писнат ушите.
	— А сега, мислех си — продължи Идън, след като взе парите на Хоуп, — ако някога се нуждаеш от някой, който да умре от наистина болезнена смърт в тази книга, която пишеш, Хейдън би бил добър избор. Освен че гони кучките, той е мързелив, пие като смок и е грозен като крастава жаба. Можеш да му лепнеш онази болест, дето разяжда плътта.
	Дилън наблюдаваше как опашката на Хоуп се клати напред-назад докато тя кимаше с глава.
	— Не знам кой ви е казал, че пиша книга, но не е така.
	— Йона каза, че Мелба й казала, че пишеш книга за Хайръм Донъли.
	— Пиша _статия_, не книга.
	Идън разтегна пурпурните си устни в разочарована гримаса.
	— Е, предполагам, че не е същото, нали? Не е и толкова интересно. Цяла книга би било нещо интересно — тя подаде рестото на Хоуп. — Някой трябва да напише нещо за моето семейство. Уха, какви истории мога да разкажа! Знаеш ли, че семейството ми е притежавало първия бар в града? И първия бардак. Някой път трябва да наминеш и ще ти разкажа историята за моите прачичовци, които се избили в бой за една мома на име Френчи.
	— Тате? — прошепна Адам. — Какво е бардак?
	— Ще ти кажа по-късно.
	— Знаеш ли защо й викали Френчи?
	Хоуп пъхна парите в несесера си и си грабна чантата.
	— Защото е била французойка? — тя отстъпи към вратата в края на плота, покрай полираните топчета и пружините за навиване.
	— Не. Заради това, че специализирала menage a trois*.
	[* Menage a trois — любовна тройка. — Б.пр.]
	— Изумително — възкликна Хоуп и хвана бравата. Хвърли един измъчен поглед към Дилън и се стрелна сякаш я бяха подгонили всички демони.
	— Как си, шерифе? — попита Идън, когато той се придвижи напред в опашката.
	— Добре — отговори с усмивка Дилън.
	Идън поклати глава.
	— Тази мома е много странна.
	Дилън разумно се отказа от коментар и плати бързо за боксерките и шнорхела на Адам преди Идън да успее да го хване в капана си. На път към къщи той и Адам спряха в кафе „Уютен ъгъл“ да хапнат чийзбургери и пържени картофки. Парис беше тяхната сервитьорка и макар никой в града да не знаеше коя е майката на Адам, всички знаеха, че той прекарва първите две седмици от юли с нея.
	Когато се прибраха у дома, съседката им, Хана Търнбоу, донесе на Адам нова книжка за оцветяване и моливи за из път. Тя седна в кухнята да пие кафе с Дилън докато не се появи Парис, понесла голяма бяла торта с кокосови стърготини и захаросани парчета праскова върху нея. Адам се задоволи с обичайното си сумтене и вдигане на едното си рамо докато и двете жени не се отказаха от опитите си да го заговорят.
	Нито Дилън, нито Адам спаха много тази нощ, и двамата станаха рано на сутринта, готови за пътуването си към Сън Вели. Закусиха при Шорти и над куп палачинки Адам обеща да не плаче тази година.
	На малкото летище, където знаменитостите бяха нещо обичайно, гледката на Джулиет Банкрофт не събуди голям интерес. На същия портал, където Деми Мур, Клинт Ийстууд и семейство Кенеди бяха слизали и се бяха качвали на своите чартърни самолети, Американския ангел чакаше своя син. С русата си коса, прибрана на плитка, Джули се надигна от стола и върху съвършените й розови устни се появи усмивка. Джули винаги изглеждаше великолепно с безупречната си кожа и съвършените си скули. Беше като кукла Барби, само че по-красива, защото беше истинска — е, освен гърдите; носеше тези за първи сезон.
	Дилън трябваше да я оцени. Тя бе смекчила холивудския си имидж и бе облечена в прост чифт дънки „Ливайс“ и летен пуловер, но все пак успяваше да изглежда така, сякаш току-що е слязла от корицата на някое дамско модно списание.
	— Здрасти, скъпи — поздрави тя и протегна ръце. Коленичи на едно коляно и Адам пристъпи в прегръдката й. Тя започна да целува всеки инч от лицето му и изглежда не забеляза липсата на реакция. — О, толкоооова ми липсваше. Аз липсвах ли ти?
	— Да — прошепна Адам.
	Джули се изправи и усмивката й стана малко неуверена, когато погледна към Дилън.
	— Здравей, как си?
	— Добре. Как мина полетът?
	— Безметежно — тя плъзна поглед от косата до ботушите му, после обратно. — Кълна се, че изглеждаш все по-добре всеки път, когато те видя.
	Той не се почувства поласкан. Джули бе от хората, които ръсеха комплименти като автомат за сладкиши.
	— Всеки път, когато ме видиш съм остарял с една година, Джули.
	Тя сви рамене.
	— Изглеждаш същия като в деня, когато си блъснах тойотата в твоята полицейска кола. Помниш ли?
	_Как мога да забравя?_
	— Разбира се.
	Джули го дари с усмивката, която бе нейна запазена марка, онази, която пленяваше сърцата на Америка, онази, от която някога пулсът му се ускоряваше.
	— Имаш ли време да хапнем по нещо, преди да си тръгнеш обратно? — попита тя. — Мислех, че ние тримата можем да си поговорим преди аз и Адам да тръгнем.
	С внезапно подозрение Дилън се зачуди какво искаше тя в действителност. Не й беше в характера да поиска да си поседи с него и да си бъбрят за глупости.
	— Ние с Адам току-що ядохме. Може би някой друг път.
	— Трябва да поговорим скоро — настоя тя и посегна към ръката на Адам. — Дядо ти се вълнува ужасно, че ще те види. Тази година ще се забавляваме страхотно.
	Адам отстъпи назад и се облегна в бедрото на Дилън. Не се хвана, но Дилън беше сигурен, че го иска.
	— Мислех, че този път няма да вдигаш врява — напомни му той, сякаш не изгаряше отвътре. Сякаш вече не усещаше загубата с всеки удар на сърцето си.
	— Не, не го правя — но Адам извърна лице към Дилън. — Но, тате…
	Дилън коленичи и хвана лицето на Адам. Очите му бяха насълзени, а бледите му бузи бяха изпоцапани. Беше се задъхал от усилието да не се разплаче и Дилън се гордееше много със сина си.
	— Мога да кажа, че тази година вече се опитваш да станеш голямо момче — Адам обви ръце около врата на Дилън, а Дилън го потупа по гърба. — Синко, има моменти в живота на мъжа, когато той трябва да изпусне парата. Ако чувстваш, че това е един от тези моменти за теб, точно това трябва да направиш — Дилън мразеше това; то разкъсваше разбитото му сърце и го караше да се чувства разбит и жесток. В гърлото му се събра буца, а очите го засмъдяха. Тихите сълзи на Адам попиха в яката на ризата на Дилън. — Записал съм всички кодове на района и телефонните номера, където мога да бъда, така че можеш да се свържеш с мен по всяко време. Оставих списъка в куфара ти. Когато искаш, просто ми звънни, нали?
	Адам кимна.
	— Но мама вероятно ще ти създаде доста работа, за да ти липсвам чак толкова много — той вдигна поглед към Джули и тя го изгледа с онзи поглед _Какво да правя сега?_, който познаваше така добре. Както винаги оставяше на него да реши какво да каже или да направи. Макар че Дилън искаше да поеме отговорността за сина си, понякога му беше неприятно, че поема цялата тежест. Тя му ставаше неприятна. Като сега, когато трябваше да се преструва, че изобщо не е съсипан отвътре. Когато Джули можеше да се намеси и да му помогне поне мъничко. Когато можеше поне да опита, но тя не го направи и Дилън се опита да не показва раздразнението си. — Ще се забавляваш много с мама и дядо, а когато се върнеш, ще отидем да хванем онази Доли Вардън, която ни избяга последния път, нали?
	И Адам отново кимна.
	— Добре.
	— Гордея се с теб, синко — Дилън свали ръцете на Адам от врата си и се отпусна назад да погледне лицето му. — Сега вече се владееш, нали?
	Адам прокара опакото на ръката си по влажните си бузи.
	— Да.
	— Добре — той избърса една сълза от брадичката на Адам. — Мисля, че мина добре. Тази година се държа като мъж — похвали го той и му подаде куфара. — Сети ли се да прибереш моливите?
	— Да.
	— Добре — той отстъпи назад. — Обичам те, Адам!
	— Аз също те обичам, тате.
	Дилън махна за кратко, после се обърна, за да не види как Джули хваща ръката на Адам и го отвежда.
	За по-малко от минута Дилън се върна на паркинга, където бе оставил пикапа си. Отвори вратата, качи се вътре и пъхна ключа в стартера. Сутрешното слънце огря синия капак и зрението му се замъгли.
	Почувства се точно като в _онези_ моменти. Онези моменти, когато един мъж трябва да изпусне парата.


>	10
>	Катеричката е доказан афродизиак

	След откриването на ловния сезон празнуването на Четвърти юли беше най-същественото водещо събитие в Пърл каунти. Рожденият ден на нацията започна с парад по „Мейн стрийт“, който продължи край езерото до залата на фермерската асоциация. Полето около залата беше окосено. „Корвис Амюзмент“ превърнаха района на север от сградата в парад от движение и примамливи светлини. Бръмченето от лунапарка и от виенското колело се сблъскваше с пронизителните викове от въртележката и всички те бяха заглушавани от съблазнителните подвиквалия на мажоретките, убеждаващи гражданите да си опитат късмета на игри като уцелване на обръч, мятане на жаба и хвърляне на монета.
	Редици от занаятчийски будки заемаха района на юг от карнавала, където занаятчиите от Маунтийн Мама гордо излагаха последните си постижения. Изкуството им се простираше от традиционните юргани и цветни венци до покривки от тоалетна хартия и налудничави, дългокоси, неонови бухали, залепени за парчета дърво. На никого не му даде сърце да каже на Мелба, че бухалите й са наистина отвратителни.
	Миризмата на варена царевица, пържен лук, мазнина и бирена мая се носеше като смог в горещия летен въздух. Беше трийсет и шест градуса на сянка и сухата жега изсмукваше влагата от кожата и изпичаше незащитената плът. До сергиите с храната имаше палатка за първа помощ, където двама фелдшери бинтоваха рани, раздаваха лекарства за стомах и за облекчаване на изтощението от жегата. Помощник-шерифите Пламър и Уйлямс не отделяха очи от тълпата и наглеждаха пияните. В шест часа Хейдън Дийн беше припаднал зад павилиона „Хотдог за Иисус“, а в шест и пет едно от хлапетата на Холиър бе заловено докато се опитваше да му открадне портфейла.
	От другата страна на полето, срещу палатката за първа помощ, Пол Абърдийн стоеше зад една линия, начертана с тебешир, с решителност върху зачервеното си лице и тоалетна чиния на рамо.
	— Хайде, скъпи, ти можеш — извика му Шели. — Ти си една стройна, гадна машина за хвърляне на тоалетни!
	Хоуп погледна през рамо към съседката си.
	_Машина за хвърляне на тоалетни?_ Шели бе вдигнала бинтованата си ръка към челото, за да се предпази от жестокото слънце. Луничките й изпъкваха върху светлата кожа, а бузите й горяха. Но това не беше нищо в сравнение с бузите на съпруга й. Лицето на Пол беше като домат.
	Поради причини, които Хоуп никога нямаше да разбере, и въпреки горещината, Пол и Шели носеха еднакви дънки „Вранглер“, каубойски ботуши и набрани ризи с перлени копчета. Всъщност почти всички на панаира се бяха наконтили така, сякаш бяха бек вокали в някоя кънтри група.
	Хоуп, от друга страна, за удобство бе облякла късата си каки пола, черна блуза и кожени сандали.
	— Мислиш ли, че ще припадне? — попита тя.
	Шели поклати глава.
	— По-добре да не го прави. Трябва да спечели два инча в това хвърляне, за да излезе начело.
	Зрителите се умълчаха, когато Пол се завъртя като гюлетласкач и метна тоалетната. Тя полетя на около десет фута, приземи се върху основата си, а после се претърколи настрани.
	— Да! — Шели вдигна здравата си ръка във въздуха. — Големият телевизор е мой.
	За нещастие еуфорията на Шели продължи само докато Бърли Мортън вдигна тоалетната на рамото си, придвижи се до линията и я хвърли на единайсет фута и четири инча. Тълпата подивя, Бърли се придвижи на първо място и бе поставен нов рекорд по хвърляне на тоалетни.
	Пол завърши с панделка за второто място, ловджийски нож и болки в гърба.
	— Свърши ли вече? — попита Уоли. — Искам да си боядисам лицето.
	Шели не обръщаше внимание на сина си докато разтриваше гърба на Пол със здравата си ръка.
	— Искаш ли една бира, бебчо?
	— Мисля, че ми трябва малко обезболяващо — отговори Пол, докато се любуваше на новия си нож.
	— Аз ще взема Уоли — предложи услугите си Хоуп, завиждайки му тайно за карнавалните играчки, които държеше в ръцете си. Тя прекара по-голямата част от деня да гони Уоли от един павилион до следващия. И докато той си имаше гумена змия, пластмасова томахавка с изкуствена коса, увиснала от нея, и крив молив, Хоуп нямаше какво да покаже срещу ужасната сума пари, която изтърси на мажоретките. Дори някой евтин пепелник. Винаги когато играеше се проваляше напълно, а след като случайно удари по главата един каубой с тежестта на въдицата си, я прогониха до живот от павилиона за хвърляне на блесни. — Ще се видим по-късно — обясни тя на Шели и тръгна с Уоли.
	Изчакаха на опашката, за да нарисуват футболна топка върху бузата на Уоли, а след известно уговаряне Хоуп се съгласи да й нарисуват една кама на рамото. Никога преди не беше се размотавала цял ден със седемгодишно хлапе и се изненада от това, че не се отегчи. Предположи, че това има нещо общо с внезапното й желание отново да бъде сред хора. Откри, че колкото по-дълго живееше в Госпъл, толкова по-малко й харесваше да живее сама.
	Предаде втората си статия за извънземните и работеше върху трета. Първата й статия излезе тази сутрин и тя хукна към супермаркета да си купи вестника. Беше получила централно място, прогонвайки кравешките осакатявания на Клайв от първа страница.
	После прекара доста време отсреща с Шели. Помогна на съседката си да почисти къщата, да изпере и да изреже петуниите в саксиите по прозорците. Говориха си много, за много различни неща, но Хоуп все още не можеше да разкаже на новата си приятелка за истински лошите моменти в живота си. Искаше, но не можеше.
	Говориха си за Хайръм Донъли и за доклада на ФБР, пристигнал предишния ден. Част от текста беше заличена и тя не разбра много повече от преди. След като Хоуп се върнеше у дома си вечерта, тя планираше да прегледа информацията отново.
	Говориха си и за Дилън. Никой нямаше вест от него откак заведе Адам на летището. Това стана преди четири дни, но изглежда никой не се тревожеше. Макар че Хоуп бе достатъчно разумна, за да не го очаква, понякога се хващаше, че отива до прозореца си, оглеждайки се за бяло-кафявия шерифски „Шевролет Блейзър“.
	Последния път, когато го видя онзи ден в универсалния магазин на Хансен, погледът му я изгори навсякъде, където се докосна. Когато разговаря с нея, тя не забеляза, че гласът му е станал малко по-дълбок, по-дрезгав. Не можеше да си представи, че цялото това сексуално желание е насочено към нея.
	Но може би си въобразяваше. Ако той наистина искаше да прекара известно време с нея, със сигурност я знаеше къде живее. Но той не направи опит да се свърже с нея и сега, докато тя и Уоли отиваха към павилионите за игра, тя се чудеше дали привличането между нея и Дилън не е само в главата й.
	Или може би той бе от онези мъже, които си играеха с чувствата на жените. Може би тръпката за него беше в преследването и Бог знаеше, че тя не бягаше твърде бързо. Добре де, _изобщо_ не бягаше. Всъщност тя си стоеше напълно неподвижна докато той вдигаше блузата й. Дори дръпна ръцете му към гърдите си.
	Тя и Уоли си опитаха късмета в няколко игри и Хоуп най-накрая спечели розова пластмасова линийка, хвърляйки гривните върху бутилките от кола. Пусна наградата в несесера си и докато открие Пол и Шели да ядат хотдог и да пият бира, слънцето бе увиснало ниско в небето. Карнавалните светлини щракнаха и павилионите за храна светнаха като живи. Стомахът на Хоуп къркореше и двамата с Уоли грабнаха два сандвича с царевично масло и допълнителна горчица, преди да се присъединят към малката група, събрала се край масите за пикник зад павилионите за храна. Уоли я изостави, за да си хапне с другите деца, а Шели представи Хоуп на приятелите си. Всички те изглеждаха много приятни и докато тя си хапваше сандвича, собственикът на „Еленов рог“ я посвети в тайните за добро хвърляне на тоалетна.
	— Трябват здрави мускули, за да хвърлиш тоалетната толкова далеч — обясни Бърли, когато познат смях наблизо привлече вниманието й над лявото му рамо. Като магнит, погледът й се залепи във висок, строен каубой с оръфана сламена шапка.
	Дилън Тейбър бе облегнал рамо в караваната за пържени картофи, скръстил ръце на гърдите си, погълнат от разговора си с няколко жени, застанали пред него. Внезапната му поява на панаира беше толкова неочаквана, колкото топлия прилив на кръв, бликнал в стомаха и гърдите на Хоуп. Подивялото й сърце биеше в ушите и тя се престори, че слуша Бърли, но в действителност не чуваше и дума.
	Дилън вдигна поглед и очите му срещнаха нейните. Погледна я отдалеч, а главата му клюмна на една страна докато слушаше какво му говорят жените. Зървайки го, стомахът на Хоуп се изпълни с горещо удоволствие и тя не можа да спре усмивката, която разтегна устните й. Изчака, но Дилън по никакъв начин не показа, че я е забелязал. По изражението му тя не можеше да разбере дали и той изпитва същото удоволствие от топлия прилив, дали _изобщо_ чувства нещо. Той просто я гледаше, а красивото му лице оставаше непроницаемо. После той извърна поглед.
	— Стенли ми каза, че пишеш статия за Хайръм Донъли.
	Тя отново обърна внимание на мъжа, застанал пред нея.
	— Да, така е — потвърди тя с разхвърляни мисли и хаотични емоции.
	— С Хайръм бяхме трети братовчеди — информира я Бърли. — Когато беше малък, баща му го прегази с трактор. И всички ние решихме, че е нещо повреден още от ранна възраст, но са му трябвали години, за да излезе на повърхността.
	_О, Боже, не отново!_ Преди няколко дни група приятелки на Мини я заклещиха в пощата. Искаха да я уверят, че Мини била богобоязлива християнка, която никога не би направила нещо незаконно. Когато Хоуп ги информира, че извратеният секс невинаги е незаконен и че дори християнките от време на време се наслаждават на малко перверзни, те я изгледаха така, сякаш говореше с езика на дявола.
	— Както и да е, семейството му ще бъде благодарно ако споменеш, че всички останали сме нормални — заключи шампионът по хвърляне на тоалетни. Той подсмръкна и скръсти големите си ръце върху гърдите си с размерите на бъчва. — И никой от нас не си пада по никакво пляскане по задника.
	— Ще го запомня — увери го Хоуп и се извини. Отиде до кошчето за боклук да изхвърли опаковката от хотдога си. Около нея хората говореха и се шегуваха, изпълвайки палатката с безгрижие и смях, идващи от това, че се познаваха цял живот.
	Някой изстреля празна чаша в боклука и тя прекоси тълпата, отправяйки се към Шели. Почувства се много самотна, но със сигурност не се случваше за пръв път в живота й да се почувства самотна, стоейки сред тълпа от хора.
	Една голяма, топла ръка я сграбчи отзад и тя погледна към силните пръсти, впили се в рамото й. Обърна се и вдигна поглед към лицето на Дилън. Все още не изглеждаше много щастлив от това, че я видя.
	— Не очаквах да те видя тук — обясни тя.
	— Аз не очаквах да дойда — той отпусна ръка и хладният въздух замести топлината на дланта му. — От няколко години не съм бил в града на Четвърти юли.
	— Да не са ти са се обадили от работата? — попита тя и видя как устните му се оформят в думата _не_.
	Като всички останали на панаира, и той бе облечен напълно като туземец, в синьо-бяла раирана риза с копчета отпред и с маншети. Вместо обичайните си „Ливайс“ носеше тъмносини „Вранглер“. Коланът му беше от обработена кожа, а сребърната тока си имаше две „Т“ в центъра и сигурно тежеше поне два килограма.
	— Какво тогава те доведе в града? Да не би да изпитваш непреодолимо желание за хотдог?
	— Изпитвам непреодолимо желание, но не за хотдог — отвърна той, а после я огледа от главата до петите. Започна от пръстите на краката, после погледът му се плъзна бавно нагоре по краката и бедрата и се закова върху предницата на черната й тениска, където логото „Bebe“ бе изписано в бяло. После очите им се срещнаха и това внезапно я сгорещи. Той вече не изглеждаше безразличен, а сякаш щеше да я изяде цялата още докато си стояха там.
	Посочи към рамото й.
	— Хубава татуировка.
	— Благодаря. Помислих, че с нея може да заприличам на рокерска мацка.
	Вдигнатата му вежда изчезна в сянката на шапката му.
	— Изобщо не приличаш на рокерска мацка. Първо ти трябват кожени дрехи и враждебно поведение — той спря за момент, преди да допълни: — Но като се замисля, това с поведението може би го докарваш.
	Хоуп не беше враждебна, просто не понасяше твърде много глупости.
	— Ако беше рокерска мацка, трябваше да послушаш твоя стар рокер и да възсядаш мотора му — той наведе глава над нейната. — И съвсем честно, скъпа, приличаш ми на жена, която обича да язди — от десет фута някой извика името му и той отпусна ръка върху гърба й. — Хайде — подкани я с дебел, дрезгав глас, от който я побиха тръпки. — Хайде да постреляме малко катерички.
	— Катерички?
	Той я отведе от будките за храна и Хоуп знаеше, че в този момент би го последвала навсякъде.
	— Искаш да стреляш по катерички?
	— Да.
	Тя би го последвала и до Луната, до края на света или да стреля по катерички, но трябваше да признае, че това беше странно, не като на типична среща.
	— Предполагам, че и те имат вкус като на пиле — замисли се тя.
	— Не знам.
	Слязоха по пътеката, покрай препълнените будки за храна до сравнително опразнените игрални павилиони. Повечето хора си бяха взели почивка за хапване, а павилионът с играта „Уцели катеричката“ беше празен, с изключение на работника. Видя будката и преди, но беше забравила за нея, защото не само нямаше желание да стреля с въздушен пистолет, но и защото всяка игра бе на безбожната цена от два кинта.
	Тя погледна към петте щастливи катерички, които бяха мишените, после вдигна очи към Дилън. Едната страна на лицето му бе осветена от светлината, изливаща се от павилиона; другата бе покрита в сянка.
	— Когато каза, че искаш да стреляш по катерички*, помислих…
	[* Игра на думи, „to shoot squirrels“ буквално означава „да стреляш по катерички“, но на жаргон означава „да сваляш жени“. — Б.пр.]
	— Знам какво си помисли — той си свали ръката от гърба й и извади портфейла от джоба си. Подаде десет долара на служителя на име Невил и получи два въздушни пистолета. — Ще си направим състезание — предложи Дилън и пъхна портфейла в задния си джоб. — Аз играя две игри и ти играеш две игри. Имаш и един безплатен рунд за упражнение.
	Тя погледна пистолета и го задържа на една ръка разстояние.
	— Какво те кара да мислиш, че се нуждая от упражнения?
	— Просто предположих — той се усмихна с бавно и чувствено разтягане на устните си. — И ще заложим по нещо.
	— Не мислиш, че имам шанс да спечеля от теб, нали?
	— Не.
	Той вероятно беше прав.
	— Какъв ще е залогът?
	Дилън облегна пистолета си в павилиона. После, без да каже и дума, той пристъпи зад нея и постави пистолета в ръката й. Постави топлата си ръка върху нейната и нагласи пръстите си на спусъка.
	— Сега дръпни спусъка — прошепна той в ухото й. Тя го направи и сачмата улучи брезента зад първата катеричка. Той я обгърна в топлината на силните си гърди и косите на врата й пламнаха, когато тя стреля отново. Изстрелът улучи мишената с рунтава опашка, дъвчеща доволно един жълъд. — Тайната на точния изстрел е да знаеш как да боравиш със заредено оръжие — поясни той почти шепнешком и й зареди пистолета. — Трябва плавно движение на китката… и бавно, сигурно натискане на спусъка — третият изстрел улучи третата катеричка с шумно бръмчене, от което бръмнаха и нервите на Хоуп.
	— Приличаш на момиче, което би било добро в хубавите, гладки удари и твърдото стискане — четвъртата мишена падна, а след нея и последната. — Нали, Хоуп?
	Хоуп погледна към служителя, застанал на няколко метра от тях. Той ги гледаше, но не чуваше нищо. Тя реши да не обръща внимание на въпроса на Дилън, но това не попречи на вътрешностите й да пламнат и на нервите й да се опънат. Вдигна поглед към лицето на Дилън и попита:
	— Какъв е облогът?
	Той я погледна в очите за момент, а после наведе уста до ухото й.
	— Когато спечеля — заяви непоколебимо той, — ще те оближа като сладолед.
	Дъхът му в ухото й я стопли чак до гърлото.
	— Ами ако аз спечеля?
	Той не отговори веднага, сякаш обмисляше тази възможност.
	— Няма.
	— Ами ако?
	— Каквото поискаш.
	Тя се опита да измисли нещо, което да намали сексуалното напрежение, но думите й прозвучаха по-чувствено отколкото планираше.
	— Например да дойдеш и да ми окосиш двора?
	— Това ли е най-доброто, което можа да измислиш?
	— _Гол_ — допълни тя.
	— Гол е добре. Махни косенето и може да те оставя да спечелиш — той я погали по ръката с горещата си длан и се замисли за момент. — Не, моето е по-добро. Може би още сега трябва да се признаеш за победена и да си спестиш неудобството.
	— Имам ли избор?
	Той отпусна ръце и отстъпи назад.
	— Хоуп, винаги имаш избор. Никога няма да те накарам да правиш нещо, което не искаш. Нима това е забавно?
	Тя му вярваше.
	— Аз съм първа.
	Той вдигна пистолета си и й го подаде. Тя изчака Невил да нагласи мишените. Под зорките очи на Дилън улучи две от петте катерички.
	— Това беше много добре — отбеляза гордо тя.
	Дилън се разсмя, три басови ха-ха-ха. После вдигна пистолета, присви око към мерника и събори всичките пет мишени за по-малко от пет секунди. Очевидно владееше това гладко стискане и бе безспорен експерт в боравенето със заредени оръжия.
	— Мисля, че бях изиграна — обиди се тя.
	— Ти изобщо нямаше шанс, градско момиче. Аз получих първия си въздушен пистолет, когато бях четиригодишен — той смъкна цевта. — Но ще ти кажа какво ще направя. Всичко или нищо и в следващия кръг ти ще трябва да уцелиш три, а аз ще трябва да улуча всичките, за да спечеля.
	— Ти си — щом катеричките се изправиха отново, тя се прицели.
	— Гледай основите долу — посъветва я Невил.
	Дилън присви очи към служителя и Невил се върна на мястото си до павилиона. В мерника си тя забеляза за какво говори Невил. Прицели се в една катеричка със зелена папийонка.
	— Дръж това — извика тя, когато мишената падна. Не улучи следващите две, но удари четвъртата. Прицели се в последната катеричка, накичена с чифт розови сърца. — Тази ще я закова.
	— Е, имаш интересен речник.
	Тя погледна към Дилън, после отново към катеричката.
	— Не си мисли да ме разсейваш.
	— Не, не го правя — той спря и снижи глас, — но ако се опитвах, вероятно направо щях да ти кажа, че се чудя какъв е цветът на гащичките ти.
	Тя поклати глава.
	— Дори хлапашкият ти опит да ме разсееш няма да ти помогне — тя улучи мишената, после издуха края на цевта сякаш от там излизаше дим. — Притеснен ли си, шерифе?
	— Скъпа — отвърна провлечено той, когато стреля и улучи първата катеричка, — направо ми треперят гащите.
	Хоуп реши, че е време да го поразсее. Опря задник в ръба на павилиона и кръстоса крака. Бежовата й пола се вдигна над бедрата и тя плъзна поглед от токата на колана му нагоре към гърдите и лицето.
	— Защо не ми кажеш пак как да боравя със заредено оръжие? — тя облиза устни и снижи гласа си в прелъстителен шепот. — Кажи ми за онзи гладък удар и нежното стискане.
	Той стреля и втората мишена падна.
	— Това беше твърдо стискане — третата катеричка падна и Хоуп се поизправи. — Има разлика.
	— Розови — каза той, достатъчно силно, но така че да го чуе само той.
	Той зареди пистолета и погледна през рамо към нея.
	— Розови?
	— Гащичките ми са розови — тя вдигна вежди прелъстително. — Копринено розово с малко червени чушлета и думите „Предупреждение: Горещо“, бродирани отпред.
	Погледът му се стрелна към чатала й.
	— Наистина?
	_Не, не наистина._
	— Да.
	Чук. Чук. Чук. Останалите мишени паднаха и Дилън опря пистолета си в стойката на павилиона.
	— Е, виж това. Май че спечелих.
	Невил предложи на Дилън да си избере между гумено пиле, подбрана селекция от изкуствено повръщано, огледало за „Корвет“ или пластмасова твърда шапка с по една бира от двете страни. Дилън взе шапката и я сложи на главата й.
	— За следващата ти пиянска вечер — усмихна се той.
	За пръв в живота на Хоуп някой мъж й даваше евтина карнавална награда. Жестът я трогна повече отколкото трябваше, което вероятно бе просто още едно размишление върху живота й. Много тъжно е когато една бирена каска може да разплаче някоя жена.
	— Време за избор — заяви той и преметна ръка през врата й. Те излязоха от светлината на павилиона и бяха обвити от бързо спускащия се мрак. — Никакви игри повече, Хоуп — продължи той докато се отдалечаваха от карнавалните павилиони. — Или ще те закарам у вас, или ще те взема у дома с мен. Ако те взема у дома, ще те вкарам в леглото си — те тръгнаха в обратна посока на двойките, насочили се към брега на езерото, където общината щеше да изстрелва фойерверки. — Съмнявам се, че ще успееш да се наспиш — допълни той.
	— Дойдох тук с Пол и Шели.
	— Знам — той спря до входа на паркинга, давайки й време да реши. — Вече им казах, че ще те водя у дома.
	— Кога го направи?
	— Когато дойдох.
	Тя погледна към тъмното лице на Дилън. Можеше ли да се справи с това? Можеше ли да прекара нощта с него и на сутринта да се погледне в огледалото с чиста съвест?
	— Толкова сигурен ли беше?
	Той поклати глава.
	— Не. Надявах се да те уговоря сладкодумно да си свалиш дрехите, но не бях сигурен в нищо. Все още не съм — ръката му се плъзна от врата й към голото й рамо. — Днес не планирах да идвам тук. Не планирах да се връщам в града поне две седмици.
	_Можеше ли?_ Можеше ли да надмогне всички емоции и да се отнася към една връзка така, както го правеха мъжете? Можеше ли да бъде мъж?
	— Помниш ли като ме попита дали изпитвам непреодолимо желание? — попита той, плъзна длан по рамото й и стисна ръката й. — Да, изпитвам. Изпитвам непреодолимо желание към теб.
	Да, можеше, а последните остатъци от жалкото й въздържание се стопиха точно там, насред пущинаците на Айдахо. Точно там, във фалшивата й татуировка и в бирената каска.
	— Добре — прошепна тя. — Искам да се прибера с теб.
	— Слава Богу — прошепна й в отговор.
	Тя си помисли, че може да я целуне. Малка романтична целувка под луната и звездите, но той не го направи. Вместо това тя за малко не си изгуби сандалите заради него. Вървяха през редици коли, комбита и джипове. Той я дърпаше след себе си докато стигнаха до дясната страна на тъмносиния пикап. Отваряйки вратата, буквално я набута вътре. За по-малко от минута запали мотора, включи пикапа на скорост и излязоха от паркинга. Кабината се изпълни с абсолютен мрак и само мъждукащите светлини на таблото осветяваха долната половина от лицето на Дилън. Хоуп погледна към профила му през седалката. Той се взираше право напред, адски сериозен, замислен за нещо. Държеше волана в смъртоносна хватка и тя се учуди, да не би да е размислил.
	— Дилън, какво не е наред?
	— Нищо.
	— Тогава защо си се втренчил право напред?
	— Просто си седя тук и се опитвам да следя пътя, но е адски трудно, защото постоянно си мисля как да плъзна ръка под гащичките ти — той я погледна, после отново насочи вниманието си към черната магистрала. — Не ми се иска да спра и да ти скоча, преди да сме се прибрали.
	Тя се разсмя и поклати глава.
	— Не е смешно — предупреди я той.
	— Може би трябва да си изрецитираш нещо на ум.
	— Опитвал съм. Никога не помага.
	— Аз ще ти помогна — Хоуп захвърли каската си на пода и се плъзна през седалката. — Хайде да опитаме с нещо, което не е сексуално — тя застана на колене до него. — Като _Преди осемдесети седем години нашите бащи създали нова нация на този континент_ — тя хвърли каубойската му шапка до каската си, после дръпна предницата на ризата му, изпуквайки с копчетата. Плъзна ръката си вътре и той остана без дъх. Мускулите му се стегнаха и станаха твърди под докосването й. — _Зачената в свобода. Предана на идеята, че всички хора са равни_ — тя прокара пръст по късите косми на гърдите му. Ейбрахам Линкълн не е бил прав. Не всички хора са създадени равни. Някои просто притежаваха повече. Повече от чар и красота, те имаха нещо неуловимо. Каквото и да беше то, Дилън имаше доста от него.
	Той посегна към ръката й, притискайки я в гърдите си така, че да не може да я помръдне. Тя го целуна по врата и плъзна отворената си уста към кухината на гърлото му, вкусвайки одеколона му и топлата му кожа.
	— Хоуп, не виждам почти нищо.
	— Не е нужно да виждаш — тя отмести ръката му от своята и постави дланта му върху гърдите си. — Ти си голямо момче, намери пътя — задъха се тя точно преди да осмуче врата му.
	— Иисусе… — пръстите му се затвориха върху нея и сгъстеният въздух, който задържаше, изфуча от дробовете му.
	Гърдите на Хоуп се стегнаха, зърната й щръкнаха и тя издърпа края на ризата му от дънките. Погледна надолу към космите на гърдите му, а златистата светлина от таблото улови къси къдрици, блеснали по стегнатата му кожа. Докато пикапът се движеше по магистралата, тя зарови пръсти в космите върху плоския му корем.
	— Помагам ли? — тя премести ръка към ципа му и през дебелия плат, притисна длан във внушителната дължина на твърдата му като камък ерекция. — Не отговори на въпроса ми — прошепна тя и цялата се втечни отвътре, реагирайки на възбудата му.
	— Когато ме докосваш така, не мога да се сетя какво си ме питала.
	С целувки тя си проправи до ключицата му.
	— Все още ли имаш проблеми със следенето на пътя?
	— По дяволите, да.
	Тя усети смътно, че пикапът завива. После усети, че спират и се озова легнала по гръб върху седалката, втренчена нагоре в лицето на Дилън. И той я целуна.
	Дълъг и твърд, езикът му се мушна в устата й. Полата й бе вдигната на кръста и той коленичи между краката й. Сгуши таза си в чатала й и можеше да я нарани ако тя не го желаеше толкова силно. Тя обви крака около кръста му и хвана главата му с две ръце, целувайки го както той я целуваше, сякаш никога нямаше да им е достатъчно. Достатъчно уста или езици, или горещите сокове, течащи в телата им.
	Дилън удари клаксона с крак и се дръпна задъхан. Ризата му висеше разкопчана, очите му оглеждаха диво тъмната кабина.
	— Да излезем от тук — предложи той и някак си успя да измъкне и двамата от пикапа. Грабна кутийка презервативи от жабката, преди да тръгне по пътеката към задната врата.
	Хоуп погледна през рамо към пикапа, паркиран настрани, сякаш се беше подхлъзнал. Не си спомняше дали се бяха подхлъзнали или не. Не си спомняше нищо друго, освен вкуса на кожата на Дилън под езика си.
	Докато влизаха в кухнята, Дилън включи осветлението до задната врата, а ключовете и кутията с презервативи се плъзнаха по плота. Хоуп присви очи от светлината, зървайки сини стени, бял под и кухненски уреди. Мраморни плотове и дървена стена насред стаята. Бялата торта с парченца захаросани праскови на масата я изненада, но после Дилън дръпна ризата си и тя забрави за тортата. Той смачка ризата си на кълбо и я хвърли върху електрическата печка. Без да каже и дума, дръпна Хоуп към себе си. Ръцете й се отпуснаха върху голите му гърди, дланите й покриха зърната му. Тя вдигна поглед от златистокестенявите му косми, навили се около пръстите й чак до гърлото му. Целуна белега, който му бе оставила по-рано, и спусна ръце към голямата му тока.
	— С това можеш да убиеш някого — отбеляза тя докато я разкопчаваше и измъкваше колана от гайките. Вдигна поглед към него и допълни: — В някои щати това се смята за смъртоносно оръжие.
	Зелените му очи я погледнаха изпод клепачите, натежали от желание. Нахална сексуална усмивка повдигна ъгълчетата на устатата му.
	— Правилно — отговори провлечено той и тя остана с впечатлението, че говори за токата си. Коланът се изплъзна от пръстите й и тупна на пода.
	Дилън посегна към кръста й и сграбчи края на блузката й.
	— Вдигни си ръцете — нареди й той и дръпна бавно дрехата над корема й. Мекият памук се закачи в гърдите й, а той смачка плата и го дръпна над главата й. Усети хладните крайчета на косата й върху раменете си и тя отпусна ръце отстрани. Дилън хвърли блузата й при своята, а Хоуп застана пред него по черния си ластичен сутиен и каки полата си.
	Внезапно тя почувства, че не знае дали иска да стигне докрай. Не и така. Не под ярката светлина в кухнята, където всичките й недостатъци щяха да са като под лупа. Когато си свалеше бикините, той щеше да види тънкия сребрист белег на корема й. Щеше да види белега и да попита за него.
	Тя вдигна поглед към него, нагоре през съвършенството на вълнистия му корем и широките гърди с кичурчета фини косми и твърди мускули. Нагоре към силния стълб на врата му, към брадичката и фино извитите линии на чувствените му устни. Той беше съвършен, застанал там под ярката светлина, само по дънки и ботуши. Абсолютно съвършен, докато тя си имаше стар белег.
	Той посегна към копчето на полата й и тя го сграбчи за китката. Може би нямаше да забележи белега, но щеше да забележи, че не е с розови копринени гащички. За няколко секунди тя не можа да се сети дали е облечена с хубаво бельо или с някое, което вече плаче за пране. После си спомни и се поотпусна. Бяло. Чисто бели бикини. Бяха нови, но не подхождаха на сутиена й. Трябваше да планира нещата по-добре. Трябваше да облече нещо копринено. Можеше да си сложи нещо, което да го порази, но тя дори не знаеше, че той е в града.
	— Може би трябва да изгасим осветлението — предложи тя.
	— Защо?
	_Скоро щеше да разбере._
	— Бикините ми не са в тон.
	Той я изгледа така, сякаш говореше на някакъв непонятен език.
	— С какво не са в тон?
	— Със сутиена.
	Той премигна и свъси вежди.
	— Майтапиш се.
	— Не, бикините ми са бели, а…
	Дилън сведе уста към нейната.
	— Хич не ми пука за бельото ти — прошепна над устните й. — Повече ме интересува какво има вътре — той прокара топла диря от целувки по бузата й чак до ухото. — Вътре, където си мека и топла — влажното връхче на езика му докосна шията й и той плъзна пръсти между гърдите й към черната роза, задържаща чашките на сутиена. — Ще ти кажа какво ще направя — изви китката и копчето се освободи, а той дръпна презрамките от раменете й. Сутиенът падна на пода. — Проблемът е решен — горещите му ръце се сключиха върху голите й гърди и устата му отново се притисна в нейната.
	И изведнъж Хоуп забрави всичко, освен докосването на грубите му длани, плъзгащи се напред-назад по твърдите й, чувствителни зърна. Тя вкара език в устата му докато той отстъпваше назад, притискайки я в кухненския плот. Желанието се сви на кълбо в корема й, потече между бедрата й и стегна гърдите й. Усещанията бяха почти болезнени, толкова силни бяха. Чудесно и зашеметяващо. Тя изстена дълбоко, дълбоко в гърлото и прокара ръце по него. По косата му, по лицето, надолу по врата и по раменете. Докосваше го навсякъде докъдето можеше да стигне, по гърба, по хълбоците и по корема.
	Алчната му уста се притисна в устните й и той я дари със страстни, всепоглъщащи целувки. Имаше вкус на възбуден мъж. Като при секс. Тя се изви в него, в топлата стена на гърдите му, в масажиращите ръце, в ерекцията му. Той бе напълно възбуден под корема й, твърд като камък, а тя желаеше още, нуждаеше се от по-близък контакт. Искаше единственото нещо, което той имаше, единственото нещо, което само той можеше да й даде, и плъзна ръце към предницата на панталона му. Разкопча го на кръста, а после смъкна ципа и го откри гол под дънките. Плътта му щръкна напред в дланта й и тя стисна юмрук около горещата му ерекция.
	От гърдите на Дилън се изтръгна стон и Хоуп се дръпна назад да го погледне в лицето. Очите му приличаха на зелени цепки, а дишането му беше неравно. Тя сведе поглед към ръката си, към тъмните срамни къдрици, които се виждаха през краищата на ципа му и към огромния му пенис. Плъзна ръка нагоре по гладкия ствол и погали с палец кадифената главичка. Намаза месестата цепнатина с бистра слюнка, изучавайки тежестта и плътността му.
	— Хоуп — прошепна той с болезнен глас, сякаш тя го измъчваше. Дръпна ръката й от тялото си и я постави на рамото си. После сграбчи задните части на бедрата й и я вдигна докато тя седне на плота. Отстъпи крачка назад и след по-малко от минута застана пред нея чисто гол. Тя би предпочела да има момент-два, за да го огледа, да се наслади на красотата на тялото му, но той не й даде такава възможност. Пристъпи между краката й и я целуна нежно по шията.
	— Желая те, Хоуп — промълви той и прокара пътечка от целувки по ключицата й. — Влудяваш ме от желание — той я целуна по гърдите. Тя изви гръб. — Полудявам като си мисля за това.
	Целуна самото връхче на зърното й, после го завъртя под езика си. Очите на Хоуп се затвориха и по гърба й премина тръпка. Дилън я облиза като сладоледа, за който говореше по-рано; после засмука стегнатата й плът в горещата си, влажна уста. Качи се върху нея, а ръката му се плъзна под полата и между бедрата й. Там я сграбчи, притисна длан в слабините й и натисна леко. Премести се към другата й гърда и лапна зърното й. Ръката му се плъзна към вътрешността на бедрото и той мушна пръсти под ръба на гащичките й.
	— Влажна си — прошепна той докато я докосваше между краката, опипвайки я там, където тя искаше най-много, където беше хлъзгава и където докосването я караше да изгаря от алчно желание за повече. — Искам да вляза в теб — с всяка ласка, с всяко погалване на ръката му, той я приближаваше до оргазъм. Дръпна бикините й надолу. — Ти си влажна, а аз съм изключително твърд — пусна смачкания памук на пода. — Мисля, че е време.
	Докато Хоуп се измъкне от полата си, Дилън грабна един презерватив от кутията на плота зад нея. Тя изрита полата от краката си и го видя как нанизва гумата по дължината на дебелия си ствол.
	— Ела тук — извика я той и тя обви ръце около врата му, а краката си — около кръста му. Той я плъзна от плота върху топлата главичка на пениса си. Промъкна се в отвора й и мушна нагоре докато дърпаше бедрата й надолу. Не стигна далеч преди остър бодеж да прободе сладострастния копнеж на Хоуп и тя изкрещя от болка.
	— Шшшт, всичко е наред — прошепна той, притисна я силно в себе си и се премести на кухненската маса. — Ще го направя добре. Ще те накарам да се почувстваш добре — той я положи върху хладната дървена маса и главата й пльосна в бялата торта. Тортата се плъзна към другия край на масата, но на тях не им пукаше. Той се наведе над нея и я зацелува по шията и по гърдите докато тя вдигне крака на масата и разтвори широко бедрата си. Той залюля ханша й, влизайки бавно в нея, прокарвайки си път все по-навътре и по-навътре докато хлътна докрай. Стенанието й бе дълбоко боботене, идващо чак от дъното на душата й.
	— По дяволите — изруга той и сплете пръсти в косата й. — Добре ли си?
	Хоуп можеше да отговори честно, че не знае. Никога не беше изпитвала нещо подобно като секса с Дилън Тейбър, а и той се движеше така, сякаш нажежена до бяло светкавица танцуваше по тялото й. Пъшкането й премина в стон, когато той се дръпна назад и се заби дълбоко. Горещината, събрала се между краката й, се разпростря по корема и гърдите й като светкавичен огън. Той я изпълни докрай, докосвайки я толкова дълбоко, че тя се почувства напълно погълната от него.
	Тя вдигна ръце към главата му, намазвайки брадичката и косата му с глазура. Наведе лицето му към своето.
	— Много съм добре — прошепна тя и го целуна по устните.
	Той я целуна продължително и дълбоко докато се движеше над нея, плъзгайки се навън и навътре в бавен ритъм, който постепенно се ускоряваше докато и двамата останаха без дъх. Той се отдръпна, за да я погледне в очите и дишането му стана накъсано, в ритъм с отсечените движения на ханша му. Всяко нервно окончание в тялото й оживя и пламна от топло, плавно удоволствие, издигащо я нагоре, нагоре, към кулминацията. Ставаше все по-силно, по-горещо, удоволствие, което свиваше пръстите на краката й. Вълна след вълна я пронизваха от главата до краката и тя изкрещя името му.
	Той сграбчи голите й рамене и я залепи в себе си докато стените на тялото й пулсираха около него. Това продължаваше и продължаваше, нещо, което не бе изпитвала никога в живота си. Той започна да се движи по-бързо, по-силно, прониквайки в нея отново и отново докато въздухът изсвистя от дробовете му, сякаш някой го бе ударил в гърдите и мускулите му под ръцете й се вкамениха.
	Накрая се чуваше само тежко, изтощено дишане. Телата им залепнаха едно в друго и сякаш никой нямаше сили да се вдигне от масата. Челото на Дилън се отпусна до дясното ухо на Хоуп, а пръстите му си останаха вплетени в косата й. Тялото й се обля с топла, пулсираща възбуда и тя обърна глава да целуне слепоочието му.
	— Мили Боже — изстена той. — Това беше удивително.
	Хоуп се усмихна. И тя мислеше така. Той просто я дари с най-удивителния секс в живота й. Това не беше любов. Хоуп знаеше разликата между секса и правенето на любов. Онова, което той й даде, беше най-невероятният оргазъм в живота й. Не, това не беше любов, но беше _чудесно_.
	И той беше чудесен.


>	11
>	Светкавица изскача от пръстите на мъж

	Дилън облегна голото си рамо в рамката на вратата и вдигна чашата си с кафе. Отпи и пъхна свободната си ръка в джоба на ливайса си. Сутрешното слънце се разля през щорите му, набраздявайки леглото му с ивици светлина и очертавайки златото в косите на Хоуп. Тя лежеше под купчина чаршафи, вдигнала една ръка над главата си, с лице заровено във възглавницата му. Съненото й дишане беше бавно и равномерно.
	Дилън разтърка топлата чаша в гърдите си и продължи да я наблюдава. Тя искаше да я закара до дома й по малките часове. Вместо това той я разсея и тя забрави за намерението си.
	Доста време мина откак не бе правил секс. Още повече мина откак не бе спал с нежна жена, обвита около него, и не знаеше кое от двете му липсваше повече. Да се събуди с топлите й извивки, притиснати в него, с копринената й коса в устата му — това бе нещо, което бе забравил, че му липсва. Другото… той не беше го забравил, просто не си спомняше някога да се е чувствал толкова добре.
	В живота си Дилън бе преспал с повече жени, отколкото можеше да си спомни. Не се гордееше с миналото си, но не можеше да го промени. Като тийнейджър беше много див. След двайсетата си година позабави темпото. Към трийсет определено стана по-придирчив, но никога не беше се замислял за пълните последици от подобен интимен акт. Чак след връзката си с Джули осъзна какви са те. Чак след онзи скъсан презерватив и раждането на сина си той осъзна пълните физически последствия, но освен това откри, че съществуват и по-дълбоки, морални последствия.
	Хоуп се размърда в леглото му и той видя как кракът й се показва изпод чаршафа.
	До сега той не желаеше да рискува, но у Хоуп Спенсър определено имаше нещо, което го караше да забрави за последствията и да се обвърже с нея. Нещо повече от аромата на кожата й и вкуса на устата й. Нещо повече от красивото й тяло и от това как го караше да се чувства.
	Дилън харесваше сдържания й хумор, сарказма и смеха й. Харесваше му, че тя не обича глупостите. Харесваше и розовия лак върху пръстите на краката й.
	Искаше му се да узнае повече.
	Нощес правиха любов три пъти. Първия път — бързо и експлозивно, втория — бавно и… експлозивно. Втория път той не бързаше, облизвайки глазурата от зърната на Хоуп и дъвчейки парченцата праскова, които сложи на гърдите й, но после ги плъзна надолу към бедрата. Тя също яде торта от него. От корема му и по-надолу. Третия път сексът започна под душа и свърши в леглото му.
	Щеше да го направи отново. Май не можеше да се въздържи. Не искаше да нарани Хоуп. Не искаше да нарани себе си или Адам, но знаеше, че отново ще бъде с Хоуп. Една нощ не беше достатъчна. Не беше и почти достатъчна. Но трябваше да бъде много внимателен.
	Хоуп мръдна ръка и Дилън видя как бавно се пробужда. Тя премигна и свъси вежди.
	— Добро утро — поздрави я и се отмести от вратата.
	Тя се изправи бързо, сякаш някой я беше напръскал с вода. Косата й се завъртя от едната страна на лицето, а чаршафът се смъкна към кръста й.
	— Къде съм? — попита с глас, дрезгав от съня и от нощта, през която бе използвала устата си за други неща, не за говорене.
	— Ако не си спомняш, значи не съм си свършил работата — отговори той и приближи до леглото. С един крак на пода, приседна до нея и отметна косата от лицето й. — Сега просветна ли ти?
	Тя не отговори, но бузите й пламнаха.
	— Ето — поднесе чашата си с кафе към устните й. — Това може да помогне.
	Хоуп отпи няколко здрави глътки, после отблъсна чашата.
	— Трябваше да ме закараш у дома.
	Дилън сведе поглед към пълните й гърди, към розовите зърна, започнали да щръкват от студа.
	— Май че забравих.
	Тя се дръпна от него и вдигна чаршафа под мишниците си.
	— Не исках да се събуждам _тук_.
	Той вдигна поглед към лицето й.
	— Защо?
	— Защото винаги изглеждам ужасно сутрин. Нямам нито чисти дрехи, нито бельо, а очите ми са подпухнали.
	Той щеше да се разсмее, но тя очевидно беше много сериозна. Изглеждаше му толкова добре, че искаше да скочи върху нея и да зарови лице в шията й. Искаше му се да я накара да се усмихне и да прошепне името му. Но вместо това той стана и отиде до дрешника. Извади една хавлия, която бе много къса и никога не я носеше. Хвърли я в края на леглото и отиде до скрина си.
	— Тези изобщо не са обличани — обясни той, след като намери чифт боксерки. — Мама ми ги купи за Коледа, но аз не нося бельо — хвърли и тях до хавлията. — Но тя не се е отказала да ме реформира — той се усмихна, но тя не обели и дума. Толкова с успокояването й. — Ще ти приготвя закуска — предложи й докато излизаше от стаята, давайки й възможност да се облече сама.
	Босите му крака не издадоха никакъв звук докато се движеше по коридора, покрай стаята на Адам и покрай банята. В кухнята петната от тортата все още бяха навсякъде. По-рано, докато чакаше кафето да заври, той събра по-едрите парчета, но много от глазурата все още бе залепнала по масата и по пода.
	Дилън отвори хладилника и погледна вътре. Тъй като не очакваше да се прибере у дома още няколко седмици, той го беше почистил и вътре нямаше почти нищо. Кутия маргарин, бурканче горчица и малко кетчуп. В шкафа откри кутия макарони и сирене, картофено пюре на прах и консерви с плодове и зеленчуци.
	По коридора чу как вратата на банята се отваря и се затваря, а после как в мивката потича вода. В къщата му нямаше нищо за ядене, а той не можеше да я заведе да закусят навън. Не, и когато бе обута с неговите боксерки, не, и когато новината за това, че те са заедно щеше да бъде сервирана още по обед.
	Дилън извади метлата и лопатката от шкафа и помете повечето от тортата. Ако това бе някой друг град, ако той бе някой друг, а не шерифът, опитващ се да превъзмогне миналото си и миналото на Хайръм Донъли, на никого нямаше да му пука чак толкова много, но той не беше кой да е, а и Хоуп не се съчетаваше точно с местните.
	Изхвърли още торта в кошчето и се усмихна на себе си. Следващия път, когато Парис го попиташе дали тортата му е харесала, а тя щеше да го направи, както винаги, щеше да й каже напълно честно, че това е била най-хубавата дяволска торта, която е ял някога.
	Дилън прибра метлата и лопатката, а когато се обърна, Хоуп стоеше на прага. Косата й бе сресана, лицето — измито. Кранчетата на боксерките му висяха изпод хавлията.
	— Боя се, че нямам нищо за закуска — призна той.
	Погледът й се плъзна покрай него и огледа кухнята.
	— Всичко е наред. Аз и без това не ям нищо преди пладне. Виждал ли си ми дрехите?
	Той дръпна един от кухненските столове и посочи към вързопа, който бе сгънал преди това.
	— _Сгънал_ си ми дрехите?
	Той сви рамене, а тя тръгна към масата. Не знаеше какво да очаква тази сутрин; наистина не беше се замислял за това. Но дори и да беше, нямаше да предположи, че тя ще бъде толкова студена. Напомни му за онази Хоуп, която вкара поршето си в града за пръв път. По някое време през нощта, между момента, когато я дръпна към себе си, и момента, когато тя отвори очи, нещо се бе променило и той дори не се преструваше, че разбира какво може да е то.
	Когато тя стигна до дрехите си, той протегна ръка към нея.
	— Какви са ти плановете за днес?
	— Трябва да поработя. Наистина изоставам.
	— Взе ли вече полицейските доклади?
	— Да.
	— Мога да ти помогна да ги прегледаме.
	— А, не, благодаря — тя погледна някъде над рамото му, а той постави пръсти върху брадичката й и върна погледа й към своя. Очите й не издаваха нищо и така тя му казваше онова, което той искаше да узнае. Криеше се от него и той нямаше да получи нищо повече. Сведе устни към нейните и я целуна леко. Тя се опита да отстъпи назад, но той задържа врата й в дланта си. С уста, надвесена над нейната, прокара върха на езика си върху устните й и усети как тя става по-отстъпчива. Раменете й се отпуснаха, стойката й омекна, после лека въздишка и беззвучно _ах_. Той я целуна по-плътно. Целува я докато ръцете му опипат темето й. Докато тя не се надигна на пети и не притисна гърдите си в голото му тяло. Той се дръпна назад и я погледна в очите.
	— Съжаляваш ли за закуската?
	— Ммм… все още съм сита от онази торта.
	Дилън се усмихна. По дяволите, как я харесваше…


	Хоуп избра една снимка на нормално изглеждаща бабичка от компютърния си архив. Добави пурпурна коса и червило. Докато рисуваше очите на извънземната под пурпурните сенки, докато ги закръгляше мъничко и удължаваше пръстите, тя се учуди дали Уолтър няма да си помисли, че всичкото това пурпурно не е твърде пресилено, дали няма да я накара да го промени. И в най-дивото си въображение не се бе сещала да създаде героиня като Идън Хансен.
	Дори тя не беше чак толкова добра.
	Вече бе изпратила на редактора си две статии за извънземни. Той ги хареса и искаше още. Тя щракна върху иконката _„изпрати“_ върху монитора си и изстреля третата си история в кибер пространството.
	Първата статия се бе появила току-що и според Уолтър предварителната реакция на читателите била положителна. Вестникът искал да продължи серията колкото е възможно повече. Засега тя имаше достатъчно материал, за да продължи. А когато се изчерпеше, просто щеше да се поразходи из града.
	Пишеше някои от най-добрите статии в кариерата си и не се нуждаеше от психиатър да й каже, че това е така, защото вече не се чувстваше празна, не се опитва да си изсмуква историите от пръстите.
	Премествайки се в Госпъл, тя неумишлено даде нов старт на кариерата и на живота си. От дълго време насам не беше спала толкова добре, не беше се чувствала толкова добре. Знаеше си, че животът и творчеството й са толкова вплетени едно в друго, че когато едното пострадаше, страдаха и двете. Предполагаше, че известно време просто се бе опитвала да игнорира истината. Беше се фокусирала върху нещо, което смяташе, че може да контролира, върху кариерата си, но усети, че всичко виси на косъм.
	Сега имаше социален живот, имаше и нещо друго, напълно различно, върху което да работи, освен историите за „The Weekly News of the Universe“. Когато я заболяваше главата от извънземните, тя се заемаше със статията за Хайръм Донъли. Не знаеше дали ще я продаде, но писането й даваше още една възможност.
	Посегна към големия плик, който получи по пощата преди няколко дни, и извади доклада на ФБР. От частите, които не бяха заличени, тя прочете, че ФБР са получили информация и доказателства за злоупотребата от някого в самата шерифска канцелария. От информатор, който е имал достъп до счетоводните книги. Хоуп се учуди дали този някой не е Хейзъл Ейвъри. Или може би дори Дилън.
	Облегна се назад в стола си и погледът й се сведе към телефона до монитора. Дилън каза, че ще се обади. Когато я остави сутринта, й каза, че имал малко работа в Дабъл Тий, но довечера щял да се обади. Тя погледна към часовника на монитора си. Пет и петнайсет. Официално беше вечер.
	Хоуп блъсна стола си назад и стана. Когато се замисляше за снощи, тя се чувстваше едновременно развълнувана и ужасена. В един момент й се искаше да се разсмее, а в следващия — да се скрие. Чувстваше се като шизофреничка. Разкъсана на две. Чудно жизнена и уплашена до смърт. Търсейки смисъла в една безсмислена връзка. Опитвайки се да се защити докато тичаше към сблъсък с нещо, което щеше да я нарани. Напълно изгубила контрол.
	Той облиза глазурата от тялото й и те бяха толкова интимни, колкото могат да бъдат двама любовници, но преди да я докара до дома й сутринта, й даде бейзболна шапка и й помогна да прибере косата си в нея. Даде й едно от големите си якета Ливайс, за да го облече и никой в града да не може да я познае, за да не тръгнат слухове. Поне така каза и тя се учуди дали това е вярно или той тайно бе притеснен от това, че се вижда с нея.
	Попита я за белега й. Най-накрая го забеляза докато я къпеше под душа. Тя му каза, че бившият й съпруг й е направил пластична операция, защото не беше нито времето, нито мястото за истината. После той целуна стария й белег от хистеректомията и тя се почувства зле заради това, че го излъга.
	Той й сгъна дрехите. Нещо толкова дребно, но й се стори огромно. Докато тя спеше беше сгънал сутиена и бикините й, беше ги сложил заедно с полата и блузата на спретната купчинка, сякаш току-що бяха излезли от сушилнята. А когато се опита да се отдръпне от него, опитвайки се да увеличи дистанцията помежду им, той я придърпа близо до себе си и я накара да почувства, че сексът от предишната нощ изобщо не е бил безсмислен.
	Би било лесно да се влюби в Дилън. Толкова лесно и толкова глупаво. Веднъж той й каза, че последното нещо, от което се нуждае, е едно гадже. Тя повярва, че говори сериозно. Ако искаше жена в живота си, той със сигурност можеше да я има още преди тя да се появи в града. В Госпъл имаше много жени, от които можеше да си избира. Но той не искаше връзка. Ясно даде да се разбере. Искаше секс и макар тя също да искаше секс, ясно осъзнаваше, че ще поиска и нещо повече. Знаеше, че ще го обикне повече от сега, знаеше, че ще бъде наранена, когато той не й отвърнеше със същото. Вината не беше негова. Никой нямаше вина. Просто така стояха нещата помежду им.
	Най-добре бе всичко да приключи още сега, преди да бъде наранена.
	Ако и когато той се обадеше, тя щеше да му каже, че не може да се вижда повече с него. Трябваше да намери у себе си воля просто да каже _не_.
	В крайна сметка реши просто да не разговаря с него. Когато телефонът звънна, не го вдигна. Нямаше вяра на себе си. От момента, в който Дилън я целуна онази нощ, след инцидента в „Еленов рог“, волята й отиде по дяволите. Не вярваше, че може да се появи точно сега. Не и след спомена за целувката му, не и след нощта, която прекараха заедно, рисувайки по телата си с глазура. Не и когато трябваше просто да затвори очи и да усети устните му върху тялото си. Не и когато си спомняше съвършено ясно прелъстителния тембър на гласа му, когато той наведе лице между краката й и прошепна: _Отпусни се, скъпа, просто ще изям тази малка прасковка точно тук._
	Не, волята й бе по-малка от нула.
	Трябваше да го избягва, доколкото това бе възможно, но пълното избягване бе направо невъзможно в този малък град.
	Следващия път, когато го видеше щеше просто да се държи естествено. Хладно, сякаш бе имала много връзки в миналото.
	Към полунощ си легна и подскачаше при всеки звук, чудейки се дали той няма да се появи в къщата й, дали предишното позвъняване бе от Дилън. Можеше да е от Шели. Или от Уолтър. Или от някой търговец по телефона. Вероятно не е бил той. Глупак…
	Малко преди десет на следващата сутрин Шели почука на вратата на Хоуп. Хоуп току-що се беше облякла, а косата й все още бе мокра от душа.
	— Дилън ми се обади току-що — информира я Шели и я последва в кухнята. — Поиска да дойда да видя дали си добре. Каза, че снощи опитал да се свърже с теб, но ти не си била тук.
	— Не вдигах телефона — Хоуп посегна към каната за кафе и наля две чаши. — Бях заета. Работех.
	— Каза, че звънял и тази сутрин.
	Хоуп вдигна чашата си и духна в нея, за да сдържи усмивката си. Не беше чула телефона, но може би е била под душа, когато той е звънял.
	— Има ли нещо между вас двамата?
	— Нищо. Искаш ли мляко и захар?
	— Не — Шели вдигна кафето си и духна в него. Двете жени се втренчиха една в друга през парата. — Знаеше ли, че някакъв информатор в шерифския офис е дал на ФБР информацията за Хайръм Донъли?
	— Дойде ми на ум.
	— Но не ти дойде на ум кой може да е. Хейзъл?
	— Не.
	— Дилън?
	— Отново грешиш.
	— Ти знаеш ли?
	— Да — усмихна се Шели. — Но няма да ти кажа. И знаеш ли защо? — тя не изчака Хоуп да отговори. — Защото мога да пазя тайна. Никой не знае, освен мен и ФБР. Ако някой ми каже да пазя нещо в тайна, мога да го направя. Аз съм добра приятелка — тя погледна многозначително към Хоуп, сякаш тя не беше такава.
	— Добре — Хоуп омекна и изстреля всичко на един залп. — Добре, прекарах нощта на Четвърти юли в къщата на Дилън.
	— Знаех си! Когато Пол ми каза, че Дилън ще те закара у вас, аз си знаех, че ще опита със старите си евтини трикове.
	Хоуп бе прекалено смутена, за да признае, че той не е полагал много усилия.
	— Не можеш да говориш с никого за това. Не знам как се чувствам заради случилото се, а и Дилън не иска това да се превърне в клюка.
	— О, този Дилън — присмя се Шели и махна с болната си ръка. — Мисли си, че работата му е свещена или нещо такова. Че някак си на него са му позволени по-малко неща, отколкото на другите. Мисли си, че всички направо си умират да разберат какво става с него — тя сви рамене. — Което, разбира се, си е така, но се кълна, че няма да обеля и дума.
	Хоуп духна в кафето си и отпи. Когато вдигна поглед, Шели направо я пробиваше с очи.
	— Какво? Искаш подробности?
	— Не и ако не искаш да ги споделиш.
	— Просто казвам, че останах с него цяла нощ и наистина си прекарах добре — тя отпи още една глътка и допълни — _Наистина_ добре.
	Те се усмихнаха над чашите си. Две жени, пълни противоположности, които разпознаваха истинската приятелка в другата.
	— Как ти е ръката? — попита Хоуп.
	— Добре — Шели я погледна и отбеляза. — Пол става палав от този лак, но вече започва да се лющи.
	— Хайде да си направим ноктите — Хоуп направи знак на Шели да я последва. Събра си инструментите и ги постави върху масичката за кафе в дневната. Избра _Бунтовно червен лак_, докато Шели се спря на _Планинска боровинка_.
	— Ще се видите ли отново?
	Хоуп поклати глава.
	— Не. Не мисля, че това е добра идея.
	— Защо?
	Хоуп посегна към шишенцето с лакочистител и към торбичката с памучни топчета.
	— Е, това не може да стигне доникъде, защото аз си тръгвам след пет месеца — мисълта за заминаването я изпълни с внезапен пристъп на ужас. Тук се чувстваше толкова жива и откри толкова много неща, но това не беше нейният дом. Просто не се виждаше да остане и да заживее тук завинаги, но пък и не беше се опитвала да си представи нещо подобно. Свали капачето и напои топчето памук. — Дилън не иска да има гадже и накрая аз ще бъда наранена.
	Шели се замисли за момент и кимна с глава.
	— Вероятно. Лошо е, че не можеш просто да се забавляваш. Нали разбираш, да го използваш докато си тук и после да го захвърлиш.
	Хоуп също си помисли, че това е много лошо.


	След като Шели си тръгна Хоуп си фиксира косата на обърната опашка и облече синя лятна рокля. Горнището на роклята приличаше на две кърпи, съшити заедно и вързани зад врата й, докато полата й стигаше до средата на бедрата. Когато реши, че гримът й е съвършен, а устните — бляскаво червени, тя подкара към града. Първо спря в супермаркета да вземе малко пресни продукти и един голям шоколад.
	Погледна към малката колекция от дискове, изложени до пощенските картички и дъвките. Изобщо не си падаше по кънтри и уестърн музиката, но след като живееше в град, където щом нещо не беше кънтри, значи не беше готино, тя грабна един диск на Дуайт Йоакам* и го пусна в кошницата си. Никога не беше слушала музиката му, но го видя в Бръсначът**. Сметна, че всеки, който може да изиграе толкова добре роля на злодей, би трябвало да е талантлив и в други области.
	[* Дуайт Йоакам (род. 1956 г.) — американски кънтри певец и актьор. — Б.пр.]
	[** Shing Blade (1996 г.) — филм на режисьора и актьора Боб Торнтън, награден с Оскар. — Б.пр.]
	Както винаги Стенли стоеше зад плота с брой на „The Weekly News of the Universe“, разтворен пред него.
	— Пак ли четеш за извънземни? — попита го тя и остави кошницата си до касата.
	— Да, само че този път има глутница от тях, която живее на Северозапад. Точно тук се казва, че се маскирали като човеци и постоянно погаждали номера на хората.
	— Наистина ли? Хм…
	— Пише, че те били виновни за изгубените туристи и за няколко наранявания.
	Тя опули очи.
	— Уха!
	— И правели облози.
	— Това е ужасно.
	— Не е правилно да се обзалагаш за нещастието на другите — Стенли завъртя вестника и посочи към централното приложение. — Кажи ми, че съм луд, но това ми прилича на езерото Госпъл.
	Хоуп погледна по-отблизо снимката, която направи в деня, в който излезе на плажа с Шели и с момчетата. Не беше си помисляла, че някой може да разпознае местността.
	— Мисля, че прилича на Юджийн, Орегон — отбеляза тя, за да го заблуди.
	— Може. Един извънземен може да се смеси наистина добре с онези войнствени еколози, които си имат там в Юджийн — той поклати глава и посегна към кошницата й. — Обаче със сигурност може да е и Госпъл.
	Хоуп бе доста добра актриса, когато замисли това, и опита да изглежда така, сякаш се замисля сериозно за идеята му.
	— Наистина ли мислиш така?
	— Не, но е забавно да се чудя кой ли в града може да е извънземен.
	Тя вдигна поглед от вестника и се усмихна.
	— Може би жената, която управлява мотела „Сънчо“…
	— Ейда Дувър? — той се разсмя и маркира портокалите й. — Може да си права. Тя си е доста странна.
	— Да, малко призрачна.
	— Не се безпокой — той я потупа по ръката, после маркира другите й продукти. — Аз ще те защитя от извънземните.
	— Благодаря ти, Стенли — кимна тя и продължи да се усмихва, когато излезе от супермаркета. Пусна в пощенската кутия един филм, на който бе заснела планините от задния си двор и влезе в бензиностанцията „Шеврон“ на самообслужване. Колонките все още не бяха влезли в новия век и след като напълни резервоара си с бензин, трябваше да влезе вътре, за да плати с дебитната си карта.
	Когато се върна отвън, Дилън стоеше от другата страна на колонките, облегнат в тъмносиния си пикап, и пълнеше бензин. Черната му тениска бе напъхана в черните джинси, а черният му стетсън бе смъкнат ниско над челото. Сякаш бе слязъл от телевизионния екран — неустоим отрицателен герой — на мисия да сее поразии и да разбива сърцата на добрите жени.
	Тя забави ход и сърцето й сякаш спря на място. Не виждаше очите му в сянката на шапката, но усещаше погледа му върху себе си. Както винаги, той се пресегна от разстояние и я докосна навсякъде. Докато тя приближаваше до колата си, той се изправи и устните му се извиха в бавна усмивка.
	— Сякаш някой те е увил в носната си кърпичка — заяде се той, а плавният му глас я привлече към него като невидим влекач, изкушавайки я със спомена за ръцете и устата му, които я докосваха.
	Тя сведе поглед към роклята си и не можа да се сети за нещо умно.
	— О — бе единственият звук, който успя да издаде. Погледна назад към засенчените му очи и към прелъстителната му усмивка, а после, като истинска страхливка, наведе глава и се мушна в колата си. Запали поршето и подкара, оставяйки изкушението в праха.
	_О._ Това ли беше то? _О?_Кокалчетата й побеляха на волана, а бузите й горяха чак до вкъщи. _О?_ Той вероятно я помисли за идиотка. Стига си се правила на спокойна и изискана.
	Тя внесе торбите си в къщата и прибра покупките си. Учуди се дали Дилън си мислеше за нея сега. Сега, след като тя се държа като дръвник.
	Не се наложи да чака дълго. Беше изслушала само няколко песни от диска на Дуайт Йоакам, когато някой почука на вратата. Тя натисна бутона _стоп_ на уредбата си, отвори вратата и ето го Дилън, един двуметров изключително раздразнен мъж.
	— Какво, по дяволите, се опитваш да докажеш? — попита той и щурмува входа, понесъл аромата на одеколона си. Тя погледна зад него отвън, но не видя пикапа му.
	— Къде ти е пикапът?
	— Ти изскочи от бензиностанцията и за малко не цапардоса комбито на Алис Гътри. Децата й бяха закопчани отзад и наистина можеше да нараниш сериозно някого.
	— Комбито беше далеч от кръстовището — тя затвори вратата зад него и скръсти ръце под гърдите си.
	Светлината от полилея хвърляше призми из коридора и по тениската на Дилън. В това малко пространство той изглеждаше огромен. Едър, мускулест мъжкар в черно. Той постави ръце на бедрата си и я огледа изпод ръба на шапката си.
	— Защо ме избягваш?
	— Не е така.
	— Защо не вдигаш телефона?
	— Работех.
	— Аха.
	Той не връзваше и тя реши да бъде откровена.
	— Мисля, че не трябва да се виждаме повече.
	— Защо не, по дяволите?
	Но не напълно откровена.
	— Защото просто не мога да те приема така — да идваш тук, когато ти се прииска секс.
	Той присви очи.
	— Мислиш си, че съм тук заради това?
	Тя не знаеше, но отново усети, че губи контрол. Усещане, което препускаше към сблъсък.
	— Не е ли така?
	— Не — той се наведе към нея. — Може би исках да видя с очите си, че си добре. Може би ти си блестящ събеседник. Може би просто ми харесва да те погледна — той се наведе по-наблизо. — А може би просто искам да прекарам малко време с теб.
	Сърцето на Хоуп подскочи в гърдите й.
	— Може би причината да съм тук няма нищо общо със секса.
	— Наистина ли?
	— Може би — той пъхна пръсти под брадичката й и вдигна лицето й към своето. — Може би просто искам да те целуна. Може би това е всичко, което искам — той обърна главата й леко настрани и прошепна в устните й: — Може би просто ми липсва вкусът ти в устата ми.
	Дъхът й спря в гърдите до разтуптяното й сърце и тя забрави защо точно трябваше да му каже да си тръгва. Всъщност спомняше си, но в момента нямаше особено значение какво щеше да се случи в бъдеще. Тя бе закотвена твърдо в настоящето, а то бе изпълнено с един висок, привлекателен каубой, чието докосване я възпламеняваше, караше я да прокара ръце по гърдите му и да се облегне в него.
	— Искаш ли да влезеш? — попита тя, макар че, технически погледнато, той вече беше вътре.
	— Може би — отвори уста над нейната и я целуна с език, потопи я дълбоко, там, където нищо друго, освен него нямаше значение. Той бе магия, светкавица, разпростираща се в тялото й.
	Дръпна се назад и я погледна в очите.
	— Ти искаш ли да вляза?
	Ако кажеше _да_, тя щеше да го каже за нещо повече от блестящи разговори. Нима искаше това? Да бъде с него докато може, или да бъде сама и да си мисли за него?
	— Да — отговори тя, колкото на него, толкова и на себе си. Обърна се, преди да промени решението си и тропотът на ботушите му отекна по дървения под, когато той я последва. — Да ти налея ли нещо за пиене? — попита, поглеждайки го през рамо.
	— Не — отвърна той и вдигна бавно поглед от дупето й.
	Тя почти не можеше да контролира него, себе си и ситуацията помежду им и отслабваше все повече с всеки удар на разтуптяното си сърце. Но преди да се оплете напълно, заяви:
	— Трябва да си определим някои процедурни правила.
	— Добре. Ще се обаждам, преди да дойда — той посегна към ръката й и я спря до масичката за кафе. — Но ти трябва да вдигаш телефона.
	— Добре, но ти трябва… — тя спря, когато той вдигна дланта й и топлият му дъх я погъделичка по китката.
	— Какво трябва да правя аз, скъпа? — попита той, но изражението в зелените му очи, вперени в нейните, й подсказваше, че знае. Знаеше, че може да я има, където си поиска и се забавляваше.
	— Ъ-ъ… първо да се обаждаш.
	— Току-що казах, че ще го правя — той я целуна по китката, а гъделичкането стигна чак до рамото й.
	— О!
	— Какви други правила имаше на ум?
	Докато той я гледаше така, сякаш се канеше да я изяде, тя не можеше да мисли. Свали поглед от него и надзърна в трапезарията, към доклада на ФБР, оставен на масата.
	— Не си падам по нищо мръсно — заяви тя, което си беше вярно, поне доколкото знаеше.
	Една бръчка набразди челото му и той пусна ръката й.
	— Добре — свали си шапката и я хвърли на дивана. — Определи какво е мръсно, преди да продължим нататък.
	— Извратено.
	— По-добре дай дефиниция за извратено.
	Тя се замисли за момент.
	— Никакви камшици.
	— От опит ли говориш?
	— Не.
	— Тогава откъде знаеш, че не харесваш камшици?
	— Не обичам болката. Ако се порежа, искам морфин.
	— Обичаш ли да те връзват?
	Никой не беше я връзвал досега и кожата й пламна в очакване при мисълта, че Дилън може да я върже.
	— Да.
	— С белезници за леглото?
	Никога не бяха я приковавали за леглото. Тя кимна. Да, можеше да го направи.
	— Може ли аз да те окова?
	— Когато поискаш — отвърна той с палава усмивка, после я дръпна към гърдите си. — Това ли е всичко или искаш още правила?
	— Мисля, че това е всичко.
	Той наведе лице към ухото й и прошепна.
	— Значи ако те вържа за леглото си и целуна ходилата ти, всичко ще е наред.
	— Да.
	Той вдигна ръка към бузата й и я целуна по шията.
	— Ами ако си плъзна ръцете към задните части на бедрата ти, към дупето, и те вдигна към устата си? Това много мръсно ли е?
	— Не — тя затвори очи. — Това ще е готино.
	— По-добре от готино — той плъзна ръка към рамото й. — И, Хоуп?
	— Хм — тя отвори очи и го погледна.
	— Никога не бих направил нещо, което ти не искаш. Никога не бих те наранил, никога не бих ти причинил болка — той посегна към възелчето на пъпа й. — Не и ако не ме помолиш наистина мило.


>	12
>	Отклонение на магистралата към ада

	Възелът под пръстите на Дилън се развърза и презрамките на роклята й се смъкнаха от раменете й. Дилън се вгледа дълбоко в очите на Хоуп и видя точно онова, от което се нуждаеше. То беше там, в лекото снижаване на клепачите й и в искрата, пламнала като ясно син пламък. Хвана гръдта й и я усети как щръква под докосването му. Тя прокара върха на езика си по устната му и той я целуна, вкусвайки желанието в устата й. Желанието й за него. Неговото желание за нея. Същото желание, което го държа буден снощи и го втвърди като камък.
	Той дръпна презрамките й надолу и роклята падна на кръста й и остана там. После се отпусна назад да погледне към онова, което държеше в ръката си. Съвършено. Меко. С формата на круша, а зърното й — като стегната малка малинка. Гръдта й изпълни голямата му ръка и той стисна нежно. Усети вдишването й; тя го задържа.
	Как можеше да си помисли, че една нощ с нея ще му е достатъчна? След една нощ той я искаше повече от преди, когато тя бе само една фантазия. Сега знаеше, че тя е нещо по-добро от фантазия. По-добро от всичко, което бе държал в ръцете си. Знаеше също, че докато е до него, той винаги може да я хване.
	Тя сграбчи края на тениската му и я измъкна от джинсите. Той я взе и я изхлузи през главата си и още преди тениската да тупне на пода, ръцете й бяха върху него. Върху хълбоците и раменете и се движеха към гърдите. Тя се наведе напред и го целуна по гърлото. Топлият й, влажен език изпрати тръпки по цялото му тяло и той стана толкова твърд, че започна да пулсира.
	Пръстите й се заровиха в космите на гърдите му, оставяйки огнена диря чак до колана му. Тя разкопча ципа му, бръкна в джинсите и го извади. Това бе едно от нещата, които той харесваше у Хоуп. Не се свенеше да си вземе каквото иска.
	Дилън погледна надолу помежду им, между гърдите й към пениса си, легнал в меката й бяла ръка. Не знаеше как ще потръгнат нещата помежду им и в момента не му пукаше. Кръвта му пулсираше във вените, в главата и в слабините му. Страстта стегна стомаха му в твърд възел. Той обви ръка върху нейната и започна да я движи нагоре-надолу, плъзгайки се в мекото кадифе на дланта й.
	Знаеше, че ще дойде време, когато нямаше да може да я докосва. Когато нея нямаше да я има, за да го докосва, но сега тя беше тук и той искаше това. Искаше болката в корема си, тежкото пулсиране в слабините. Искаше усещането, че все едно го е блъснал товарният влак. Или че е бил размазан от нещо, което не можеше и не искаше да спре.
	Той я целуна по устата, по лицето и по гърлото. Развърза задницата на роклята й и тя се развя в краката й. Тя се изправи пред него в нищо друго, освен едни копринени сини бикини. После прокара главичката на пениса му по гладкия си корем и коленете му се подгънаха. Макар да знаеше, че е невъзможно, искаше това да продължи вечно.
	— Люби ме, Дилън — прошепна тя.
	Той постави ръцете й върху раменете си.
	— Градски момичета — отвърна и я измъкна от роклята й. — Винаги бързате — смъкна я бавно, плъзгайки я по тялото си. Твърдите връхчета на гърдите й докоснаха тялото му и той я задържа в себе си. Зърна срещу зърна, слабините им притиснати заедно, ерекцията му пъхната между бедрата в чатала й. — Имаме цял ден. И цяла нощ.
	Свела уста над неговата, тя попита:
	— Не трябва ли да ходиш някъде? Нямаш ли неотложни ангажименти?
	— Не. Днес вече говорих с Адам и оставих кучето му при мама — той заби ханша си в нейния. — Единственото място, където искам да бъда, е точно тук — той би останал така много дълго, но тя се измъкна от хватката му. С болезнено възбудено тяло я видя как се отдалечава.
	— Какво правиш?
	— Никъде не отивам — погледна през рамо и се усмихна. — Ей сега се връщам.
	Той погледна надолу към себе си, към ерекцията, щръкнала от панталона му като парче дърво и се учуди къде, по дяволите, си мисли, че отива тази жена. Нали току-що го помоли да я люби? Посегна към портфейла си и го захвърли върху масичката за кафе.
	— Направи нещо полезно — извика тя от трапезарията. — Съблечи се.
	Той срита ботушите си и пъхна чорапите вътре. Докато смъкваше панталона по бедрата си, къщата се изпълни със звуци от китара и цигулка. Той хвърли джинсите си до ботушите и вдигна поглед. Хоуп се появи отново, приближи към него, а гърдите й подскачаха на всяка стъпка. От другата стая Дуайт Йоакам пееше за дива езда. По дяволите, вече нямаше да може да чуе Дуайт, без да се сети как Хоуп се движи към него почти гола, само с оскъдните си бикини.
	— Никога не съм слушала кънтри музика — обясни тя. — Искам да разширя хоризонтите си. Да изпитам нещо ново.
	Той я сграбчи и я притисна в гърдите си.
	Тя се измъкна отново от прегръдката му, но този път не го изостави.
	— Седни — нареди му тя, а гласът й бе опияняващ точно така, както се чувстваше той. Не го изчака да изпълни молбата й. Вместо това заби ръце в гърдите му и го блъсна докато той седна на дивана. Тя се изправи между широко разтворените му колене и смъкна бикините по бедрата си. Когато ги срита зад себе си, той прокара поглед по бедрата й до линията на бикините. Още миналата седмица се чудеше дали е естествено руса. Сега вече знаеше, че е и, мили Боже, тази информация за малко не го уби.
	Остана без дъх само като я погледна.
	— Трябва ми карнавална шапчица — поясни той.
	— Какво?
	— В портфейла ми има презерватив.
	Тя взе портфейла му от масата и измъкна отвътре златистото фолио.
	— Мислех, че не си дошъл за секс.
	Усмихна се.
	— Е, човек може да се надява, Хоуп.
	Той вдигна вежди, когато тя разпечата презерватива и го плъзна между устните си. После, пред удивените му очи, му го сложи с уста.
	— О, Боже — изстена той, докато тя разширяваше хоризонтите си и го даряваше с едно съвсем ново преживяване.
	Докато яхне скута му, той вече бе много близо до точката откъдето нямаше връщане.
	Тя се изправи и притисна чело в неговото. Той вдиша въздух от дробовете й, докато тя се движеше нагоре-надолу, докосвайки го в бавен и отмерен ритъм, който засилваше трескавото му желание за още. Сграби дупето й я дръпна силно надолу, задвижвайки я по-бързо.
	Не мислеше, че може да изпита нещо по-добро от това да бъде в Хоуп, но със следващия тласък го усети. Всичко стана много по-горещо. И мокро, като устата й, само че по-добро. Горещината обхвана плътта му като бушуващ огън. Хоуп изстена и го стисна здраво, пулсирайки, стягайки се около него. Силните контракции на оргазма й изстискаха освобождаването му, което сплете жизнените му органи и го остави без въздух в дробовете.
	Той свърши дълбоко вътре, където тя бе гореща и хлъзгава и дори когато влезе в нея за последен път, знаеше защо внезапно се почувства толкова дяволски добре.
	Презервативът се бе скъсал.


	Хоуп отпусна глава върху рамото на Дилън докато музиката от уредбата изпълваше тишината, нарушавана само от пъшкането им. Тя не мислеше, че сексът с Дилън може да е по-добър от снощи. Но грешеше. Може би сега беше бе добър, защото бе по-отпусната. Повече свикнала с тялото си до него. Беше й по-удобно да не се преструва.
	Тя изчака дишането й да се нормализира и заговори.
	— Мисля, че ме повреди, че вече не мога и да погледна някой друг мъж — когато той не обели и дума, тя се дръпна назад и го погледна в лицето. Не изглеждаше като мъж, наслаждаващ се на приятното отпускане след секс.
	— Какво не е наред?
	— Скачай — само това успя да изрече.
	Щом Хоуп се изправи на колене, той я хвана за бедрата и я изправи пред себе си. Без да каже и дума, грабна джинсите и тръгна към банята.
	Хоуп се втренчи в него докато той се изгуби от погледа й. Вратата на банята се затвори, а нейната тръпка след секса се спука като балон. Стоеше насред дневната си и внезапно се почувства много гола и уязвима. Какво стана? Какво не беше наред? Какво бе направила?
	Грабна си роклята и я нахлузи през глава. Не знаеше какво е станало или какво е направила. Всичко бе чудесно докато свърши. Докато не му пусна тази шега, че я е повредил за другите мъже. Може би заради това. Може би това прозвуча като някакво обвързване с него.
	Хоуп завърза роклята на врата си и погледна към коридора. Трябва да беше това. Сигурно го ядоса. Сега вероятно щеше да си тръгне. Мисълта за това как излиза от стаята й я смрази.
	Уредбата спря и водата в тоалетната бликна. Дилън се появи в черните си джинси, но не изглеждаше по-щастлив от преди.
	— Вземаш ли хапчета? — попита той.
	— Какво? — погледът й залепна върху строгата линия на устата му. Тя поклати глава. — Исках да кажа не.
	— Мамка му!
	Хоуп подскочи.
	— Какво?
	— Какво? — той среса косата си с пръсти. — Не усети ли, че презервативът се скъса?
	Тя се замисли за момент. Замисли се за точната секунда, когато всичко внезапно стана по-хубаво.
	— О! — възкликна тя.
	Ръцете му се отпуснаха отстрани.
	— Кога трябва да ти дойде цикълът?
	Той се тревожеше да не е забременяла. Нещо, за което не беше си помисляла толкова отдавна, което никога не й минаваше през ума.
	— Не след дълго — увери го тя.
	— Колко?
	— Не съм бременна.
	— Не можеш да бъдеш сигурна.
	— Имаш думата ми.
	Той отиде до дивана и седна, опрял лакти на коленете си. Босият му крак настъпи свитите й на кълбо бикини.
	— Боже, каква бъркотия…
	— Не съм бременна, Дилън.
	— Не можеш да си сигурна, Хоуп. Точно в тази минута моето ДНК плува нагоре по течението, милиони доволни мънички попови лъжички набират скорост, за да улучат кота нула — той разтърка лицето си с ръце. — Мамка му!
	Хоуп се опита да не приема това прекалено лично, но не успя.
	— Не мога да имам още едно незаконно дете, чиято майка живее в друг щат. Просто не мога да го направя отново — той поклати глава и вдигна поглед към нея. — Няма да го направя.
	Хоуп опита да прикрие изненадата си. Не знаеше дали той осъзнава какво й е казал току-що.
	— Повярвай ми. Не съм бременна.
	— Откъде знаеш?
	Не е чак толкова голяма работа, каза си тя. Нямаше значение, но точно когато започна да й става хубаво с него, споделянето на нещо такова щеше да съживи отново комплексите, несигурността, която изпитваше по отношение на тялото си.
	— Няма кота нула.
	Погледът му се сведе към корема й и той започна да барабани с пръсти по облегалката на дивана.
	— Какво имаш предвид?
	Хоуп отиде до камината и се втренчи в студената каменна полица. Застана с гръб към Дилън, забила пръсти в мечата кожа, покриваща кървавото петно от Хайръм. Не знаеше как точно да му го каже. Не трябваше да има значение, но за някои мъже имаше.
	— Спомняш ли си, когато ти казах, че белегът на корема ми е от пластична операция? Е, излъгах те. Когато бях по-млада, страдах от една лоша болест и пропусках много от училище. Лекарите се бояха, че може да се разпростре по другите ми органи, така че когато лекарствата вече не помагаха, трябваше да си направя операция, от която вече не можех да имам деца.
	— Рак?
	Тя го погледна през рамо.
	— Не, ендометриоза.
	— Боже! — той въздъхна. — Защо просто не ми каза? Звучи така сякаш си била на една крачка от смъртта.
	— Чувал ли си за ендометриоза?
	— Разбира се. Майка ми страдаше от това и трябваше да си направи хистеректомия, когато аз бях на шестнайсет.
	— Аз бях на двайсет и една.
	Той стана и тръгна към нея.
	— Трябва да ти е било тежко.
	Тя сви рамене и сведе поглед към риса до огнището.
	— След това се почувствах толкова по-добре, че си струваше. Имах толкова повече свобода. Не трябваше през половината месец да се ужасявам заради другата половина. Помислих си, че дори да поискам деца, ще мога да си осиновя. За мен никога не е било проблем, че няма да мога да имам свое биологично дете. Може би защото си мислех, че няма да има значение и за един мъж, който ме обича.
	— Не би трябвало.
	Но тя си знаеше.
	— Но има — усети го как се движи зад нея.
	— Разбирам, че е имало значение за бившия ти съпруг — отбеляза той, нахлувайки в личното й пространство с голямото си, солидно тяло и с интимните си въпроси.
	Не беше споделяла с никого какво се случи с брака й. И сега наистина не искаше да говори за това, но той отпусна ръце върху раменете й и я обърна с лице към себе си. Тя вдигна поглед към него и видя, че той я наблюдава с търпеливите си зелени очи, сякаш бе готов да чака отговора й цял ден.
	— Той мислеше, че това няма значение, но имаше — отговори тихо.
	Палците му докоснаха голата й кожа.
	— Значи е задник.
	— Да, поради много причини, но не и заради това — Хоуп отново се озова в положението да защитава бившия си съпруг пред Дилън, но щом искаше да чуе истината, той трябваше да изслуша всичко. — В началото, след като се оженихме, наистина вярвах, че това няма значение за него. Беше зает с практиката си и пътувахме много. Казвахме си, че животът ни е пълноценен и че бракът ни е чудесен, защото можем просто да се вдигнем и да прекараме уикенда в Кармел ако искаме. Казвахме си, че животът ни е по-добър от живота на нашите приятели, които бяха вързани с децата си, че можем да правим любов във всяка стая ако искаме. Можехме да скочим в самолета и да отлетим до Скотсдейл или до Палм Спрингс*, за да поиграем голф. И наистина правехме всички тези неща, но това не беше достатъчно. Поне за него.
	[* Carmel-by-the-Sea — град в Калифорния, САЩ; Scottsdale — град в Аризона, шикозен туристически център; Palm Springs — град и курорт в югозападна Калифорния, САЩ. — Б.пр.]
	— Зарязал те е заради сестрата, нали?
	— Не. Излъгах и за това.
	Палците му спряха да се движат и веждите му се надигнаха към челото.
	— Определено не те познавах достатъчно добре, за да ти кажа, че съпругът ми имаше връзка с най-добрата ми приятелка. Много неловко — тя извърна поглед, но той постави ръка върху бузата й и обърна погледа й към себе си.
	— Той е задник — повтори Дилън.
	— Каза, че връзката била случайна, но аз не мисля така. Каза, че забременяването също станало случайно. Не повярвах и на това. Може би не го е осъзнавал докато не се случи, но си мисля, че е искал онова, което аз не можех да му дам. Искаше свое дете — тя сведе поглед към голите му гърди. — Мисля, че това си е чиста биология. Мисля, че мъжете искат да си имат свои деца.
	— Може би за някои мъже това е по-важно.
	— Лесно ти е да го кажеш. Ти си имаш Адам.
	— Да, вярно е, но невинаги съм бил сигурен, че е мое дете — той плъзна длан по рамото й и хвана ръката й. — Ние с Джули дори не живеехме заедно, когато Адам бе заченат, и аз не бях толкова сигурен дали тя не е имала и други гаджета.
	— Но Адам е взел очите ти.
	— Сега е така. Но когато се роди, те бяха тъмносини и подути. Право да ти кажа, приличаше ми на Уинстън Чърчил. Имаше много проблеми и беше едно грозно малко картофче. Но още в секундата, когато погледнах мъничкото му лице, и в секундата, когато той ме погледна, ние станахме приятели. И биологията не струва и пукната пара. Той си беше мой. Той беше моят син.
	Хоуп погледна Дилън в очите и чувствата в глупавото й сърце се надигнаха. Тя се гордееше с него, а всъщност не знаеше защо. Може би защото беше истински мъж. Може би просто защото си беше той. Наведе се малко напред и отпусна глава върху голото му рамо.
	— Ти си добър мъж, Дилън Тейбър.
	— Защо, защото правя каквото трябва? Повечето мъже са като мен. Просто ти си попаднала на тип, който се е объркал с погрешни неща.
	— Мисля, че по някое време в брака ни той се промени. Мисля, че ме гледаше различно. Най-напред си мислеше, че аз съм достатъчна, но не бях — всичко в Хоуп утихна. Не искаше да каже това. Не искаше да изповяда душата си. Но с Дилън се чувстваше толкова спокойна.
	— Майтапиш се с мен. Ти си най-съвършената жена, която съм имал удоволствието да докосвам.
	Искаше й се да му повярва. Искаше го повече от всичко. Но не успя. _Не._
	— Не, не чак толкова съвършена.
	Той замълча за момент, а после попита:
	— Защо, защото нямаш матка?
	Това й прозвуча толкова цинично.
	— Говориш така, все едно че обсъждаме апендикса.
	— Долу-горе — той постави ръце върху бузите й и вдигна погледа й към своя.
	— Не, не е същото. Той не е репродуктивен орган.
	— Не искам да ти се сторя безчувствен, но у една жена има адски много други неща, не е само възпроизвеждането. И в мъжа има много повече неща от това да забива жени. Мен ако питаш, бившият ти съпруг ми се струва голям кретен и ти е направил голяма услуга с тази връзка с приятелката ти. Знам поне, че на мен ми е направил услуга. Иначе щеше да бъдеш в Кармел или да играеш голф в Палм Спрингс. Вместо това ти стоиш тук с мен и си без гащи.
	Тя се разсмя.
	— Вярно е.
	Той плъзна ръка под задницата на роклята й и сграбчи голото й дупе.
	— И не съм те повредил за другите мъже.
	— Чу това, а?
	— Разбира се — той отърка нос в нейния. — Искаш ли да ми кажеш още нещо, за което си ме излъгала, преди да те повредя още?
	Не, трябваше да признае, че за днес това беше достатъчно.
	— Това е то.


	Вятърът развя опашката на Хоуп край главата й докато тя ровеше из касетите в пикапа на Дилън. Още Дуайт Йоакам, Аарон Типин, Джон Андерсън, Гарт Брукс… и AC/DC. Тя извади последната от кутийката й и я вдигна.
	— „Магистрала към ада“*?
	[* Аарон Типин, Джон Андерсон, Гарт Брукс — американски кънтри музиканти; AC/DC — популярна австралийска рок група; „Магистрала към ада“ (Highway to Hell) е един от най-популярните им хитове от едноименния албум, издаден през 1979 г. — Б.пр.]
	Той я погледна през огледалните си слънчеви очила и се усмихна като шестнайсетгодишен хлапак.
	— Много съм купонясвал с тези момчета.
	— Мислех, че каубоите слушат кънтри.
	Той вдигна рамене и отново насочи вниманието си към пътя.
	— Слушах и „Blue Oyster Cult“*. И, разбира се, Уейлън Дженингс и Уили Нелсън**.
	[* Американска рок група, основана през 1967 г. — Б.пр.]
	[** Популярни кънтри музиканти. — Б.пр.]
	— Помня, че брат ми слушаше AC/DC.
	— Не знаех, че имаш брат.
	— Да — тя пъхна касетката и продължи: — Евън живее в Германия с жена си и с децата си. Не го виждам често.
	Внезапно кабината на пикапа бе атакувана от електрическа китара и пронизителни вокали. Хоуп намали звука с няколко степени под нивото на оглушаване и се отпусна назад да се наслади на препускането из пущинака на Айдахо.
	По-рано Дилън я бе събудил от дълбок сън с щурата идея за пътуване до едно езеро, което той искаше да й покаже.
	Тъй като на нея така или иначе й трябваха снимки за историите с извънземните, тя не се възпротиви. Докато не й каза, че ще прекарат нощта там и ще се върнат чак на другия ден. Тя отказа дори да се замисли, че може да преспи в палатка, но после той седна върху нея, целуна я по шията и й каза, че ще я пази от мечките. Не обещанието му за сигурност я разколеба, а онова, което тя откри още преди няколко дни — че не може да устои на целувките му.
	Мина седмица от онази сряда следобед, когато той нахълта в къщата й и я увери, че не е дошъл за секс. Една седмица от инцидента с презерватива. Една седмица откак бяха заедно. Виждаха се всеки ден. Тя преспиваше с него всяка нощ. Той я научи да танцува степ и я води на нощен риболов. Разказа й за живота си като детектив в Отдел „Убийства“. Как и защо е намразил този живот и колко бил щастлив от живота си сега. Тя му разказа за колежа, за това как е писала некролози за „The Los Angeles Times“ и как отново се опитваше да се радва на живота си. Обсъждаха статията за Хайръм Донъли, върху която тя работеше. Тя му задаваше въпроси и той отговаряше. Не, той не беше информаторът на ФБР и не знаеше кой е бил. Не, не беше пристигнал пръв на мястото през нощта, когато старият шериф се беше самоубил, макар че бе дошъл скоро след агентите от ФБР. Видял снимките и видеозаписите, и мъртвото тяло на един човек, изгубил контрол.
	Тя го попита за неговата гледна точка.
	— Той боледуваше от нещо, което му изяде главата. Когато мамиш, крадеш и рискуваш всичко, значи имаш проблем. Колкото повече затъваше в него, толкова повече искаше. В Калифорния не е трудно да си намериш място, където да задоволяваш подобни прищевки. Но това е Госпъл, скъпа. Ако искаш да те връзват, трябва да отидеш там, където има таланти. А за това трябват пари — той се усмихна и й намигна. — Освен ако не намериш някой, който обича такива неща. Като теб.
	Хоуп усети как се изчервява от спомена за това как снощи той я върза за стола. Никога не беше споменавала за работата си в „The Weekly News of the Universe“. Той реагира малко негативно, когато тя спомена, че сондира списание „People“ за своята статия. Тя не знаеше дали това не е типичното покровителствено отношение на ченгетата, не беше сигурна. Засега бе по-добре да си мисли, че тя пише за списание „Северозапад“.
	Най-вече гледаха филми или просто си държаха ръцете и не правеха нищо. Това й харесваше най-много. Просто да си седи тихичко и да знае, че той е там.
	Шели си мислеше, че нещата помежду им стават сериозни. Но Хоуп знаеше по-добре. Винаги когато идваше в къщата й, той паркираше зад къщата на семейство Абърдийн. Понякога прекосяваше езерото с лодката си. Когато бяха у тях, паркираше пикапа си в хамбара. Всичките му причини за това бяха напълно логични. Ако хората знаеха, че си е вкъщи, щяха да се отбият. Щяха да искат да си побъбрят, да поклюкарстват и да му донесат храна и нямаше да му остане много време за нея. Да, това звучеше разумно, но сякаш не беше цялата истина. Сякаш той премълчаваше нещо и Хоуп отново се учуди дали не се притеснява, да не би да го видят с нея. Знаеше, че той не обича да става обект на клюки, но се чудеше дали щеше да му пука толкова много ако не ставаше дума за връзката му с нея.
	Сега тя погледна към него, към стетсъна на главата му, към пръстите му, които барабаняха по волана в ритъма на хард рока, и се учуди какво точно изпитва той към нея. Знаеше какво изпитва тя към него и това я плашеше. То се прокрадна в гърдите й и сърцето й запулсира паникьосано. Не беше влюбена в него, още не, но и това можеше да стане ако не внимава. А тя планираше да бъде много внимателна.
	Дилън намали и зави по един прашен, неравен път. Вдигнаха бързо прозорците, а Дилън извади касетката от касетофона. Хълмистите ливади отстъпиха пред борова гора, а след три мили пътят свърши край извора на Желязната рекичка. Преди да тръгнат сутринта той настоя тя да вземе туристическите ботуши на Шели и кожената й шуба. Ботушите на краката й бяха направени от здрава корда и непромокаем брезент и бяха по-леки отколкото тя очакваше. Пухкавата шуба бе навита като наденичка и пъхната в раницата й. Засега под безоблачното небе беше тридесет и четири градуса и Хоуп бе облечена с чифт камуфлажни шорти и зелен потник. Сложи си малко водоустойчива спирала, а Дилън й даде тубичка овлажнител за устни, която тя пъхна в джоба си. Чувстваше се като гола без руж и червило, но Дилън я увери, че я харесва така. Тя не му повярва и за секунда, но той я беше виждал и сутрин, когато изглеждаше най-зле.
	Пикапът спря на паркинга, отделен от гората с няколко пъна. Там бяха паркирани джип, пикап и каравана. Преди това Дилън спомена, че в района няма да има много хора, тъй като бе в средата на седмицата. И се оказа прав.
	Дилън бе облечен в обичайните си дънки „Ливайс“, синя тениска и шапка. Имаше две видими различия: беше сменил каубойските си ботуши с туристически, почти същите като на Хоуп, и бе запасал пистолет на бедрото си.
	— Какво ще правиш с това?
	— Гони буболечките — отвърна той, после си свали очилата и се напръска с репелент против насекоми.
	До неотдавна тя би си помислила, че той се кани да обстрелва мухите, а той би се посмял сърдечно за нейна сметка. Но вече си мислеше, че го познава по-добре.
	— Не. С пистолета.
	— Покрий си лицето — нареди той и я напръска. — Казах ти, че ще те пазя от мечките, нали?
	— О, Боже — възкликна тя, поглеждайки през пръсти. — Не ми каза, че ще стреляш по мечки.
	— Не си питала.
	Тя отпусна ръце докато той я пръскаше по корема и по краката.
	— Добре, не е ли моментът да ми кажеш, че мечките имат вкус на пиле?
	— Мечката изобщо няма вкус на пиле — той отиде зад нея и продължи да пръска. — Тя е корава като ботуш и наистина си мирише на дивеч.
	Хич не й трябваше да знае откъде се е сдобил с тази информация.
	— Мислиш ли, че ще видим мечки?
	— Не е много вероятно — той пъхна кутията с _буболечков сок_ в раницата си. — Сигурно ще ни подушат и ще избягат, преди да ги видим. Черните мечки обикновено не са агресивни, но ако видим някоя, просто ще вдигнем шум, а аз ще стрелям във въздуха, за да я уплаша. Те преди всичко се опитват да разберат къде си, за да хукнат в обратната посока — грабна раницата на Адам от каросерията на пикапа и й помогна да я сложи на гърба си. За разлика от готината малка раничка Ралф Лоръй*, която тя си купи миналото лято от „Сакс“, тази имаше метална рамка и два здрави брезентови ремъка за бедрата и за гърдите. Дилън й разшири ремъците, после отстъпи назад да види дали й пасват. Гърдите й бяха смачкани отгоре и той разшири ремъците още малко. Ръцете му се задържаха върху задачата си по-дълго от необходимото. Кокалчетата му погалиха потника й, а после той продължи да се преструва, че наглася ремъците и я хвана за гърдите. Когато тя вдигна поглед, той извърна лицето й настрани и се впусна в една продължителна, нежна целувка. Ръката му се плъзна към корема й, после отстрани. — Искам да ти покажа най-красивото място, където съм бил — прошепна леко той над устата й. Нежните му целувки я накараха да поиска още, но когато езикът й подгони неговия, той се дръпна. — Мисля, че ще ти хареса.
	[* Ралф Лорън — американски моден дизайнер; Сакс — верига луксозни универсални магазини. — Б.пр.]
	Което означава, предположи тя, че това не е точния момент да му призная, че не си падам много по Майката Природа.
	Дилън преметна своята раница, една по-голяма версия от тази на Адам. Тя все още се чудеше как е успял да побере в нея двуместна палатка.
	Той посегна към ръката й. Първият час от пътуването беше лесен. Вървяха пеш до извора на Желязната река през дебелите борове, а той спираше да й покаже цветята, които тя може би искаше да снима за своята въображаема статия. Край кристалночистата вода на Желязната река растяха планински див зюмбюл, пирен и алпийски лавър. Той откъсна една дива маргаритка и я пъхна зад ухото й, а тя нямаше сърце да му каже, че не пише статия за дивата природа. Щракна няколко снимки на цветята, снима няколко пъти и него.
	Вторият и третият час не бяха толкова лесни като първия. Гората стана по-гъста, а пътеката се превърна в серия от тесни и стръмни участъци, изрязани в планината. Гъстата растителност покриваше земята и всичко, освен обраслите повалени дървета и камънаци. Катеричките кряскаха докато тичаха по земята и изчезваха в гъсталака. Птиците се викаха по дърветата над главата на Хоуп. Песните им се носеха от ветреца с дъх на бор.
	Прасците я заболяха и тя си помисли, че може да й излезе пришка на петата. Трябваше да отпуска теглото си напред докато се катереше, боейки се да не се прекатури назад.
	Дилън й каза имената на различни планински върхове, разказа й за времето, когато ходел на лов за диви овце в Белите облаци. Тя си счупи един нокът, а той измъкна нокторезачка и тя го изпили с малката пиличка.
	— Такова момиче си ти — той се разсмя и я накара да върви пред него, когато пътечката се стесни. Липсваше й, че не вижда краката му отзад, дупето му, а когато се умълчаваха, тя отново се замисляше какво ли изпитва той към нея. Опитваше се да си представи живота си с него и не успя, но не можеше да си го представи и без него. Не бяха си давали никакви обещания. Никога не говореха за _утре_, а тя се чудеше как ще се промени връзката им, след като Адам се завърне от посещението при майка си. Синът на Дилън трябваше да се прибере, тази неделя, а Хоуп беше сигурна, че това ще промени всичко. Не беше толкова сигурна как ще се променят нещата.
	Дилън й помагаше да пази равновесие по камъните и падналите клони докато прекосяваха един поток. Починаха си на една голяма скала, за да може Хоуп да си поеме дъх, свалиха си раниците и ги облегнаха в камъка. Докато тя си хапваше фъстъци и пиеше от манерката Дилън си свали шапката и поля главата си с вода. Тя се стече надолу по врата му и напои ризата му, а той се отърси като куче, пръскайки навсякъде с бистри капчици. И накрая спомена Адам. Хоуп седеше неподвижна, чакайки да чуе плановете му. Каквито и да са, аз ще се съглася, каза си тя.
	— Той май че те харесва — сподели Дилън и седна до нея, после избърса в ръкава си една червена ябълка. Ветрецът разроши мократа му коса и изсуши крайчетата в златисто кафяво. — Но след като се прибере вече няма да мога да прекарвам нощта при теб — Дилън отхапа от ябълката, после й я подаде. — Когато синът ми порасне, сигурно няма да мога да му нареждам да не води гаджета у дома за през нощта ако и аз съм го правил. А и другата седмица се връщам на работа. Искам да отделя време, за да бъда с теб, но няма да е лесно — той отхапа още веднъж от ябълката. — И нямам предвид само да правим по някое бързо някъде.
	Тя въздъхна.
	— Е, можем да планираме някои забавни неща, които да включват и Адам — предложи тя и говореше съвсем сериозно. — Той е забавно хлапе и аз не бих имала нищо против да се мотаем с него — тя го погледна в очите, същото тъмнозелено като на боровете зад него. — А ти ще имаш обедна почивка, нали?
	— Да — усмихна се той и захвърли огризката. — Поне час.
	Тя прокара пръсти по мократа му тениска и сключи пръсти зад врата му. Облегна се в него и гърдите й докоснаха хладното му, мокро тяло.
	— Ами ако дойда в офиса ти с някакво оплакване? Ще мина ли през секретарката ти?
	— Зависи от какво се оплакваш.
	Тя наведе глава и го целуна по устните.
	— Може би от това, че съм самотна — прошепна тя. — Може би от това, че ми липсва един каубой и големият му… — тя прекъсна и плъзна ръка към ципа му. През топлия плат го хвана в шепа и започна да го гали докато се втвърди.
	— Големият му _какво_!
	— Егоизъм — отвърна тя, после го подразни с уста и език. Той я положи внимателно по гръб върху камъка и запечата устни в нейните. Създаде стегнат, влажен вакуум и я дари със страстна целувка, която опърли кожата й, и това нямаше нищо общо със слънцето, прежурящо над главите им. Накара я да притисне бедра в неговите и да прокара пръсти през влажната му коса. Зарови лице в шията й.
	— Обичам онова, което чувстваш точно тук — прошепна той над гърлото й. — Обичам меката ти кожа и аромата ти, като на пудра.
	Това не беше точно израз на дълбоки чувства, но бе най-многото, което можеше да се очаква от него, и сърцето я заболя.
	— Аз също те харесвам — отвърна тя, пъхна ръце под ризата му и разтри гърба му.
	Той я погледна в лицето, а дишането му се учести.
	— Съжалявам, скъпа. Точно сега не мога да ти покажа малко от егоизма си — той дръпна ръцете си и я целуна по челото. — По-късно. Под звездите.
	Ръцете на Хоуп замръзнаха.
	— Под звездите? Взел си палатка, нали?
	— Не, но си взех спалния чувал. Ще бъде малко тесничко — усмивката върху устните му загатна, че той е планират цялата вечер още преди да си съберат багажа. — Но мисля, че все някак си ще се оправим.
	Хоуп се надигна.
	— Ами буболечките?
	— Ще глътнеш само няколко — тя сграбчи устата си и той се разсмя. — Даже няма да разбереш. Ще си заспала. А ако лапнеш бръмбар, просто го сдъвчи.
	Не искаше да лапа буболечки и бръмбари в съня си. Не искаше и да се държи като бебе, но лек страдалчески хленч изскочи изпод ръката й.
	— Шегувах се за бръмбара — обясни той, което изобщо не облекчи съзнанието й.
	Отидоха до хребета над Алпийското езеро и погледнаха надолу към малкото зелено езерце, сгушено на около сто фута под тях. Чуха гласове, но не видяха нищо от гъстото море смарагдови дървета. На Хоуп й се стори, че са застанали на върха на света.
	— Слушай — прошепна Дилън.
	— Сега не чувам никой да говори — отвърна тя.
	— Не гласовете — той замълча за момент и посегна към ръката й. — Чуваш ли?
	Тя чу вятъра, който свиреше през дърветата, виковете на птиците и може би потока, който прекосиха.
	— Какво да слушам?
	— Трудно е да се обясни, но Шели казва, че е все едно да слушаш Бога. Мисля, че е по-скоро като пулс или като да _чуваш_ красотата, а не да я виждаш — той сви рамене. — Различно е за всеки, но ще разбереш като го чуеш. Ще се почувстваш така, сякаш падаш и няма абсолютно нищо, което да те спре.
	Те продължиха по-нависоко и сега пътечката се изви извън скалата. Хоуп слушаше внимателно, но не чу Бог. Не чу красотата на нищо, но се чувстваше все поизтощена. Тя и Дилън прекосиха сума ти потоци и заобиколиха езерата на тундрата. Опашката й се превърна в мръсна бъркотия, тя беше сигурна, че носът й е изгорял и трябваше да изпили единия си нокът, изрязвайки го много по-късо от другите.
	Точно когато се канеше да попита дали не могат да спрат и да починат отново, те се изправиха върху заснежените брегове на езерото Соутут. Тя погледна към водата, толкова кристално синя, че се виждаше дъното чак до гранитната планина, извисяваща се над тях.
	— Това езеро е дълбоко двеста и петдесет фута* — информира я Дилън. — Но е толкова чисто и ти се струва, че можеш просто да прецапаш през него.
	[* Около 76 метра. — Б.пр.]
	Тя замълча за няколко секунди, наблюдавайки как снегът от ледниците капе в езерото с цвета на най-чистия сапфир. Макар красотата около нея да беше грандиозна, тя не чуваше Бога.
	— Ето това исках да ти покажа. Това е най-красивото място, което съм виждал — той хвана ръката й и я стисна. — Напомня ми за теб.
	И точно тогава Хоуп го чу и то бе нещо по-хубаво от всичко, което беше чувала в живота си. Сърцето й се поду като балон в гърдите и пулсът й се ускори. Тя усети как пада, точно както той й каза. Падаше надолу с главата, влюбвайки се в Дилън Тейбър и нямаше абсолютно нищо, което да я спре.


>	13
>	Ангели идват в съня ти

	— Ето Голямата мечка — Дилън стисна китката на Хоуп и посочи към нощното небе. — А това е Малката мечка.
	Беше прав за спалния чувал. Все някак си успяха. Тесен, но удобен, чувалът им осигури достатъчно място да легнат един до друг. Освен обувките, те бяха напълно облечени с джинси и пуловери. Дилън й каза, че на сутринта ще му бъде благодарна като не й се наложи да облича студени дрехи. Тъй като не бе лагерувала никога преди, тя му се довери.
	Легна с глава на рамото на Дилън, а тялото му излъчваше топлина като човешка пещ. Той наду надуваемия дюшек и го сложи под чувала и макар че носът й измръзна, Хоуп нямаше абсолютно никакви оплаквания.
	— Това е Северната звезда — обясни той и плъзна ръцете й на запад. — И Касиопея.
	Хоуп не беше познавач на съзвездията и се наложи да му се довери и за това.
	— Завързана е на обратно върху трона си и трябва да кръжи из небесата с главата надолу — той вдигна ръката и към устните си и целуна пръстите й. — Радвам се, че дойде с мен.
	— Радвам се, че ме доведе — от всички чудесни места, където бе ходила през живота си или си мислеше, че може да отиде, никое не бе толкова привлекателно като това, където лежеше в спален чувал в пущинаците на Айдахо заедно с Дилън Тейбър. Мъжа, когото обичаше с цялото си сърце и душа.
	Той се надигна на лакът и тя се втренчи в тъмното му лице, очертано на фона на звездното небе.
	— Хоуп?
	— Какво?
	— Искам да ти кажа нещо — той допря дланта й в бузата си, набола като стърнище. — В живота си съм бил с жени, които не съм обичал, и с жени, които съм обичал много. Но никога не съм бил с жена, която да ме накара да се почувствам така, както ти ме караш да се чувствам — той наведе глава и прошепна над устните й: — Понякога, когато те погледна, ми е трудно да дишам. Когато ме докоснеш, не ми пука за дишането — той я целуна бавно и сладко и с всяко притискане на устните му и с всяко докосване на езика му сърцето й се надигаше и я болеше. Беше чудесно, ужасно и нещо съвсем ново. После той се дръпна назад и продължи: — Не знам как ще се развие всичко това, но искам да бъда с теб. Ти си важна за мен.
	И това не бе точно декларация за вечна любов, но я парна чак в очните кухини. Тя плъзна ръце под пуловера му и прокара пръсти през късите, копринени косми, израснали по гърдите му. Усети го как си поема рязко дъх, усети тежкото биене на сърцето му.
	— Аз също искам да бъда с теб — заяви тя и сърцето й се надигна отново.
	После, само с тялото си, тя му показа без думи как се чувства. И през възела на дрехите си, в теснотията на спалния чувал той я докосна така, сякаш също го почувства. Погали я сякаш беше крехка и много важна за него. Под падащите звезди я люби така, сякаш те бяха единствените хора на планетата. Под Касиопея тя се почувства така, сякаш също кръжеше из небесата с главата надолу.
	Забрави за всички буболечки и бръмбари и легна обвила ръце около мъжа, когото обичаше. И макар това да бе невероятно плашещо, то бе и невероятно. За пръв път откак пристигна в града напускането не беше чак толкова ясна перспектива. Учуди се какво ли би направила ако той я помолеше да остане. Тя се влюби в шерифа на едно градче без „Нордстром“, без кино и дори без 7–11*. Сега се чудеше как би живяла без него ако не я помолеше.
	[* Нордстром — американска верига луксозни универсални магазини; 7–11 — голяма верига от супермаркети в САЩ. — Б.пр.]
	На сутринта той й приготви ужасна закуска от овесени ядки и яйчен прах, която беше малко по-добра от вечерята със задушено на прах, което й бе приготвил вечерта. Той се разсмя и целуна разрешената й коса, която направо плачеше за оправяне.
	Събраха си раниците и слязоха надолу по планината, което им отне половината време, отколкото за изкачването. Когато около пладне се върнаха в къщата на Дилън, те се съблякоха и се строполиха на леглото без дори да си направят труда да вземат по един душ, за да измият праха от телата си.
	Изтощена, Хоуп не усети как заспа, преди очите й да се отворят отново. Най-напред малко неориентирана, тя погледна към нощното си шкафче и разпозна часовника на Дилън. Под чаршафа гърдите му бяха притиснати в гърба й, а ръката му бе отпусната между голите й гърди. През тънкото копринено бельо тя усети как горещите му слабини се трият в дупето й. Реши, че се е събудила от прегръдката му. Все още надушваше миризмата от готварската печка на Дилън в косата си и по дрехите им, струпани на куп до леглото му.
	Очите й се затвориха плавно, после пак се ококориха. Имаше чувството, че някой я наблюдава и се надигна на лакът. Погледна към края на леглото. Големите зелени очи на Адам Тейбър се втренчиха в нея. Лицето му изглеждаше смутено, сякаш не можеше да разбере напълно какво вижда.
	— Дилън — прошепна Хоуп. — Събуди се.
	Единствената му реакция бе да хване гърдата й и да я придърпа силно към себе си.
	Тя извърна поглед от Адам и погледна над рамото си. Смушка големите му гърди с лакът.
	— Дилън, събуди се.
	— Хм? — клепачите му трепнаха и се отвориха. — Скъпа, много съм уморен — промълви той с дрезгав и сънен глас. Но не беше прекалено уморен да плъзне ръка към корема й, към бедрото и отново нагоре. — Но като си помисля, никога не съм много уморен.
	— Дилън! — тя сграбчи ръката му през чаршафа. — Адам си е в къщи.
	— Какво? — космите на гърдите му я погъделичкаха, когато той се надигна и погледна към края на леглото. Продължителна тишина изпълни стаята докато баща и син се взираха един в друг. — Адам — започна бавно той, после се окашля. — Как стигна до тук?
	— Мама ме доведе — Адам посочи наляво, а Хоуп и Дилън преместиха поглед към високата блондинка, облегната в касата на вратата. Беше облечена в кожен панталон с цвят на айран и копринена блуза в същия цвят. Изглеждаше някак позната, но Хоуп не вярваше да са се срещали.
	— Предполагам, че трябваше да се обадим — започна тя и се изправи. — Ще ви изчакам в дневната да се облечете — протегна ръка към Адам. — Хайде. Да изчакаме татко ти ей там.
	Адам продължи да се взира в баща си и в Хоуп още няколко секунди, после излезе от стаята.
	— Мили Боже — възкликна Дилън и се строполи обратно върху възглавницата си. Зарови пръсти в косата си и се втренчи в тавана. — Какво, по дяволите, прави той у дома? Не е неделя. Ами Джули какво прави тук? Всичко се обърка. Това е един дяволски кошмар.
	Хоуп се надигна и дръпна чаршафа към гърдите си.
	— Какво искаш да направя?
	— Видя ли лицето на Адам? — той въздъхна и покри лицето си с ръце. — Проклет да съм ако знам. Може би ще си помисли, че си наминала насам, че си се уморила и просто си легнала да подремнеш. Нещо такова. Може да си паднала и да си се наранила. Трябвало е да полегнеш.
	— Да бе, а ти просто ми помагаше с преглед на гърдите.
	Той я погледна през пръсти.
	— Адам видя ръката ти да се движи под чаршафа. Той не е глупав. Не мисля, че ще се хване на някаква скалъпена история. Просто му кажи истината.
	Той смъкна ръце.
	— Моля те, не ме учи какво да говоря на сина си. Наистина мразя хора, които нямат деца, да ме учат какво да правя. Ще реша какво е най-добро за него, а точно сега не мисля, че най-доброто е да му обяснявам за сексуалния си живот с теб.
	— Добре — тя отметна чаршафа и се надигна от леглото. — Кажи му каквото си искаш — затвори вратата на спалнята и си взе дрехите.
	— Хоуп.
	Тя му обърна гръб, нахлу си шортите и ги закопча на кръста си.
	— Хоуп — той приближи зад нея и сложи ръце върху раменете й. — Не трябваше да казвам това, че нямаш деца. Съжалявам.
	Тя си грабна сутиена, обърна се и го погледна. Той не съжаляваше за онова, за което трябваше да съжалява.
	— Уважавам моралната ти позиция и това, че отглеждаш сина си като му служиш за пример. Наистина — тя закопча сутиена си отзад и нагласи презрамките. — Трябва да е много трудно, но аз няма да бъда мръсната ти тайна — тя се замисли за това колко пъти бе идвал в къщата й и как паркираше пикапа си у Шели. — Няма да бъда нещо, за което да лъжеш или изобщо да не говориш. Не искам да живея така.
	— Добре.
	Тя посегна към ризата си, но той я сграбчи от ръцете й.
	— Ще го обмислим — настоя той. — Някак си. Но искам да те предупредя — Адам няма да хареса това, което видя днес. Няма да ни улесни — той повдигна брадичката й и я погледна в очите. — Онази жена отвън е неговата мама, а той си мечтае ние тримата да се съберем и да заживеем като щастливо семейство. Той работи по въпроса и…
	— О, мили Боже — Хоуп го прекъсна и го сграбчи за китката. — Джулиет Банкрофт!
	— Чудех се колко време ще ти трябва да я познаеш.
	— Лайно! — тя потупа прашната си коса. — Приличам на истинско лайно.
	Дилън й подаде ризата.
	— И в най-лошия си ден ти си по-красива от Джули.
	Което бе безобразна лъжа, но изведнъж това не бе най-голямата й тревога. Сега тя се сети защо жената на прага й се стори толкова позната; не беше заради телевизионното шоу. Хоуп трябваше да се измъкне бързо от къщата преди Джулиет да си спомни, че са се срещали в кабинета на Блейн няколко седмици преди той да й сервира документите за развода. По време на съдебната процедура по развода Хоуп направи някои неща, за да си върне на бившия си съпруг. Едно от тях бе свързано с една определена изгряваща звезда и с тайните импланти на гърдите й.
	Докато Дилън навлече чифт чисти дънки и тениска, Хоуп нахлузи мръсните си чорапи и завърза връзките на туристическите ботуши, които взе от Шели.
	— Мисля, че ще е най-добре да побързам и да си тръгна, за да можете вие тримата да си поговорите.
	— Вероятно, но аз ще те закарам у вас.
	— Мога и пеш. Само три мили са, а аз тичам повече от това всеки ден.
	— Ще те закарам.
	— Искам да повървя. Ще мога да си помисля. Наистина.
	— Сигурна ли си?
	— Да.
	Тя тръгна леко зад Дилън докато вървяха по коридора към дневната. Адам седеше в хайлашкия стол, люлеейки се толкова силно, че пружините скърцаха, а облегалката се удряше в стената: бум, скръц, бум. Той насочи сърдитите си очи към Хоуп, а виждайки цялата тази болка, насочена към нея, тя се притесни повече отколкото си мислеше, че е възможно. Болката се плъзна точно до сърцето й и заседна там като студена буца, а тя се учуди дали някога отново можеха да бъдат приятели. Обърна поглед към Джулиет, застанала с гръб, сякаш не беше чула нищо, втренчена в снимките на Адам и Дилън, поставени върху телевизора.
	— Адам, престани — извика Дилън на сина си. Столът се удари още по-силно в стената. Джулиет се обърна и погледна към Дилън.
	— Винаги съм се чудила как изглежда къщата ти. Напомня ми за къщата, в която живеехме, когато Адам беше бебе.
	— Ти никога не си харесвала онази къща — отбеляза той и посочи с пръст към сина си. — Престани веднага.
	— Това всъщност не е вярно — погледът на Джулиет се премести към Хоуп и при нормални обстоятелства тя щеше да се засрами от външността си, особено като я сравни със съвършената красавица Джулиет Банкрофт. Днес просто се надяваше, че мръсната коса и петната по ризата ще скрият истинската й самоличност. — Адам не спомена, че си имаш приятелка.
	— Аз ще тръгвам — възнамерявайки да се измъкне бързо през задната врата, Хоуп тръгна настрани през стаята. — Сигурна съм, че имате куп неща, за които да си поговорите.
	Столът се тресна в стената за последен път и Дилън измъкна сина си от там.
	— Ще ти звънна по-късно. Кажи довиждане на мис Спенсър, Адам.
	Адам не издаде и звук, а Хоуп побърза към кухненския праг, когато гласът на Джулиет я спря.
	— Чакай! Знам коя си. Ти си бившата съпруга на доктор Спенсър.
	Хоуп затвори очи. Мамка му!
	— Работиш в „The National Enquirer“ — допълни Джулиет.
	Хоуп премести поглед от лицето на любимия ангел на Америка към Дилън. Той сбърчи чело и замръзна на място, хванал едната ръка на Адам.
	— Не, не работя за „Enquirer“ — отрече тя.
	— Ти беше анонимният източник, който издаде конфиденциална и поверителна информация за пациентите на доктор Спенсър — Джулиет надигна глас и посочи с пръст към Хоуп докато я обвиняваше. — Ти им каза за проклетата операция на циците ми! — Хоуп се изненада неприятно от езика на тази жена. Америка със сигурност никога не беше чувала мръсни думи да се изливат от перфектните й ангелски устни. — Той ми каза, че не може да го докаже, но беше сигурен, че си ти.
	При тези обстоятелства Хоуп реши, че Джулиет е права да се ядосва, но не и пред Адам.
	— В моя защита мога да кажа — започна тя, — че Блейн беше свиня и аз исках да го нараня. Не се замислих кой още може да бъде наранен, но винаги съм се чувствала зле заради това, че нараних и други хора. Съжалявам за онова, което се случи тогава.
	Дилън най-после пусна сина си.
	— Ти си репортер в „The National Enquirer“?
	— Не. Преди около четири години бях техен анонимен информатор за няколко вътрешни истории, а после написах няколко статии за модни гафове. Нещо такова, но вече не се занимавам с това.
	— Ти пишеш статии за флората и фауната. Нали?
	Не искаше да му казва. Не и така.
	— Е, не точно.
	— Какво пишеш? _Точно._
	Но вече не можеше и да лъже. Хоуп си пое дълбоко дъх и заяви:
	— Аз съм щатен автор в „The Weekly News of the Universe“. Пиша истории за Голямата стъпка и за извънземни.
	Той отпусна глава назад и я погледна през присвитите си очи.
	— Адам, иди си в стаята — нареди той, без да сваля очи от Хоуп.
	— Не искам да си ходя в стаята.
	— Не съм те питал какво искаш. Казах ти да идеш там.
	Сякаш с крака от олово, момчето излезе бавно от стаята. Никой не проговори докато вратата не се затвори зад него.
	— Е — започна Дилън, — значи онази работа с флората и фауната е била пълен боклук. Ти пишеш за таблоид.
	— Не пиша клюки. Пиша истории за извънземни — отговори тя и разпери широко ръце. — Това правя.
	— Трябва ли да ти вярвам? След като постоянно лъжеш още откак пристигна в града? Боже! Вчера сигурно доста си се посмяла докато ти показвах всички онези цветя за _статията_ ти.
	— Не съм се смяла.
	— И цялата работа за Хайръм Донъли също беше глупост, нали?
	— Не, планирам да напиша тази статия. Аз никога…
	— Как научи за Адам? — прекъсна я той. Тя не знаеше за какво я пита.
	— И колко време ще мине, преди да прочета за сина си във вестника ти?
	На Хоуп й трябваше малко време преди да разбере какво точно има предвид той. Тайното любовно дете на американския любим ангел би било голяма новина. Огромна.
	— Никога не бих причинила това на Адам. Никога не бих го причинила и на теб, колкото и да ти е трудно да повярваш, но не бих го причинила и на Джулиет.
	— Права си, трудно ми е да повярвам — намеси се Джулиет.
	Хоуп погледна в лицата пред нея. Джулиет дори не си правеше труда да скрие гнева си, а Дилън се отдалечаваше от нея с всяка изминала секунда.
	— Кой те изпрати тук, Хоуп?
	— Вестникът ми, но не поради причината, за която си мислиш. Пратиха ме тук, за да правя снимки и да пиша статии. Точно сега пиша серия за малко градче, пълно с извънземни — тя поклати глава и сърцето я стегна. — Миналата седмица използвах Идън Хансен. Пурпурната й коса и сенките за очи, но се кълна, че допреди две минути не знаех, че Джулиет е майката на Адам. Трябва да ми повярваш.
	— Не мисля, че дори те познавам.
	Хоуп сложи ръка на сърцето си, опитвайки да се защити от студения му поглед. Сякаш можеше да защити разбитото си сърце.
	— Когато те срещнах за пръв път, не ти казах с какво си изкарвам хляба, защото това не беше твоя работа. След като те опознах, не знаех как да ти кажа, че съм те излъгала за това; моментът не изглеждаше подходящ.
	— Мога да се сетя за няколко момента, когато би могла да кажеш нещо. Всяко време между Четвърти юли и днес би било подходящо.
	Нямаше какво друго да каже, освен:
	— Прав си, може би трябваше да ти кажа.
	— Да, може би. Още първия ден, когато влезе в града се учудих какво ли води едно момиче от големия град в забутано градче като Госпъл. Май вече знам и това няма нищо общо с Голямата стъпка, с извънземните или с корумпираните шерифи. Разбрала си за Адам и си дошла да си навираш носа в живота ни.
	— Наистина ли го вярваш?
	Устата му се нацупи и той не каза нищо. Не беше необходимо.
	— Казах ти, че не бих ти причинила това и няма да го направя, но предполагам, че ще ми повярваш, когато не прочетеш нищо по въпроса във вестниците — тя го погледна за последен път и излезе, минавайки покрай раниците, които облегнаха в къщата, преди да се втурнат вътре и да се строполят на леглото.
	Слънцето на Айдахо изгори роговиците й и тя засенчи очи докато вървеше по алеята на Дилън, минавайки покрай една непозната кола и излизайки на улицата. Положи толкова усилия да не се влюбва в него. Дълбоко в себе си тя знаеше, че той ще й разбие сърцето. И се оказа права.


	От момента, в който Дилън отвори очи и погледна към Адам до леглото си, животът му се спусна право в ада.
	— Какво мислиш, че ще направи тя? — попита го Джули.
	— Не знам какво ще направи — отговори честно той. Искаше му се да вярва на Хоуп. Дяволски много му се искаше, но не й вярваше. — Трябва да кажем на Адам, че не сме женени. Преди да го е чул от някой друг — той се ощипа по носа, сякаш това можеше да потисне внезапното пулсиране зад очите му. Разказа на Хоуп толкова много за живота си. Репортерка от таблоид, която го излъга. — Трябва да му се каже, преди да е отишъл до супермаркета за пакет дъвки и да го прочете от таблоида до касата.
	— Да, предполагам, че е време да му кажеш. Смяташ ли, че има някакъв шанс гаджето ти да не докладва за това?
	Той отпусна ръка и погледна към Джули. Тя се тревожеше за кариерата си.
	— Какво правиш тук?
	— Доведох Адам.
	— Знам. Защо?
	Тя скръсти ръце под гърдите си и си пое дълбоко дъх.
	— Ами, помниш ли когато бяхме на летището и ти казах, че трябва да си поговоря с теб?
	Той не помнеше, но това не означаваше, че тя не го е споменала.
	— Вероятно знаеш, че прекарвам много време с Жерар Лафолет — започна тя, предполагайки, че той е запознат с работата й.
	— Не, не знаех. Той не е ли един френски актьор?
	— Да, и ме помоли да се омъжа за него. Аз казах да.
	— Адам какво мисли за всичко това?
	— Ами, смятах ти да му кажеш.
	_Разбира се._
	Дилън седна на ръба на дивана, опрял лакти в коленете си, хванал главата си в ръце. При нормални обстоятелства той нямаше да има нищо против да поеме отговорността и да каже на Адам, че мама ще се омъжва за някакво си френско конте. Така щеше да му е по-лесно да разговаря с Адам за Хоуп, но сега не знаеше дали има, дали иска връзка с нея. Със сигурност знаеше само две неща за Хоуп: първо, тя работеше за таблоид и второ, той обичаше да бъде с нея. Двете не трябваше да се изключват взаимно, но беше точно така.
	Той вдигна поглед към Джули, застанала там сякаш той просто и естествено трябваше да се оправи с Адам вместо нея.
	— Не — заяви той. — Ти трябва да му кажеш.
	— Опитах. Жерар ни посрещна миналата седмица, за да може Адам да го опознае, преди да му кажа за плановете си. Е, Адам се държа толкова ужасно, че нямах възможност да разговарям за това с него. Опитах да ти се обадя, но теб все те нямаше у дома — тя седна на хайлашкия стол и пъхна ръце под коленете си. — Нарече Жерар с онази думичка с _п_.
	— Уха! Нарекъл е гаджето ти _путьо_!
	— Не. _Педераст._
	— О — от кадрите, в които Дилън го беше виждал по телевизията, човекът наистина изглежда имаше потенциал да обърне резбата. На няколко пъти Дилън разговаря с Адам по телефона и той звучеше така както винаги.
	— Ще поговоря с Адам за това, но ти ще му разкриеш плановете си за женитба. Обаче ми се струва, че той има доста добра представа за това и поради това се държи зле — облегна се назад в дивана. — И двамата ще му кажем, че никога не сме били женени. Ако успее да се справи с това, съмнявам се, че следващата новина ще го травмира. Трябваше да изберем подходящия момент, но не виждам да имаме някакъв избор.
	Той сви рамене; колко по-лошо можеше да стане? За по-малко от час, откак синът му се прибра у дома, той видя Дилън в леглото с Хоуп, после го дръпнаха от стола и го изпратиха в стаята му. От тук нататък нещата можеха да станат само по-добри.
	— Ще доведа Адам от стаята му — предложи той, но първо се отби в банята да глътне четири аспирина.


	Два часа по-късно той реши, че трябва да е пробил стена с главата си, защото аспирините изобщо не му помогнаха.
	Застанал до задната врата, наблюдаваше как колата под наем на Джули излиза от алеята му и се насочва към града. Тя нямаше да може да хване полет от Сън Вели до утре следобед и той предположи, че ще остане при него и при Адам. Но след последните часове, които прекара с нея, нямаше никакъв шанс да се съгласи да й позволи да остане при него. Обади се в „Сънчо“ и й ангажира стая за през нощта. До сутринта целият град щеше да знае историята му, но за пръв път не му пукаше. Ако му се наложеше да прекара още време с Джули, не можеше да обещае, че няма да я удуши.
	Тя го оплю тотално, изкарвайки нещата така, че щяла да се омъжи за него, ако той я бил помолил. Той не я помоли никога, защото бяха говорили за това и решиха, че бебето не е достатъчна причина, за да се оженят. Решиха това и двамата, не само той, защото истината бе, че ако тя го искаше силно, той щеше да се ожени за нея, макар да знаеше, че това ще бъде грешка.
	Затвори задната врата и тръгна да търси сина си. Откри го легнал на леглото си, разплакан във възглавницата. Едната му маратонка беше изчезнала, чорапите му бяха смачкани около глезените, а шортите му бяха увити около кръста. Беше жалка и нещастна картинка.
	— Гладен ли си? — попита Дилън от прага.
	— Не — Адам се претърколи по гръб, а лицето му бе подуто от плача. — Защо раницата ми е отвън?
	— С Хоуп ходихме до езерото Соутут.
	Адам погледна през стаята към баща си.
	— Тя е използвала _моята_ раница?
	— Да.
	— Не искам да ми пипа нещата. Мразя я.
	Дилън приближи до леглото.
	— Само преди няколко седмици я харесваше.
	— Това си беше преди.
	— Преди какво?
	Адам обърна лице към стената.
	— Преди вие двамата да правите секс!
	Преди около година Дилън обясни на Адам повечето неща за секса, но не и най-неудобните. Мислеше за своята отговорност и подбираше думите си много внимателно.
	— В онова, което правихме с Хоуп, няма нищо нередно. И двамата сме големи хора, а пък и ти не трябваше да се прибираш до неделя.
	Адам се изправи и присви очи.
	— Не трябва да го правиш повече, защото си имаш мен. Нека тя да си намери някой друг да й направи бебе.
	— Какво? — Дилън седна на ръба на леглото. — Хората не правят секс, само за да създават бебета, Адам.
	— Аха. Ти каза така. Ти каза, че мъжете пъхат пениса си в жените, за да правят бебета.
	Добре де, може би беше прецакал тези неща с обясненията.
	— Мъжете обичат да правят любов с жените дори когато не искат бебета.
	— Защо?
	— Защото… ами… — не знаеше какво да каже, но тъй като вече обърка всичко, реши, че е най-добре да пробва с истината. — Защото наистина е много хубаво.
	— Как?
	Как да обясни секса на седемгодишно хлапе?
	— Хм… както когато най-накрая се почешеш, където те сърби, но си чакал цял ден преди да се почешеш. Или когато ти е много студено и се плъзнеш в топлата вана, и затрепериш — обясни той и видя как пада в очите на сина си.
	— Гадно!
	— След няколко години ще ти се струва по-различно.
	Адам поклати глава.
	— Няма начин.
	Дилън реши, че е време да смени темата.
	— Защо не ми разкажеш за пътуването?
	Адам погледна така, сякаш не искаше да изоставя темата, но го направи.
	— Беше добре.
	— Мама каза, че си видял приятеля й, Жерар.
	— Той говори много смешно.
	— Мама каза също, че си го нарекъл педераст. Това не е много мило.
	— А мама защо не можа да остане тук? — попита Адам, очевидно решил, че и на него му е време да смени темата. Дилън щеше да му позволи, поне засега.
	— Нямаше място къде да спи.
	— Можеше да спи с теб. Хоуп го направи.
	Да, Хоуп със сигурност го направи, но истината бе, че не _спаха_ много.
	— Това е различно. Мама ще се омъжва за онзи французин.
	— А може вместо това ти да се ожениш за нея — предложи Адам докато дърпаше лепенката от коляното си. — Тя каза, че щяла да се омъжи за теб ако си я помолел. Така че върви и я помоли сега.
	— Твърде късно е. Тя обича Жерар Лафолет — Дилън го потупа по бедрото и Адам пропълзя в скута му. — Има много различни причини, поради които хората не се женят, но това, че с мама не сме се оженили, не означава, че не те обичаме. Или — допълни той, разтягайки малко истината — че не се обичаме. Аз винаги съм обичал майка ти, защото тя ме дари с теб. А ако теб те нямаше, щях да съм постоянно тъжен.
	— Да — Адам положи глава върху рамото на Дилън. — Аз съм малкото ти приятелче.
	— Да — той обви ръце около сина си и го притисна. — Радвам се, че си у дома.
	— Аз също. Къде е Манди?
	— Последния път, когато видях кученцето ти, то гонеше пауните на баба ти, а баба ти гонеше него.
	Адам се дръпна назад и очите му светнаха. Никой не обичаше истории за палави кучета повече от Адам.
	— Баба хвана ли го?
	— Не, но може би трябва да го вземем.
	Адам кимна и отново положи глава върху рамото на Дилън.
	— Когато мама се омъжи, моето име Адам Лафолет ли ще бъде?
	— Не, винаги ще си бъдеш Адам Тейбър.
	— Добре.
	_Да, добре._ За пръв път откак Адам прекрачи прага, нещата изглеждаха по-добре. Фактът, че спомена за брака на Джули, бе стъпка в правилната посока. Може би Адам се разделяше с мечтата си те да заживеят заедно. Джули беше свободна да си живее живота, а и Дилън внезапно се почувства много по-свободен да живее своя. Да, но сега беше прекалено късно.
	— А ти вече няма да правиш секс с Хоуп, нали?
	В крайна сметка може би не чак толкова свободен. Не знаеше как да отговори. Знаеше какво иска да чуе Адам, но не можеше да го изрече. Все едно да отстъпи назад, когато най-накрая бе тръгнал напред. И странното бе, че не знаеше колко много иска да се придвижи напред, докато не се срещна с Хоуп.
	Седнал на леглото на сина си, прегърнал го здраво, той се почувства по-самотен от всякога. Преди Хоуп знаеше, че е самотен, но сега го усещаше по-остро от всякога. Тя някак си успя да му влезе под кожата и сякаш успя да вдъхне нов живот в дробовете му, накара кръвта и телесните му сокове да потекат отново. А сега, когато тя най-вероятно изчезна от живота му, той се чувстваше празен.
	— Хайде да идем да вземем кучето ти — предложи той, защото не можеше да каже на Адам онова, което той искаше да чуе. Не и докато не решеше какво да прави. Не и докато не преценеше какво точно изпитва към Хоуп и към цялата тази прецакана бъркотия.


	Хоуп нямаше намерение да се крие сякаш бе направила нещо нередно. Нямаше да се крие в къщата си, крачейки по дървения под и тичайки до прозореца през пет минути. В седем и четиридесет вечерта тя се преоблече в прасковената си лятна рокля, сложи си грим и тръгна на вечеря. За нещастие най-шикозното заведение в града бе кафенето „Уютен ъгъл“.
	От джубокса се чуваше кънтри, а вечерята миришеше точно така както първия път, когато Хоуп стъпи вътре. Вечерната навалица беше намаляла и една двойка с бебе бе заела едно сепаре, а три тийнейджърки седяха в ъгъла, смееха се и пушеха цигари.
	Очевидно „Уютен ъгъл“ не беше и чувал, че трябва да се осигурява район за непушачи, и не се притесняваше твърде много от това, че там пушеха деца. Но поне момичетата не бяха с розови коси и безопасни игли, забодени по лицата им.
	Хоуп зае сепарето отзад и си поръча чийзбургер без лук и с допълнителна майонеза, голяма чиния с пържени картофки и шоколадов шейк. Може би щеше да намери успокоение в храната.
	И дума не можеше да става за работа и тя прекара по-голямата част от деня, опитвайки се да не се разплаче, чудейки се дали наистина всичко между нея и Дилън е свършило, чудейки се дали трябва да му се обади или да чака той да й се обади. Цял ден преживяваше отново времето, което прекараха заедно, особено близостта им от предишната нощ. Той я обичаше; тя го усети в гласа му, в докосването му.
	Няколко часа си мисли, че трябва да се върне в къщата му и да го накара да я изслуша, да го накара да повярва, че никога няма да го предаде. Трябваше да й повярва, но тя предполагаше, че единственият начин, по който той щеше да го узнае със сигурност, бе след като не се появяха никакви истории за него, за Адам или Джули.
	Тя изми пода, изпра и изтърка банята. Взе си продължителна вана, почисти си лицето и си направи маникюр, всичко това, полагайки усилия да не мисли за Дилън. Да не си мисли за студеното, строго изражение на лицето му, когато й заяви, че дори не я познава. Нищо не помагаше.
	Парис Фърнууд остави млечния шейк на Хоуп пред нея. Когато сервитьорката положи върху салфетката дълга лъжица и сламка, Хоуп се сети за първия си ден в градчето и за втората си среща с Парис. Спомни си как Парис гледаше Дилън, как кафявите й очи се топяха и как грубите й черти омекваха. Той я изгаряше отвътре и Хоуп се учуди дали и тя го гледа по същия начин и дали той го забелязва.
	— Благодаря — кимна Хоуп, изваждайки сламката от обвивката й.
	Парис промърмори, без да вдигне поглед няма защо, после се отдалечи.
	Трогателно, помисли си Хоуп, докато гледаше как сервитьорката отива зад тезгяха и изпразва пепелниците. Това си помисли за Парис първия ден. Сега разбираше малко по-добре. Любовта към Дилън Тейбър не беше нещо, което можеш да преодолееш лесно. Особено след като тя не знаеше дали всичко наистина е свършило. Намираше се в чистилището и сърцето й не беше разбито докрай. Още не. Почувства се така, сякаш балансираше на ръба на скала и само Дилън бе човекът, който можеше да я дръпне обратно.
	Тя заби сламката в шейка и изсмука голяма доза шоколадов сладолед. Остави сърцето си в ръцете му и сега той трябваше да реши какво да прави с него.
	Парис се върна при Хоуп и откъсна сметката от малката зелена книжка, която държеше в джоба на престилката си.
	— Нуждаете ли се от още нещо — попита и захвърли сметката на масата.
	— Не мисля — всичко изглеждаше така, както го беше поръчала. — Благодаря.
	— Аха — и Парис отново не погледна изобщо към Хоуп както преди да замине.
	Хоуп не знаеше какво е направила на сервитьорката, но трябва да е било голяма обида. Тя изля кетчуп в чинията си и потопи няколко картофа. Те бяха горещи и мазни и не толкова чудесни, колкото очакваше. Намаза чийзбургера си с още майонеза. Той също не беше чудесен, но тя подозираше, че проблемът не е в храната, а в настроението й. Искаше спокойствие, но храната нямаше да й го даде.
	С периферното си зрение зърна нещо червено и то привлече вниманието й. Вдигна поглед към жената, застанала до масата й. Погледна към джинсите „Ралф Лорън“ и към червената копринена блуза, но дори с кестенявата перука, дълга до брадичката й, и с тъмните слънчеви очила, Хоуп веднага позна Джулиет Банкрофт.
	— Ако не искаш да привличаш вниманието — поясни Хоуп, — свали си очилата.
	Без да я пита дали иска компания, Джулиет се промъкна на мястото срещу Хоуп.
	— Обади ли се на Майк Уокър? — попита тя, имайки предвид скандалния репортер от „The National Enquirer“. Посегна към очилата си и ги пъхна в чантичката си.
	— Казах ти, че не работя за „The National Enquirer“.
	— Знам. Работиш за „The Weekly News of the Universe“, който, когато го прегледах за последен път, имаше клюкарска хроника.
	— Вярно — Хоуп спря и изяде още няколко картофа. — Но не плащаме на репортерите да се ровят в боклука ти. Всичко, което можеш да прочетеш в холивудската ни клюкарска хроника, са стари новини.
	Джулиет грабна менюто.
	— Вече говорих с агента си — заяви тя и го огледа. — Той е разговарял с прес агента ми, който ще отговори на пресата със стандартното „Без коментар“ докато не преценим, че е дошло време за изявление — тя прелисти менюто на задната страница.
	— Никой няма да чуе и дума от мен.
	Джулиет вдигна поглед.
	— Заради Дилън?
	— Разбира се — отговори тя без колебание. — Но дори да не изпитвах нищо към Дилън, пак нямаше да нараня Адам.
	— Аз и Дилън говорихме с Адам и мисля, че той ще бъде наред. Аз съм онази, която ще бъде наранена най-много ако историята се разчуе — отбеляза Джулиет.
	— И аз — допълни Хоуп. — Дилън никога няма да ми прости ако прочете историята в някой таблоид.
	Парис остави чаша вода на масата.
	— Какво да ви донеса? — попита тя.
	— Това бутилирана вода ли е? — поиска да разбере Джулиет.
	— Направо от крана.
	Джулиет я блъсна настрани.
	— Имате ли нещо нискокалорично?
	— Салата — отговори Парис.
	— Добре. Ще хапна пилешка салата със сос винегрет*.
	[* Винегрет — салатен сос, приготвен на базата на зехтин и оцет. — Б.пр.]
	— Нямаме винегрет.
	— Тогава ми дайте „Хиляда острови“*, но го сложете отделно. Искам и диетична кока-кола с много лед.
	[* Thousand Island dressing — салатен сос, приготвен от майонеза, кетчуп и смес от накълцана туршия и лук. — Б.пр.]
	— И леда ли го искате отделно?
	Изненадана от това, че Парис може би си прави майтап, Хоуп вдигна поглед към нея, но от изключително сърдитото изражение на лицето й стана много ясно, че не се майтапи.
	— В чашата ще бъде добре — Джулиет поклати глава, когато Парис си тръгна. — Не знам как някой може да изтърпи да живее тук.
	— Всъщност се свиква — отбеляза Хоуп и бе изненадана почти колкото Джулиет от твърдението си.
	— Откога познаваш Дилън?
	— Достатъчно дълго.
	— Беше истински шок да вляза в къщата му и да те намеря в леглото му.
	— _За мен_ беше шок да се събудя и да те намеря в къщата му.
	Неохотна усмивка изкриви червените устни на Джулиет.
	— Сигурно те обича.
	Хоуп отпи от шейка си. Не знаеше със сигурност какво изпитва Дилън към нея. Никога не беше й казвал, освен това, че е важна за него. А можеше и никога да не узнае.
	Една местна двойка седна в сепарето зад Джулиет и поиска допълнителна седалка за бебето си. Парис я донесе, а Хоуп се удиви от това колко мила и бъбрива беше тя с тях.
	— Не си като жените, които винаги съм си представяла с Дилън — отбеляза Джулиет, отвличайки вниманието на Хоуп от промяната у Парис.
	— Какви са те?
	— Винаги съм знаела, че ще се озове с някоя красавица, но смятах, че ще е някоя по-голяма… _домашарка_, предполагам — Джулиет прибра космите на кестенявата си перука зад ушите и отпусна ръце върху масата. За пръв път Хоуп забеляза внушителния диамант на пръста й. — Какво ти е разказвал Дилън за мен? — поиска да разбере тя.
	— Не много. Само това, че не сте се оженили, а когато си тръгнал, той взел Адам със себе си — отговори Хоуп и реши, че не дължи на Джулиет нищо повече.
	— Когато Дилън си тръгна от Ел Ей, той взе Адам, защото е чудесен баща — Джулиет сведе поглед към ръцете си. — Хората гледат на жената различно ако се откаже от попечителството, дори ако така е най-добре за детето, сякаш нещо не е наред с нея, сякаш няма сърце. Това просто не е вярно. Аз обичам сина си и никога не съм искала да го пазя в тайна.
	Хоуп не знаеше какво да каже. Тя нямаше деца, никога нямаше да има, но не мислеше, че може да се откаже от попечителството, независимо от това колко чудесен е бащата.
	— Казвам ти това за всеки случай, ако решиш да продължиш с историята. Казвам ти го, за да знаеш моята позиция. Дадох на Дилън попечителството върху Адам, защото Дилън е добър баща и добър човек. Дадох му попечителството, защото ги обичам и двамата.
	Когато Хоуп погледна в небесно сините очи на любимия Ангел на Америка, тя й повярва. Нямаше значение дали разбира Джулиет Банкрофт или дори дали й вярва. Тя беше права. Дилън беше добър баща и добър човек.
	Дори преди да се влюби, тя започна една връзка и от много дълго време насам за пръв път сподели тъмните, болезнени тайни в живота си. Сподели ги с Дилън, защото се чувстваше сигурна с него. Вярваше му, а и той й вярваше достатъчно, за да сподели живота си с нея.
	Но само до определена степен. Тя не му каза истината за работата си, а той я излъга за жената, седнала срещу нея на масата. Каза й, че майката на Адам била сервитьорка. Не й вярваше чак толкова много. Тя го излъга и той я излъга. Може би това не беше най-доброто начало за една връзка, но можеха да го преодолеят.
	Дилън беше голям лицемер досега, но това скоро щеше да се промени. Когато разбереше, че тя не е клюкарска репортерка, той трябваше да й се извини. Тя щеше да му прости, но се надяваше той да не чака прекалено дълго. Не беше от най-търпеливите.
	И Адам. През краткото време откак дойде в Госпъл тя започна да го харесва и гневът му я нарани почти толкова, колкото и гневът на баща му.


>	14
>	Микрофон долавя звука на разбито сърце

	Презрамката на дискмена на Хоуп се блъскаше в предницата на сивата й фланелка докато тя тичаше към главната улица. Слънчевите й очила пазеха очите й от сутрешното слънце, а в слушалките „Съкровище“* проявяваше съчувствие към разбитото й сърце. Тя вдиша студения планински въздух в дробовете си докато опашката й подскачаше и се развяваше на главата й.
	[* „Съкровище“ (Jewel) — популярна японска песен. — Б.пр.]
	Дилън не се обади. Не се обади снощи, не се обади и сутринта. Хоуп не си падаше по чакането. Не и когато усещаше, че е заложен целият й живот. Даде му време до девет и трийсет сутринта, преди да си навлече спортните шорти и да хукне към къщата му.
	Тя беше влюбена в него и бе сигурна, че той също я обича. Трябваха й три години и повече от хиляда мили, за да го открие. Можеха да оправят проблемите си, защото тя нямаше да се откаже точно сега, но колкото повече приближаваше до къщата му, толкова повече стомахът й се стягаше на възел. Когато влезе в града, не беше сигурна, че появата й пред вратата му ще е най-мъдрият ход, но й беше писнало да го чака. Трябваше да знае със сигурност какво мисли и какво чувства той. И точно _колко_ важна беше тя за него.
	Тя зави зад ъгъла край универсалния магазин на Хансен и забави ход. Пред кафене „Уютен ъгъл“ се беше струпала тълпа, стигаща чак на половин пряка от там, очевидно имаше и снимачен екип, фотографи и хаотична маса от зяпачи.
	Тя веднага разпозна оръфаната каубойска шапка на Дилън в тълпата. Свали си слушалките на врата и възелът в стомаха й се стегна. Колкото повече наближаваше, толкова повече се стягаше той.
	Гласът на Дилън се издигна над хаоса.
	— Мис Банкрофт не коментира — заяви той.
	Множеството се раздвижи като един по улицата, покрай железарския магазин на Джим, докато репортерите крещяха въпросите си, на които никой не отговаряше, фотографите снимаха, а камерите работеха. Над всичко останало Хоуп чу виковете на Адам и жалните му молби да си вървят и да оставят майка му на мира. Тълпата заобиколи пикапа на Дилън, а Хоуп си проправи път през подвижната стена от репортери. През рамото на един фотограф, тя видя как Дилън набутва Джулиет в кабината на пикапа си и затваря вратата. Тя натисна напред и се освободи от мелето.
	— Не съм направила това — изкрещя тя и го сграбчи за рамото.
	Челюстите му бяха стиснати, а очите му горяха, когато той я изгледа свирепо.
	— Стой надалеч от мен, по дяволите — озъби се той и се отърси от хватката й. — Стой надалеч и от сина ми — проправи си път през тълпата до шофьорската врата. Запали мотора и ако репортерите не бяха се дръпнали бързо настрани, Хоуп не беше сигурна дали нямаше да ги покоси.
	Когато се отлепиха от бордюра, Хоуп погледна в кабината, към бледото лице на Джулиет, толкова бяло, че никакъв грим не можеше да прикрие шока й. Зърна лицето на Адам, сълзите, които се стичаха по бузите му, и сърцето я заболя за него. И за нея самата. _Всичко свърши._ Тя изгуби Дилън. Сега той никога нямаше да й повярва.
	Обхвана я скована обезвереност, когато погледна към фотографите, щракащи с апаратите си към заминаващия пикап на Дилън. Вдигна ръце сякаш можеше да спре всичко това, щракащите апарати, въртенето на филмите, заминаването на Дилън. Тълпата се разпръсна и тя остана сама на тротоара, закотвена на мястото, където Дилън й каза да стои надалеч от него. Където животът й се разпадна.
	Тя се обърна към хората, застанали зад нея по праговете на магазините, и към онези, които се бяха изсипали от „Уютен ъгъл“. Разпозна лицата на живеещите в Госпъл, разпозна и слисаното объркване в очите им.
	Хоуп не знаеше колко време е останала там, втренчена в улицата, нито знаеше колко време й отне да стигне до „Тимбърлайн роуд“. Краката й тежаха като оловни, ръцете й бяха студени, а сърцето й — толкова разбито, че я болеше, когато вдишаше по-дълбоко.
	Вместо да влезе в къщата си, тя отиде до задната врата на Шели и почука. Не знаеше какво е чула приятелката й или пък в какво е повярвала, но в секундата, когато Шели отвори вратата, Хоуп избухна в сълзи.
	— Какво има? — попита тя и въведе Хоуп в кухнята.
	— Говорила ли си с Дилън?
	— Не, откак ти дадох туристическите си ботуши.
	Хоуп хвърли слънчевите си очила върху плота на Шели и избърса влажните си бузи.
	— Мисли си, че аз съм разказала на таблоидите за него и за Адам — започна тя. Шели й подаде кърпичка, а Хоуп й разказа цялата история, започвайки с това как се е събудила в къщата на Дилън и е видяла Адам втренчен в нея. Когато привърши, Шели дори не изглеждаше изненадана.
	— Ами, радвам се, че сега всичко е наяве — заяви Шели и извади от шкафа две винени чаши. — Едно малко момче не трябва да живее с подобна тайна.
	— Ти си знаела?
	— Да — тя отвори хладилника и наля зинфандел* от една картонена кутия. Подаде едната чаша на Хоуп. — Дилън е страхотен баща, особено като се има предвид, че никой не му помага, но понякога е толкова грижовен, че може да го нарани.
	[* Зинфандел — червено вино, направено от едноименния сорт червено грозде, което се отглежда предимно в Калифорния. — Б.пр.]
	Хоуп взе чашата и погледна към виното. Още нямаше дори пладне, но не й пукаше.
	— Мисля, че сега Дилън ме мрази — помисли за начина, по който я погледна. — Не, знам, че ме мрази. Смята, че съм се преместила тук, за да напиша историята за таблоидите — тя вдигна поглед. — Ти вярваш ли ми?
	— Разбира се, че ти вярвам. Знам какво изпитваш към Дилън, а и освен това, сигурно нямаше да ми кажеш, че работиш за „The Weekly News of the Universe“ ако тайно изравяше мръсотии за Адам.
	— Благодаря ти — Хоуп отпи голяма глътка вино.
	— Не ми благодари. Аз съм ти приятелка.
	Тя погледна над чашата си към къдравата червена коса на Шели, към луничките й, към тениската й, към огромната тока на колана й, към впитите й дънки „Вранглер“.
	— Радвам се — отвърна тя. Трябваха й три години и хиляда мили, за да намери не само Дилън, но и Шели. Те се преместиха заедно в малката трапезария до кухнята и Хоуп разкри пред Шели чувствата си към Дилън.
	— Нямах намерение да се влюбвам в него — започна тя, — но не можах да спра това. Знаех си, че той ще ме нарани и стана точно така — разказа на Шели за брака си с Блейн и защо _наистина_ е приключил, а когато свърши, си помисли, че се чувства по-добре, някак си пречистена, но не беше така. Чувстваше се още по-наранена и разбита.
	Уоли си дойде за обяд, после се качи на колелото си и запраши към Дилън, след като Шели се обади, за да се увери, че той може да отиде там. Докато Шели говореше по телефона, Хоуп седеше замръзнала на стола си, напрягайки слух да чуе гласа му от слушалката. Сърцето й бе заклещено в гърлото, а когато осъзна какво прави, стана и отиде в дневната.
	През следващите няколко часа тя и Шели гаврътнаха още по няколко чаши вино и излапаха цяла кутия понички.
	— Мисля, че наистина си пийнала — каза й Шели, когато видя, че тя не може да престане да плаче.
	— Обикновено имам весело пиянство — изрида Хоуп. — Но съм объркана емоционално.
	— Впечатлена съм, че все още можеш да изречеш _объркана емоционално_.
	Докато Хоуп се завлече до дома си, тя вече с труд успяваше да събере мислите си. Всичко в главата й се блъскаше и кипеше в една непредсказуема каша. Успя да допълзи до спалнята, където намери бирената си каска и боксерките, които Дилън й даде да облече сутринта след първото им любене. Навлече каската и боксерките; после си направи една услуга и припадна. Когато се събуди главата я цепеше така, сякаш някой я бе цапардосал с бетонен блок.
	Поизправи се, после й се повдигна и тя хукна към банята. Докато седеше на студения под, облечена с боксерките на Дилън, молейки се пред порцелановия олтар, тя се ядоса. Ядоса се на себе си и на Дилън. Разбира се, вероятно не трябваше да го лъже толкова дълго, но нейното не беше голяма лъжа. Не като неговата. Той трябваше да й се довери и да повярва в нея, но той не го направи, а тя изобщо не трябваше да се влюбва в него. Почувства се както в деня, когато Блейн й сервира документите за развода. Все едно че някой я беше ритнал в гърдите, само че този път беше по-лошо. Този път вината си беше нейна, защото този път можеше да предотврати всичко това.
	От самото начало си знаеше, че няма бъдеще с него и все пак допусна това. Е, може би _допусна_ не беше точната дума, но можеше да го предотврати. Можеше да избяга и да му откаже още в нощта на Четвърти юли. Трябваше да защити сърцето си от неговите усмивки, от дълбокия му глас, който я разтопяваше и я наричаше _скъпа_. Трябваше да се отдръпне от докосването му, което подпалваше кожата й и караше сърцето й да бие по-бързо. Трябваше да избягва погледа му, който сякаш се пресягаше и я галеше като докосването на ръката му. Трябваше да окаже някаква съпротива, но не го направи. Хукна към него, макар да знаеше, че трябва да бяга надалеч. А сега си плащаше с разбитото си сърце.
	— Какво да правя? — прошепна тя. Част от нея искаше да си замине. Просто да си събере багажа и да тръгне. Да избяга от това място. Госпъл не беше нейният дом.
	Легна и притисна буза в студените, чисти плочки. Но друга част от нея се бунтуваше при мисълта за бягство. И преди я бяха поваляли, но този път нямаше да се крие от живота. Нямаше да позволи на болката да я изпие отново. Тя не беше същата жена след пристигането си в Госпъл. Нямаше да остане повалена. Сърцето й беше разбито и я болеше адски, но тя щеше да живее живота си изправена.
	Вдигна глава, стаята се завъртя и тя отново легна. Да, щеше да живее изправена. Щом успееше да се надигне от пода в банята.


	Дилън погледна към сина си през масата. Адам търкаляше царевичния си кочан в чинията поне за стотен път през последните пет минути. Той се удряше в хапките от пържолата, които Дилън му бе нарязал, после се търколи върху една бисквита.
	— Защо не ядеш това, вместо да си играеш с него?
	— Мразя царевица.
	— Много странно. Последния път, когато ядохме варена царевица, ти излапа четири-пет кочана.
	— _Сега_ я мразя.
	Вчера направиха една стъпка напред. След изпитанието в града сутринта, те се върнаха две стъпки назад. Виждайки Джулиет толкова разстроена, Адам обвиняваше себе си. Обвиняваше и Дилън. В своето съзнание на седемгодишно момче той реши, че ако не е бил палав, мама нямаше да го доведе у дома толкова рано. Нямаше да дойде в Госпъл и репортерите нямаше да я открият. Тя нямаше да плаче.
	— Мама ще бъде добре — опита се да го успокои Дилън.
	Адам вдигна поглед.
	— Каза, че ще спрат ангелското й шоу.
	Тя каза много неща по време на дългото им пътуване до летището в Сън Вели.
	— Тя просто беше разстроена. Никой няма да спре шоуто й — през цялото време откак познаваше Джули, той знаеше, че тя може да драматизира нещата много, но не _чак толкова много_. Тя плака и рева, че животът й е свършен, а когато той се опита да я успокои, го обвини, че е безчувствен. Обвини го също, че е вмъкнал в живота им една репортерка от таблоид. Даде да се разбере много ясно, че обвинява него точно толкова, колкото и Хоуп.
	_Хоуп._ Дори Хоуп да не е знаела за Адам и Джулиет, преди да дойде в Госпъл, тя се е захванала с историята още в момента, когато е открила пикантните й подробности. Той не вярваше и за секунда, че тя не е отговорна за сцената пред „Уютен ъгъл“. И макар да отричаше, че е замесена, макар да стоеше там, заобиколена от други таблоидни журналисти и папараци, гледайки го в очите, казвайки му „Не съм направила това“, за него това бе просто голямо съвпадение, как да не си помисли, че тя е замесена от главата до петите.
	Започна връзка с Хоуп, мислейки си, че тя ще приключи щом Адам се върне у дома. Мислеше си, че може да прекара няколко седмици, наслаждавайки се на компанията й, а после да се върне към стария си начин на живот. Бързо откри, че _не иска_ да се върне. Когато беше покрай него, тя го разсмиваше. Не искаше да се откаже от това. Да се откаже от нея. Не искаше това да свърши, но стана точно така. Всичко свърши и най-адската ирония бе, че свърши точно по първоначалния план.
	— Защо не ядеш? — попита Дилън.
	— Казах ти, че не обичам царевица.
	— Ами пържолата?
	— И нея я мразя.
	— Бисквитата?
	— Може ли да я намажа с желе?
	Тъй като откак Адам се прибра, нищо не ставаше по неговата, Дилън реши да се откаже да го насилва за вечерята.
	— Не ми пука — той захапа царевицата си и видя как синът му отваря хладилника.
	— Къде е гроздовото желе?
	— Сигурно е свършило. Опитай ягодовото.
	— Мразя ягоди.
	Дилън знаеше, че това не е вярно. В краен случай Адам щеше да хапне от него.
	— Защо не си взел? — попита синът му, сякаш той бе извършил някакво отвратително престъпление.
	Дилън остави царевицата в чинията си и си избърса ръцете в една салфетка.
	— Сигурно съм забравил.
	— Вероятно си бил много _зает_.
	И двамата знаеха какво има предвид Адам. _Хоуп._ Той беше много зает с Хоуп. Откак се върнаха от летището Адам се опитваше да предизвика караница. Дилън разбра какво става и се опита да се въздържи.
	— Ще си ядеш ли вечерята?
	Адам поклати глава.
	— Искам гроздово желе.
	— Много лошо.
	— Няма ли да ми вземеш желе?
	— Не тази вечер.
	— Няма да мога да закуся без желе — Адам вирна брадичка във въздуха. — И да обядвам. Сигурно никога вече няма да мога да ям.
	Дилън стана.
	— Това ще ми спести труда да ти приготвям ядене — той посочи към чинията на Адам. — А сега, сигурен ли си, че приключи?
	— Да.
	— Тогава си измий зъбите и си облечи пижамата — няколко напрегнати момента Адам сякаш щеше да се скара и за това, но издаде долната си устна напред и излезе от стаята. Дилън грабна чинията на Адам и я остави на пода. — Ето, куче — подвикна той, а Манди изпълзя изпод кухненската маса и излапа пържолата и бисквитата за броени секунди. Облиза царевицата и се обърна.
	Трябваше да си спестя труда и да приготвя малко корнфлейкс за вечеря, помисли си той докато вдигаше чинията от пода. Преди малко повече от двадесет и четири часа си мислеше, че животът му е отишъл направо в ада. Но грешеше. Все още не беше стигнал до дъното. Сега. _Сега_ беше ад.
	Преди вечеря той разговаря с майка си по телефона и с възможно най-оптимистичния си глас тя му напомни, че _нещата винаги могат да станат по-лоши_.
	Да, май че беше права. Можеше някой да го срита по топките или Адам да се разболее, но с изключение на пребиването и болестите, той не виждаше как нещата можеха да се влошат още повече.
	Дилън остави съдовете на масата, а тиганите — на печката и се отпусна пред телевизора. Посегна към дистанционното и започна да сменя каналите. _Опасност! Колелото на съдбата и Тайните на Холивуд._ Точно когато се канеше да щракне следващия канал, една снимка на Джули блесна на екрана.
	— Звездата от „Небе и земя“ Джулиет Банкрофт има седемгодишен син, когото пази в тайна от света — започна репортерът докато филмът показваше как той, Джули и Адам излизат от „Уютен ъгъл“. — Анонимен източник ни информира, че синът на Джулиет живее с баща си в малкото градче Госпъл, Айдахо, на около петдесет мили западно от…
	Дилън се гледаше как набутва Джули и Адам в пикапа. Минаха няколко секунди и Хоуп изскочи от тълпата и го сграбчи за ръката. Тя изглеждаше пребледняла, но бе красива както винаги. Той гледаше как устните й се движат, но микрофоните не улавяха думите й. Но и той не искаше да ги чуе. Знаеше. Знаеше, че изтъква своята невинност. Това беше лъжа, разбира се, но макар да знаеше, че тя лъже, част от него искаше да й повярва. Тя направо го преобрази и имаше силата да го накара да я желае дори след онова, което направи. Дори след онова, което той знаеше за нея. Тя го караше да поиска да я сграбчи, да я разтърси, да я хване и да зарови лице в шията й. Желанието към нея бе една постоянна болка в стомаха му, все едно че беше застанал на ръба на скала и се задъхваше.
	Отвратен от себе си, той превключи на „Ченгета“ и хвърли дистанционното на дивана.
	Трябваше веднъж завинаги да престане да си мисли, че нещата не могат да станат по-лоши. Защото в минутата, когато си го помисли, те със сигурност се забатачиха още, по дяволите.
	Когато си легна, мислите му се върнаха към Хоуп. Реши, че ако беше я пуснал за проверка, преди да се забърка с нея, можеше да си спести много неприятности. Сега бе твърде късно, но той реши, че вероятно трябва да го направи още на сутринта. За всеки случай.
	Но на следващата сутрин откри папараците, разположили се в края на алеята му. Двамата с Адам скочиха в пикапа и тръгнаха към Дабъл Тий. Целия уикенд яздиха и вършеха някои дребни неща, за които зет му още не бе намерил време — оправиха телената ограда около курника на майка му и почистиха чакъления път. Джули се обади да ги информира, че двамата с Жерар се криели в семейните му лозя в Бордо и че тя планирала да даде интервю за списание „People“ след няколко дни.
	Докато Дилън отиде на работа в понеделник повечето репортери си бяха заминали. Още на оперативката се оказа, че е затрупан с работа и накара Хейзъл да му донесе докладите за произшествията и регистрациите за последните няколко седмици. Прегледа арестите за шофиране в пияно състояние и прочете една жалба от Ейда Дувър, която обвиняваше Уилбър Маккафри в това, че сутринта нарочно пуснал кучето си да си свърши работата в цветните лехи на мотела.
	Изчака да прочете купчината доклади, преди да се свърже с Калифорнийския отдел за моторните превозни средства. За няколко минути получи адреса на Хоуп в Лос Анджелис и номера на социалната й осигуровка. След като разполагаше с това, намирането на информация бе невероятно лесно.
	Откри, че тя наистина работи в „The Weekly News of the Universe“, използвайки три псевдонима. Преди поршето беше имала мерцедес, а веднага след колежа бе работила за „The San Francisco Chronicle“ и за „The Los Angeles Times“. Разрови се и в съдебните й документи и прочете датата, на която се бе омъжила, и датата на окончателния й развод.
	Разрови се по-надълбоко и прочете за ограничителната заповед, която си бе издействала срещу някакъв борец на име Майрън Ламбардо, по прякор Майрън Контето. Беше спечелила делото три месеца преди пристигането си в Госпъл, а в своя защита мистър Ламбардо твърдял, че е ядосан и че искал само мис Спенсър да продължи със серията Мики и Вълшебният елф, да го превърне отново в _расов жребец_, та хората да не го мислят за _хомо_.
	Съдът не само се бе произнесъл в полза на Хоуп, но бе наредил ответникът _да не заплашва, удря или да не осъществява физически контакт с ищцата, да не телефонира на ищцата, да не пречи на придвижването на ищцата на обществени места или пътни артерии и да не се приближава на повече от сто ярда* до ищцата, когато тя е на работа, у дома си или на всяко друго място, където ищцата поиска да бъде._
	[* 91,44 метра. — Б.пр.]
	Дилън поклати глава и се облегна на стола. Предположи, че не трябва да е изненадан от онова, което прочете. Тя, разбира се, не беше споменавала за ограничителната заповед, но имаше и няколко други важни неща, за които не беше споменала. Това, че я преследваше някакво ядосано джудже, бе само едно от тях. Учуди се какво ли още не знае.


	През следващата седмица Хоуп отказа категорично да стои заключена в къщата си. Отиде до Сън Вели да напазарува в шикозните бутици и прекара доста време с Шели. Научи се да консервира туршии и да събира боровинки, работеше и върху историите си. Завърши няколко за „The Weekly News of the Universe“ и по-голямата част от грубата чернова по статията си за Хайръм. След като толкова време писа измислици, документалната статия се оказа по-трудна отколкото очакваше, но тя се радваше на предизвикателството.
	Хоуп научи от Шели, че Донъли били идеалното семейство. Трите деца били по-големи от Шели, но тя си спомняше, че те никога не се забърквали в неприятности и не общували с другите. Две момчета и едно момиче, отгледани от областния шериф и неговата богобоязлива съпруга. Двамата заедно, Хайръм и Мини, били моралния компас на общността. Държали се като съвършеното семейство, но децата им никога не се върнали да ги посетят, след като се измъкнали от къщата. Имаше нещо ужасно, което съвсем не пасваше в картинката. Но какво?
	На Хоуп й трябваха няколко дни ровичкане, за да открие повече информация за децата на Донъли. Макар че никое от тях не разговаря директно с нея, онова, което откри, бе достатъчно, за да отговори на въпросите й и да добави няколко нови измерения в статията.
	Тя научи, че по-големият син починал от алкохолизъм, по-малкият бил в затвора за домашно насилие, а дъщерята била съветник по кризисни ситуации. На Хоуп не й трябваха подробности, за да разбере, че зад затворените врати идеалното семейство трябва да е било адски неадекватно. Онова, което й се стори особено удивително, бе, че бяха успели да запазят фасадата си в едно градче, което постоянно си вреше носа в чуждите работи.
	През повечето време Хоуп се опитваше да забрави за Дилън, но никога не успяваше за дълго. Той се появяваше и в съня й, и във фантазиите й. Появяваше се дори в работата й. В последната си статия за извънземните тя добави една нова тенденция. Нов герой във формата на шериф в женски дрехи. Кръсти го Денис Тейлър.
	На сутринта, когато историята трябваше да се появи по лавиците, тя отиде до супермаркета и грабна последния брой на „The Weekly News of the Universe“. Прелисти го на централната страница. Статията й отново беше поставена на видно място. Това бе първата статия, представяща Денис Тейлър, и тя го рисуваше като мускулест травестит със златна звезда, забодена върху бельото му от пух на марабу*. Макар че очакваше да се почувства малко вдъхновена от това, не усети нищо.
	[* Марабу — голям африкански щъркел. — Б.пр.]
	Побъбри си със Стенли докато плащаше вестника, после излезе. Вървейки към колата си, тя прелисти на клюкарската секция. Хвърли един поглед на колонките, но там не се споменаваше за Джулиет или за Адам. Но щеше да се появи. Вероятно в броя от другата седмица.
	Хоуп сгъна вестника и извади ключовете за колата от джоба на дънките си. Историите й се лансираха по-добре отколкото очакваше, но тя не почувства нищо. Не се почувства щастлива. Нито тъжна. Само отегчена. В живота имаше повече неща от успешните статии за извънземни. Като самия живот. Като това да се разкриеш, да се влюбиш и да се оставиш сърцето ти да бъде стъпкано от каубойски ботуш номер четиридесет и пет.
	Стори й се, че чу някой да подвиква името й и вдигна поглед от ключовете в ръката си към другия край на паркинга. Огромна табела привлече вниманието й. На нея пишеше:
C>
	„Направи Мики расов жребец.“
C$
	Не успя да види кой държи табелата, само чифт малки маратонки, които се подаваха изпод нея. Не й трябваше повече. Вече знаеше и сърцето й подскочи чак в гърлото. Майрън я беше открил.
	Тя скочи в колата си и изхвръкна от паркинга, стряскайки семейство велосипедисти. Докато караше по главната, ръцете й трепереха, а сърцето й биеше в ушите.
	Не знаеше дали ограничителната заповед е в сила в Айдахо, дали Майрън е свободен да я тормози тук. Наистина не знаеше какво да прави докато не се намъкна в пространството зад шерифския офис. Нуждаеше се от отговори, нуждаеше се от помощ, на наистина не искаше да намесва Дилън. Може би просто щеше да поговори с някой от помощниците. Беше сигурна, че някой друг, освен Дилън може да я осведоми за онова, което искаше да узнае.
	Огледа се за шерифския блейзър и го зърна до задната врата. Беше си в офиса. Разтуптяното й сърце прескочи няколко болезнени удара. Не искаше да го замесва в проблема си. Последния път, когато го видя той й нареди да стои надалеч от живота му. И говореше сериозно. Колкото и да я болеше от това, колкото и да си мислеше за него всяка минута, всеки час и всеки ден, тя имаше намерение да го превъзмогне. Да превъзмогне него, но нямаше да успее, ако се наложеше да се види с него, да разговарят. После си спомни за кучето му пазач, за секретарката, и се отпусна. Дори да искаше да го види, не вярваше Хейзъл да я пусне. В никакъв случай, дори ако косата й гореше, а Дилън държеше единствения пожарогасител.
	Хоуп си пое дълбоко дъх и погледна в огледалото си за обратно виждане. Сложи си още червило и й се прииска да беше облякла нещо по-готино, а не бялата си памучна риза, която се закопчаваше отпред, дънките и черния кожен колан. Не че дрехите й не бяха готини. Просто нямаше да накарат никого да се изяде от яд заради това, че я е зарязал.


>	15
>	Доказателство: удар по главата води до мозъчно увреждане

	Хоуп приближи до бюро „Информация“ и изчака помощничката да вдигне глава.
	— Трябва ми информация за ограничителна заповед — започна тя.
	— Спешно ли е?
	— Така мисля.
	— Нападнаха ли ви?
	— Още не.
	Полицайката вдигна телефона и натисна един бутон.
	— Хейзъл, една жена тук иска да получи временна ограничителна заповед.
	— Не — Хоуп поклати глава, спирайки помощничката, преди да е успяла да замеси Дилън и секретарката му. — Аз вече имам ограничителна заповед. Когато живеех в Калифорния, трябваше да осъдя Майрън Ламбардо. Спечелих, но току-що го видях до супермаркета.
	— Една минута, Хейзъл — жената натисна бутона за пауза. — Сигурна ли сте, че беше той.
	— Да. Не можеш да сбъркаш Майрън. Той прилича малко на Патрик Суейзи*, само дето е по-нисичък.
	[* Патрик Суейзи — американски танцьор, актьор, певец и композитор, роден през 1951 г. — Б.пр.]
	— Колко нисичък?
	— Той е джудже.
	Полицайката премигна два пъти, после вдигна пръста си от бутона.
	— Хейзъл — започна отново тя, — жената тук казва, че я преследвало някакво джудже от Калифорния. Иска да разбере за ограничителната заповед.
	Хоуп изпъшка.
	— О, Боже мой…
	— Една секунда. Ще я попитам — помощничката огледа Хоуп от главата до петите. — Вие ли сте жената с папагалските ботуши?
	— Да.
	— Да — жената посочи към стъклената врата, водеща към офиса на Дилън. — Влезте тук направо и Хейзъл ще ви помогне.
	Хоуп погледна към голямата златна звезда, нарисувана върху вратата и ужасът от това, че може да види Дилън, измести всички стари страхове от Майрън.
	— Просто искам малко информация. Вие не можете ли да ми помогнете?
	Помощничката поклати глава.
	— Ако някой натрапник ви е проследил до тук от Калифорния, шерифът трябва да бъде информиран.
	Хоуп реши, че има две възможности. Можеше да се държи като зрял човек и да не дава пет пари за това или да избяга и да се скрие като страхливка. Остана замръзнала на място, опитвайки се да вземе решение. Може би не беше Майрън. Може би беше някое друго джудже, което искаше тя да превърне Мики Вълшебния елф в расов жребец. Ако си тръгнеше, винаги можеше да се върне някой ден, когато Дилън го нямаше в офиса. Може би ако просто не обръщаше внимание на Майрън, на него щеше да му писне и щеше да си отиде. Проблемът бе, че вече беше опитвала с този подход и той не вършеше работа.
	Хейзъл отвори стъклената врата и реши проблема й:
	— Шериф Тейбър каза да дойдете отзад.
	Стомахът на Хоуп се сви докато приближаваше към Хейзъл и когато я последва покрай бюрото й и по късия коридор. Колкото повече приближаваше, толкова по-зле се чувстваше. И ето го, изправен докато тя влизаше в офиса му, изглеждайки по-добре отколкото си го спомняше. Висок и красив, с разрошена коса, сякаш я беше сресвал с пръсти. Стъпките й се забавиха и тя спря точно на прага.
	— Да задържам ли обажданията ви, шерифе? — попита Хейзъл.
	— Да — отговори той и гласът му, след толкова много дни без него, се разля през Хоуп като топло слънце в декемврийски ден. — Освен ако не е от офиса на прокурора.
	Хейзъл премести погледа си към Хоуп сякаш беше някакъв скенер, опитващ се да долови истинската причина за посещението на Хоуп.
	— Ще бъда на бюрото си ако имате нужда от мен, шерифе — заяви тя, после излезе, а Хоуп остана сама с мъжа, когото обичаше, с разбитото си сърце и с присвития си стомах.
	— Защо не седнеш? — предложи й Дилън.
	— Не, всъщност не. Знам, че си зает и не искам да те безпокоя. Имам само един бърз въпрос и си мислех, че някой от помощниците ти ще може да ми отговори. Но предполагам, че никой не знае отговора и просто предполагат, че си искал да ме видиш. Знам, че не е така и не бих дошла ако знаех…
	— Какъв е въпросът ти? — прекъсна я той.
	Тя постави ръка върху корема си и си пое дълбоко дъх.
	— Една ограничителна заповед, получена в Калифорния, ефективна ли е и в Айдахо?
	— Да.
	— Добре — тя издиша и отстъпи назад. — Благодаря.
	— Защо?
	Тя стоеше достатъчно наблизо, за да види зелените му очи, достатъчно наблизо, за да забележи как я гледа, сякаш бе обикновена гражданка, отбила се да попълни оплакване. Сякаш никога не беше й показвал езерото Соутут и Касиопея, която се въртеше над главата й.
	В погледа му нямаше искрица желание, нямаше го дори интересът, който прояви още в първия миг, когато тя го срещна. Нямаше нищо и докато той не си отиде, тя не бе осъзнала колко много му се наслаждаваше и колко желана я караше да се чувства. Очите й пареха и тя плъзна длан по корема си сякаш можеше да задържи болката от това, че го виждаше.
	— Защо? — попита отново той.
	Докато го гледаше, й беше трудно да мисли, за каквото и да е, освен за това колко много го обичаше все още и колко безчувствен бе той към нея. Тя сведе поглед към купчината хартии на бюрото му.
	— Преди няколко месеца си издействах ограничителна заповед срещу един мъж на име Майрън Ламбардо — тя спря и пръстите й разтъркаха нервно гладката кожа на колана й докато си казваше, че не трябва да плаче. — Той е една от причините да дойда в Госпъл. Трябваше да се измъкна от цялата каша и от стреса след делото — вдигна поглед. — Видях го, когато излизах от супермаркета.
	— Днес?
	— Само преди няколко минути.
	— Какво каза той?
	— Мисля, че извика името ми.
	— Какво друго?
	— Държеше голяма табела с надпис „Направи Мики расов жребец“.
	— Сигурна ли си, че беше той?
	— Че кой друг може да бъде? — Дилън се държеше толкова професионално. Толкова хладно и макар тя да смяташе, че това е невъзможно, той разби сърцето й още малко повече.
	— Колко близо беше до теб? — попита той.
	— От другата страна на паркинга.
	Той посочи към стола до бюрото.
	— Седни, Хоуп.
	Най-накрая изрече името й, а на нея й се искаше да не беше го правил. Това влошаваше нещата още повече, напомняше й за други обстоятелства, при които го бе изричал или прошепвал, опрял устни в шията или в устата й.
	— Добре съм — отвърна тя, но пристъпи в стаята.
	Той я гледа няколко дълги секунди; после седна на стола си и набра нещо на компютъра.
	— Боиш ли се, че може да те нападне физически?
	— Всъщност не. Той никога не ме е докосвал, но ме заплашваше с надгробен камък.
	Той вдигна поглед.
	— Това е хватка от борбата.
	— Знам — прочете нещо от монитора, после отново вдигна поглед към нея. — Преследвайки те до Госпъл, той е нарушил условията на ограничителната заповед — обясни. — Разбира се, той винаги може да си измисли някаква причина за присъствието си тук, но се съмнявам, че ще намери съдия, който да му повярва.
	— И какво ще стане сега?
	— Ще го прибера и в зависимост от това кога е вкаран в затвора, ще застане пред съдията или днес, или на сутринта. Ще бъде определена гаранция и дата за делото.
	— И пак ще трябва да се явявам в съда? — Хоуп не искаше да преживява още едно дело.
	— Зависи от това как ще пледира той. Може да пледира _„виновен“_, да си плати глобата и да напусне града.
	Хоуп се съмняваше в това.
	— Не можеш ли просто да поговориш с него? Лесно се забелязва в тълпата. Не е висок дори четири фута* и прилича малко на Патрик Суейзи. Може просто да го уплашиш и да го накараш да си тръгне — но тя се съмняваше, че страхът от Дилън може да прогони Майрън. Изобщо не беше лесно да се справиш с него.
	[* 4 фута — 1,219 м. — Б.пр.]
	Дилън се облегна назад и скръсти ръце на гърдите си.
	— Щом искаш това, но все пак ще трябва да подадеш оплакване. За всеки случай, за да има нещо, което да представим на прокурора.
	Хоуп вдигна ръце към лицето си и си разтри челото. Съжаляваше, че дойде тук. Майрън щеше да си плати глобата, а после, още на сутринта, щеше да е свободен да й досажда. Не свърши нищо, говорейки с Дилън, и в крайна сметка щеше да плати повече от Майрън. Майрън щеше да плати с пари, но поглеждайки Дилън, чувайки гласа му и обичайки го толкова много, всичко това щеше да струва на Хоуп още едно късче от сърцето й.
	Тя отпусна ръце и поклати глава.
	— Просто забрави — предложи тя. — Смятам, че онази малка невестулка е свободна да ме тормози — сълзите, които пареха в очите й още откак влезе в стаята, се събраха върху долните й клепачи и замъглиха погледа й. Не беше сигурна дали плаче от безсилие пред Майрън, или защото мъжът, когото обичаше отчаяно, не изпитваше нищо към нея. — Ограничителната заповед не означава нищо за него, така че просто забрави.
	Сякаш вече му писна от нея, сякаш не можеше повече да я гледа, Дилън насочи вниманието си към монитора и изглежда веднага се задълбочи в онова, което четеше там. Една покрусена сълза се плъзна от клепача по бузата й.
	— Просто забрави, че съм била тук — извика тя и буквално избяга от стаята, преди да се изложи още повече.
	Дилън гледаше как Хоуп излиза от офиса му и се надигна от стола си. Понечи да хукне след нея, но спря.
	Ако я настигнеше, не беше сигурен какво ще направи. Не беше сигурен, че няма да я притисне в гърдите си и да зарови нос в косата й. В секундата, когато чу, че тя е в сградата, тялото му реагира на присъствието й. Гърдите му се стегнаха и то още преди тя да влезе в офиса му, изглеждайки невероятно в простичката си бяла риза и дънките, достатъчно впити, за да следват извивката на сладкото й дупенце.
	Слава Богу, той успя да игнорира повика на тялото си. Контролираше се и владееше ситуацията така, сякаш тя бе просто още един гражданин от улицата. Докато не заплака. Виждайки сълзите й, той за малко не скочи от стола си и не отиде при нея. Дори след всичко, което се случи, тя все още го разкъсваше отвътре. Все още я желаеше.
	Облегна задник в бюрото си и се втренчи в грамотите и служебните награди, поставени в рамки по стените. Спомни си деня, когато той и Хоуп пътуваха до езерото Соутут, и тя се пошегува, че ще дойде в офиса му да попълни оплакване, ако се почувства самотна без него.
	Преди десет минути, когато Хейзъл му звънна да го информира, че Хоуп е в приемната, споменът за онзи ден изскочи в главата му с остротата на мълния. Споменът за ръката й върху ципа на дънките му и за езика й в устата му го накара да затаи дъх, чудейки се дали тя не си търси извинение, само за да го види. Когато разбра, че не е така, част от него бе адски разочарована.
	Хоуп му липсваше, или по-скоро _онази_ Хоуп, която си мислеше, че познава. Липсваха му разговорите с нея. Липсва му гласът й и ароматът на кожата й. Липсваше му правенето на любов с нея, събуждането с нейната глава на възглавницата до него. Но може би повече от всичко му липсваше това да поглежда през масата на вечеря и да вижда лицето й.
	Кръстоса крака и огледа острия като бръснач ръб по крачола на панталона си. Колкото и да му липсваше тя, колкото и да я желаеше, той все повече не й вярваше.
	Макар че не можеше да примири онази Хоуп, която познаваше, с Хоуп, която работеше за някакъв долнопробен таблоид, знаеше, че те са един и същ човек. Тя поставяше предаността към работата си над него. Тя имаше две възможности за избор: желанието й да напише голяма пикантна история или желанието й към него. И тя не избра него.
	Дилън отиде до ъгъла и грабна шапката си от закачалката. Сега нямаше друг избор, освен да забрави за нея. И щеше да го направи. Веднага щом се погрижеше за проблема с Мики Контето.


	В три часа следобед Майрън Ламбардо седеше на една табуретка в „Уютен ъгъл“, дъвчеше пържени картофки и нагъваше сандвич с бекон. Беше ял и в по-гадни дупки. И се беше борил в тях.
	Някаква лайняна кънтри музика се изливаше от стар джубокс и той се учуди дали имат хеви метъл, нещо като Металика. Заведението бе празно, с изключение на готвача, излязъл да си почине отзад, и сервитьорката с дългата плитка. Парис; той прочете името й върху табелката и си помисли, че звучи екзотично. Имаше големи ръце, едър кокал и големи гърди. Точно от този тип жени, с които обичаше да се бори. Имаше много за хващане. Тя му донесе допълнителна кола и даже не го погледна, сякаш беше някакъв изрод.
	— Благодаря, Парис — кимна той и реши да завърже разговор и може би да измъкне някаква информация. — На кой град си кръстена — Париж, Франция, или Париж*, Тексас?
	[* Paris — английското произношение на Париж. — Б.пр.]
	— На никой. Мама просто си харесала името.
	— И аз го харесвам. Звучи екзотично — той отпи от колата си и попита: — От кога живееш тук?
	— Цял живот. А ти откъде си?
	— От всякъде и от никъде. Аз съм професионален борец и пътувам много.
	— Ти си борец? — тя опули очи и бузите й пламнаха от вълнение. — Познаваш ли Скалата*? — попита тя.
	[* Дуейн Дъглас Джонсън, известен като Скалата — американски актьор и трето поколение кечист. — Б.пр.]
	— Разбира се — излъга той. — Близки сме.
	— Наистина! Той е любимият ми борец.
	Той бе любимият борец на всяка жена. Скалата беше прочут и за кратко време самият Майрън също се докосна до славата. Докато беше Мики Вълшебния елф, хората искаха да разговарят с него. Дори изигра няколко мача в първокласни заведения и се пребори за няколко любовни срещи с мацки с нормални размери. После онази кучка, репортерката Хоуп Спенсър, го превърна в Рупол и пух, всичко приключи.
	На двайсет и шест той вече беше минало. Искаше си славата обратно. Една статия. Всичко, което Хоуп трябваше да направи, бе да напише една статия и да възстанови репутацията му. Да му даде всичко, което той искаше, и тогава щеше да я остави на мира.
	— Бориш ли се в Световната федерация по борба?
	— Не, но това е мечтата ми — призна той и налапа сандвича си. Настоящата вълна на политическо благоприличие, яхнала страната, уби спорта на борците-джуджета. Световната федерация се страхуваше от отказ на спонсорите, сякаш онова, което правеше той, не бе толкова достойно, колкото мачовете на мъжете с нормални размери. Напоследък си мислеше да замине за Мексико, където мини борбата се радваше на невероятен успех. — Ти замисляла ли си се някога за борба?
	— Аз? — Парис се разсмя и сложи ръка на сърцето си. — Никога не бих могла да се боря.
	Майрън фокусира поглед върху ръката й и върху големите й гърди.
	— Разбира се, че можеш, сладурче. Обзалагам се, че ще изглеждаш страхотно по шорти — той погледна изчервеното й лице. — С удоволствие бих те преборил някой път.
	— О, не мисля така… — тя погледна над главата му и между веждите й се появи тревожна бръчка. — О, не, ето го Дилън — възкликна тя.
	Майрън погледна през рамо към високия каубой, който излизаше от шерифския блейзър.
	— Мили Боже — възкликна той. — Трябва да ме скриеш — скочи върху табуретката и се прехвърли през тезгяха сякаш беше гимнастически кон, приземявайки се от другата му страна. — Ако пита за мен, не му казвай, че съм тук.
	— Мисля, че е тук заради нещо, което аз направих.
	Майрън клекна и притисна гръб в лавиците зад тезгяха. Надяваше се Парис да е права. Надяваше се шерифът да не преследва него. Беше чувал доста неща за хора, гниещи в дранголниците в малките градчета, а всичките му познати борци бяха чували историята за Малкия Тед, който бил арестуван в Оклахома и бил принуден да танцува като джудже и да пее „Гилдията на захарчетата“ пред куп пияни помощник-шерифи. Реши, че нещо подобно е два пъти по-унизително, отколкото да бъде представен като травестит.
	Майрън чу как вратата се отваря, после как се затваря и тежкия тропот от ботушите по линолеума.
	— Добре. Какво да ти предложа, Дилън?
	— Нищо. Отвън има един миниван с номера от Лас Вегас и търся собственика. Казва се Майрън Ламбардо и е висок около метър. Виждала ли си го?
	— Защо, опасен ли е?
	— Просто искам да поговоря с него.
	Последва пауза и Майрън затаи дъх.
	— Беше тук, но си замина — отговори най-накрая тя и ако Майрън не се криеше, щеше да я разцелува.
	— Преди колко време си тръгна?
	— Преди около час.
	— Видя ли накъде замина?
	— Не — отговори тя.
	И тъй като Майрън не можеше да я разцелува, той прокара ръка по прасеца й, под дънковата й пола, чак до коляното и я потупа.
	— Е, ако го видиш пак, непременно се обади на диспечера в шерифската служба.
	Тя не каза нищо още един дълъг момент докато се чудеше дали да го срита или да го издаде.
	— Защо, какво е направил?
	— Нарушава ограничителна заповед.
	— От кого?
	— Мис Спенсър.
	— О — този път наистина го срита.
	— Какво има? — попита шерифът.
	— Нищо. Смачках една буболечка — Майрън обви ръка около бедрото й и увисна там, за да не може да го ритне отново. Тя замръзна, а той зачака да го издаде.
	— Обади ни се ако го видиш край минивана.
	— Добре.
	Тропотът от ботушите заглъхна, а вратата се отвори и се затвори.
	— Замина ли си? — прошепна Майрън.
	— Извади си ръката изпод полата ми!
	Майрън плъзна бавно длан по мекото й бедро чак до коляното.
	— Имаш страхотна кожа.
	Тя отстъпи назад и се втренчи надолу в него сякаш наистина беше буболечка.
	— Дошъл си тук да преследваш Хоуп Спенсър.
	— _Преследвам_ е ужасно силна дума — той стана, после се метна на тезгяха. Седна на ръба с лице към Парис, което почти го изравни на ръст с нея. — Просто искам да ми свърши една малка услуга.
	— Каква? Да ти роди бебе?
	— Не, по дяволите. Аз мразя тази жена.
	Бръчката върху челото на Парис се изглади.
	— Наистина ли?
	— Да. Тя ми съсипа живота.
	— И моя. Откак дойде в града, всички мъже са луднали по нея.
	— Хоуп? Че тя е много кльощава.
	— О, само си приказваш така.
	— Не. Аз обичам пълни моми — той я огледа от главата до петите. — Моми като теб.


	Хоуп нахлузи чифт дебели работни ръкавици и се захвана с плевелите, израснали в старата розова градина пред къщата на Донъли. Късното следобедно слънце прежуряше над главата й, покрита с шапка „Gap“*, край нея бръмчаха разни насекоми. Беше обула чифт бежови шорти, облякла бе червен потник и бе намазала разголената си кожа с лосион против изгаряне и против насекоми. На верандата бе оставила голямата си покрита чаша с леден чай, а от CD плейъра пееше Бони Райт**.
	[* Gap — американска корпорация със седалище в Калифорния, ръководеща три големи вериги от магазини за дрехи: Gap, Banana Republic Ols Navy. — Б.пр.]
	[** Бони Лин Райт (род. 1949 г.) — американска певица, композиторка и китаристка, носителка на девет награди „Грами“. — Б.пр.]
	Минаха три дни откак видя Майрън пред супермаркета. Не беше го виждала отново, но се чу с него. Нямаше представа как се е сдобил с номера й, който не фигурираше в указателя, но беше успял и макар да не каза нищо, тя знаеше, че е той. Разпозна дишането му. Правеше същото и когато я преследваше в Ел Ей.
	Когато разказа за това на Шели, приятелката й махна с ръка на страховете й, каза й, че няма за какво да се тревожи, но след като гадните обаждания не престанаха, Шели се нави да накара Пол да срита задника на Майрън. Де да беше толкова просто. Хоуп знаеше от опита си с Майрън, че той умее да се крие много добре.
	— К’во правиш?
	Хоуп погледна през рамо към двете момченца, влизащи в двора й, облечени само по бански и каубойски ботуши. Погледът на Уоли бързо се премести към големия сърп, облегнат в къщата, докато очите на Адам си останаха залепени за земята.
	Виждайки Адам, Хоуп усети топло огънче в сърцето си. Изненада се от това колко много се зарадва да го види. Колко го обикна за толкова кратко време. Едно малко момченце, пристрастено към камъните.
	— Момчета, сложили ли сте си лосион против изгаряне?
	Уоли кимна и попита отново.
	— Какво правиш?
	— Опитвам се да почистя тази розова леха.
	— Нуждаеш ли се от помощ? — попита той.
	При нормални обстоятелства тя с радост би приела помощ от всеки, който й предложеше.
	— Не, благодаря.
	— Може да ни платиш — продължи Уоли, сякаш тя не беше отхвърлила предложението му. — И ще свършим добра работа.
	Хоуп погледна към Адам, а той най-накрая вдигна очи от обувките си и погледите им се срещнаха. Бузите му пламнаха; после той извърна поглед сякаш бе смутен и неуверен.
	— Бих го направила, но не мисля, че бащата на Адам ще е много доволен ако го види тук.
	— Няма да му пука. Нали, Адам?
	Адам поклати глава.
	— Не, няма да възрази ако ти оскубя бурените.
	Тя си знаеше.
	— Виж какво — предложи тя, вместо да спори. — Свържи се с татко си и го попитай. Ако е съгласен, ще ви наема и двамата.
	— Добре — съгласиха се те едновременно и хукнаха през улицата.
	Хоуп ги гледаше как изчезват и не вярваше да има и най-мъничък шанс момчетата да се върнат. Мислите й се върнаха към Майрън, докато скубеше бурените, задушили градината под предния прозорец. Преди това някой от шерифския офис се обади да каже, че миниванът на Майрън е изчезнал и те си мислеха, че той е напуснал града. Хоуп си знаеше, но не каза нищо. Последния път, когато отиде там за помощ, те я изпратиха в офиса на Дилън. По-добре да се сблъска с тормоза на Майрън, отколкото да погледне през стаята и да види безизразното лице на Дилън, втренчено в нея.
	Майрън я влудяваше, но поне не я нараняваше. Тя дръпна един голям бурен от земята и го захвърли върху купчината. По-добре да я влудява едно побъркано джудже, отколкото сърцето й да бъде разбивано постоянно от равнодушието на Дилън.
	Тя вдигна поглед при завръщането на момчетата.
	— Таткото на Адам каза, че всичко е наред.
	Хоуп не можеше да повярва, че Дилън допуска сина си край нея. Не и след като изрично й нареди да стои надалеч от него.
	— Наистина ли го каза? — обърна се тя към Адам.
	Той я погледна право в очите и отговори.
	— Да.
	— И каза, че можете да работите за мен? Ти спомена ли _моето_ име?
	— Да.
	Изненадана и може би мъничко облекчена, че Дилън в крайна сметка вероятно не я мисли за толкова ужасна, тя си свали ръкавиците и ги пусна на земята.
	— Ами, добре. Последвайте ме — въведе ги в къщата и им даде по един чифт розови гумени ръкавици, които използваше да мие съдовете. Наля им леден чай с много захар; после се върнаха отвън и се захванаха за работа. Уоли говореше почти непрестанно, но Адам бе по-мълчалив от обичайно.
	— Хоуп, имам един въпрос — обяви Уоли докато се бореше с един бурен, висок почти колкото него.
	Тя вдигна поглед.
	— Давай, но няма да ти отговоря ако не ми хареса.
	— Добре — той хвърли бурена на купчината. — Може ли някой път да покарам колата ти?
	Тя погледна към поршето, паркирано в алеята.
	— Да — Уоли се усмихна, но усмивката му помръкна, когато тя допълни: — Когато станеш на шестнайсет и вземеш шофьорска книжка.
	Той въздъхна.
	— О, Боже… — после заедно с Адам се захванаха с един бурен, за който трябваха силите и на двамата.
	Докато Хоуп бе коленичила в друга леха на около няколко фута, тя наблюдаваше Адам с периферното си зрение. Наблюдаваше го внимателно, а през следващия час той поглеждаше към нея винаги когато си мислеше, че тя не го гледа, а веждите му се свъсваха над зелените му очи, сякаш сериозно обмисляше нещо.
	— Хоуп?
	— Да, Уоли?
	— Ти защо нямаш деца?
	Тя отпусна ръце на бедрата си и погледна към момчетата изпод ръба на шапката си. Както винаги когато беше покрай тези двамата, не знаеше как точно да отговаря на въпросите им.
	— Не е ли ’щото не си омъжена? — поиска да разбере Уоли.
	Адам най-накрая се обади.
	— Глупак такъв. Не е нужно да си женен, за да имаш деца.
	— Аха.
	— Аха я. Мама и тате си имат мен, а не са женени — обяви Адам и Хоуп се зарадва да чуе, че той вече знае и че не се притеснява от това.
	Уоли огледа приятеля си.
	— Наистина ли?
	— Да.
	— О — и двете момчета насочиха отново вниманието си към Хоуп, очаквайки отговора й.
	— Ами — започна тя, решила да импровизира — когато бях доста по-млада, трябваше да ме оперират. А след операцията вече не можех да имам деца.
	Адам опули очи.
	— Оперирала си се? Къде?
	Хоуп стана и сложи ръка върху корема си.
	— Точно тук.
	— Боли ли? — поиска да разбере той.
	— Вече не.
	Адам тръна към нея, без да откъсва поглед от корема й, сякаш можеше да види нещо под ризата.
	— Имаш ли белег?
	— Да.
	— Уха! — той вдигна поглед и в очите му падна кичур коса. Отново се нуждаеше от подстригване. — Може ли да видя?
	Хоуп вдигна ръка и отметна косата от челото му. Горещото слънце стопли черепа му, а Хоуп усети как топлината под дланта й стига чак до сърцето. Адам не трепна, нито се отдръпна, и тя му се усмихна.
	— Не мисля.
	— О, Боже…
	Пикапът на Дилън отби от магистралата и слезе на „Тимбърлайн роуд“, а Хоуп изчетка мръсотията от коленете си. Учуди се докога сърцето й ще продължи да реагира така всеки път щом го види. Отиде до верандата и взе чая си, обръщайки му нарочно гръб. Не искаше да го вижда и да знае, че той я гледа и не изпитва нищо. Някой ден това нямаше да има значение и тя също нямаше да изпитва нищо към него. Както не изпитваше нищо към бившия си съпруг, но това щеше да отнеме време и този някой ден не беше днес.
	— Чао — извикаха едновременно момчетата и хвърлиха гумените си ръкавици на земята.
	— Чакайте, момчета. Забравихте си парите — извика тя след тях и погледна през рамо.
	— По-късно — извика Уоли и двамата едва дочакаха пикапа да мине, преди да изскочат от двора й и да хукнат към къщата на Абърдийн.
	В съзнанието на Хоуп се прокрадваше съмнение, че са я преметнали. Че са я гледали право в очите и са лъгали като малки циганчета. Подозираше, че Дилън няма да е доволен и наистина очакваше той да каже нещо по въпроса. Нещо от сорта „Казах ти да стоиш надалеч от сина ми“, сякаш си мислеше, че ще изтръгне от Адам информация за някоя история.
	Хоуп се върна в цветната леха под прозореца и го зачака. Чака не повече от десет минути докато той се появи в алеята й, а после и в двора. С изключение на служебния колан все още си беше с шерифската униформа, увенчана с огледалните слънчеви очила.
	Тя стана и протегна ръка сякаш искаше да го спре.
	— Преди да ми се развикаш, искам да знаеш, че помолих Адам да се увери, че си съгласен да го наема да скубе бурените. Двамата с Уоли отидоха да ти се обадят, а когато се върнаха, Адам ми каза, че си му позволил да работи в двора ми — тя си свали ръкавиците и ги хвана с една ръка. — И в случай, че се чудиш дали съм опитала да измъкна от Адам информация за теб и за Джулиет, не съм. Честно, не ми пука какво си мислиш — последното беше абсолютна лъжа, но тя реши, че някой ден ще си бъде самата истина.
	Дилън прехвърли тежестта си на единия крак и я погледна през очилата си.
	— Приключи ли?
	— Мисля, че това е всичко.
	— Дойдох тук да те попитам дали помощник Мълинс ти се е обадил днес.
	— Някой се обади, да.
	— Значи знаеш. Мислим, че Майрън е напуснал града.
	— Да. Знам какво мислите.
	Той сбърчи чело.
	— Ти не мислиш ли така?
	— Знам, че не го е направил. Обажда ми се.
	— Какво казва?
	— Нищо. Само диша тежко.
	Една гримаса изкриви устните му и той бутна шапката си с два пръста нагоре към челото.
	— Познаваш дишането му?
	— Правил го е и преди. Освен ако в града няма някой друг подобен ненормалник, значи е Майрън.
	— Може да се обажда отнякъде другаде, извън глада.
	Хоуп сви рамене.
	— Може би — но се съмняваше. — Чакай тук да си взема чантичката. Адам избяга, преди да успея да му платя.
	— Забрави за това. Адам е излъгал, че ми се е обаждал и е поискал разрешение да работи в двора ти. Няма да получава награди за лъжи. Наказанието му ще бъде, че ти е скубал бурените безплатно.
	Това й се стори грубо.
	— Сигурен ли си? Той работи доста здраво.
	— Сигурен съм, но за в бъдеще той не се нуждае от разрешението ми, за да работи за теб.
	— Казваш, че всичко е наред?
	— Да. Каквото и да се е случило между нас и въпреки онова, което ти направи, не вярвам да започнеш да разпитваш Адам за вестника си.
	Тя предположи, че й го казва като комплимент. Вероятно бе останал с погрешното убеждението, че се е държал мило — какъв глупак. Хвърли ръкавиците си на земята и тръгна към него, спирайки само на няколко инча.
	— Какво съм направила _аз_! Нищо не съм направила и някой ден ще разбереш, че си… че си… — беше толкова ядосана и разочарована, че не можа да се сети за точната дума.
	Ъгълчето на устата му трепна.
	— Какъв?
	Той й се присмиваше. Разби й сърцето, а сега й се присмиваше. Тя скръсти ръце под гърдите и тръсна глава.
	— Един шериф селяндур, който не може да открие дори едно джудже. Разбирам в града да имаше конгрес на малките хора в Америка, но няма нищо такова — той присви устни докато тя си пробваше късмета. — Колко ли е трудно да намериш един мъж, който не е висок и четири фута? Не че може да се смеси с тълпата.
	— Виж какво, скъпа. Първо на първо, ако нямаше такъв уникален подход за сприятеляване, нямаше да те преследват разни джуджета.
	Той я нарече _скъпа_, което само я вбеси още повече.
	— Вън от двора ми.
	— Или какво ще направиш? Ще викнеш шерифа? Вземи си химикалка и запиши номера. Девет, едно, едно.
	Хоуп залепи ръце в гърдите му и го блъсна. Той не помръдна и тя опита пак, блъскайки достатъчно силно, за да отлепи петите си от земята. Инерцията на тялото й я понесе напред, а ръцете й се плъзнаха по гънките на служебната му риза. Тя се цапардоса в солидната стена на гърдите му, изкарвайки въздуха от дробовете си.
	Дилън я хвана през кръста и няколко дълги секунди я държа така, сякаш се канеше да я отблъсне. Тя видя отражението си в очилата му, зърна шока и изненадата на лицето си, а после той обви ръце около нея и я изправи на крака. Спомена нещо за тръгване, но вместо това наведе уста и я целуна. Както винаги възпламени кожата й и изпрати топли тръпки по нервите й. Ръцете му се плъзнаха по гърба й докато я притискаше в топлината на тялото си. Липсваше й ароматът на кожата му и това докосване. Езикът му погали нейния и целувката се възпламени.
	Дилън изохка дълбоко и гърлено, звук на чиста страст и безпомощност. Този вик отекна в най-дълбоките, най-низки нейни страсти и преди да успее да отговори, тя направи нещо, което не бе правила никога преди. Намери сили да се изтръгне от прегръдката му преди той да я засмуче отново.
	Облиза мокрите си устни и си пое въздух. Почувства се замаяна и объркана. Той я желаеше независимо колко се преструваше, че не му пука за нея.
	— Ти си лъжец, Дилън Тейбър.
	— Аз? _Аз_ ли съм лъжецът?
	Не беше честно. Не беше честно, че тя най-накрая намери мъж, когото да обича, а той не й отвръщаше с любов.
	— И лицемер.
	Той си свали очилата и ги пъхна в джоба си.
	— За какво говориш, по дяволите?
	— Ядосан си, защото излъгах за кого работя в действителност. Това беше само една малка лъжа, която продължи да нараства и да нараства докато накрая си спечели по-голямо значение, отколкото заслужаваше. Прав си, трябваше да ти кажа, преди да откриеш сам, но ти също ме излъга, Дилън. Излъга ме, когато ми каза, че майката на Адам е сервитьорка.
	— Имах си основателна причина.
	— Да, никога не успя да ми се довериш.
	— Очевидно съм бил прав.
	Хоуп грабна ръкавиците си от земята.
	— Писна ми да се защитавам пред теб за нещо, което не съм направила. Казвам ти за последен път — не съм се обаждала на таблоидите.
	Той я погледна сякаш искаше да я обърка и да измъкне истинско признание.
	— Никога няма да го разбера със сигурност, нали?
	— Не — тя поклати глава. — Никога, защото това означава, че трябва да ми повярваш без доказателства. Това означава, че трябва да ми се довериш, но ти никога няма да го направиш, защото никога не си ме обичал.
	— Грешиш — той вдигна поглед към някаква точка над главата й. — Обичах те.
	— Не достатъчно — тя хвърли един последен поглед към мъжа, когото обичаше от цялото си разбито сърце. — А аз заслужавам нещо повече от мъж, който не ме обича достатъчно.


	Майрън Ламбардо хвана пурата си между дебелите си пръсти и я издърпа от устата си. Издуха облак дим и няколко кръгчета към тавана. Ако се наложеше да прекара още един ден, криейки се в минивана си в хамбара на Парис, щеше направо да изперка. Или да скочи на някого и да го усмърти.
	Надигна се на лакът и погледна към лицето на Парис. Под чаршафа на леглото му голото й тяло бе притиснато до неговото. Тя бе прекрасна жена и той я обичаше повече, отколкото бе обичал някоя друга жена, освен майка си, разбира се.
	Парис готвеше страхотно и само допреди два дни беше девствена. Първата нощ, когато дойде в минивана, правиха секс и на него му се стори направо невероятно, че й е първият. _Тя бе избрала него_ и това го накара да изпъчи гърди и да стъпва важно-важно. Много лошо, че не беше от онези хора, които се заседяват дълго на едно място, защото ако беше, можеше да се задоми с нея.
	— Искам да дойдеш на танците утре вечер — въздъхна тя, потънала в мечти докато го гледаше. — Имат цветни транспаранти и украсяват сградата за бала по случай Деня на основателите*. Всички се обличат наистина готино, даже наемат оркестър. Мога да те науча да танцуваш степ.
	[* Денят на основателите — 11 октомври — във връзка с провъзгласяването на Съединените американски щати от Конгреса на 11 октомври 1782 г. — Б.пр.]
	Тя вече знаеше, че не трябва да го виждат никъде в града, но той си помисли, че наистина е мило от нейна страна да го покани на танци с нея. Дори да беше някаква си скапана кънтри музика.
	— Боя се, че ще трябва да си тръгвам скоро от тук.
	Между веждите й се образува бръчка.
	— Не искам да си тръгваш.
	— Мислиш ли, че мога да се крия завинаги в хамбара ти?
	Тя се усмихна.
	— Хубаво ми е да си тук. Забавно е да се измъквам.
	— Да, но не мога да остана повече. Работата е там, че мисля да отида в Мексико. Тъй като Федерацията по борба вече не спонсорира борбата за джуджета, а Хоуп Спенсър накара всички да ме мислят за педал, не знам дали имам някакво бъдеще в тази страна. Мислех да си спечеля слава в Мексико. Винаги съм мечтал да стана един от най-добрите борци. Тези момчета ги уважават.
	Тя зарови лице в гърдите му и той усети сълзите й.
	— Ще ми липсваш, Майрън.
	Той пъхна пурата в устата си и разтърка рамото й.
	— И ти ще ми липсваш. Ти си много добра жена, Парис.
	— Не чак толкова добра. Не се гордея с това, че се ядосах и извиках онези репортери тук.
	— Ако не беше го направила, нямаше да се срещнем.
	— Вярно е — изрида тя. — А ти си най-доброто нещо, което ми се е случвало някога.

>	16
>	Изгубена жена намерена в пущинака

	Дилън отби шерифския блейзър от магистралата и паркира в сянката на гъста борова горичка. Наближаваше осем сутринта и той настрои радара си, за да хваща нарушителите на ограничението за скоростта. Но не мислеше, че ще хване много. По това време сутринта магистралата обикновено беше спокойна, но винаги се намираха няколко изоставащи, закъснели за работа, нарушаващи законовото ограничение. Той вдигна радиото и съобщи позицията си на диспечера, после седна отзад с двата броя „People“ и „The Weekly News of the Universe“. Купи и двата от супермаркета тази сутрин и прелисти „People“ на страницата с интервюто, което Джули беше дала за тях. Прочете половината и се отврати толкова, че го запрати отзад. Тя едва ли не заявяваше направо, че той отвлякъл Адам и го завел да живее в Госпъл. Говореше така, че Дилън да заприлича на простак, докато тя се измъкваше от всичко, миришейки на роза. Учуди се колко хора биха повярвали на глупостите й.
	Посегна към „The Weekly News of the Universe“ и прелисти през историята „Вампир кръвопиец“ към статията на Хоуп за извънземните. Разсмя се няколко пъти, мислейки я за доста забавна, докато не прочете по-нататък и не откри Денис Тейлър, шерифът-травестит от малкото градче в пустошта.
	— Мили Боже — възкликна той, когато прочете за себе си как бил облечен в розови гащички от пух на марабу. Историята разказваше за това, че шерифът винаги се обзалагал колко нищо неподозиращи туристки можел да примами в планините под претекст, че „иска да им покаже най-красивото място на земята“. Шерифът в статията не се обзалагаше за разбити кости, а за разбити сърца.
	Той сгъна вестника и го захвърли на седалката до себе си. Беше обсебен от Хоуп, нямаше друго обяснение. Особено след като я целуна вчера. Не можеше да мисли за нищо друго, освен за езика й, за вкуса на устните й. Сърцето му биеше в гърдите, изцеждаше кръвта от главата му и я запращаше в слабините, а в онези кратки моменти, докато я държеше отново, почувства едно почти завладяващо… _желание_. Чувството, че всяка клетка от тялото му шепне да, а косата му настръхва.
	Мислеше си, че с всеки изминал ден тя ще му липсва все по-малко и по-малко, но се оказа точно обратното. Липсваха му косите й между пръстите му, липсваше му, когато поглеждаше към възглавницата и не я виждаше заспала до себе си. Онзи ден в супермаркета взе една праскова и я помириса, преди да осъзнае, че търси аромата на кожата й. Чак тази сутрин, когато бръкна в хладилника за кутия вафли, си помисли за нея, гола върху кухненската маса, а той — заровен в тялото й, помисли си за очите й, изпълнени с похот, как блестяха нагоре към него. Спомни си как стисна корема й, лицето му пламна и той го пъхна в хладилника да се охлади. Адам влезе в стаята и го попита какво прави. Той излъга, че наглежда кубчетата лед.
	_Ти наистина никога не си ме обичал_, каза му тя, но грешеше. Той беше влюбен в нея. Беше се влюбвал и преди, но не така. За пръв път в живота му любовта му към една жена бе цялостна и всепоглъщаща и той изгаряше от болка, от желание да усети ръката й в своята. С цялото си сърце и душа, тази любов стигна толкова надълбоко, че той не можеше да си представи живота без нея. Тази любов го изпълваше и той копнееше да зърне усмивката й, да чуе гласа й. Трябваше да се направи нещо. Всеки ден без нея беше по-лош от предишния и докато седеше в шерифския блейзър и сутрешната светлина се процеждаше през предното стъкло, той разбра какво трябва да направи. _Трябваше да й повярва._ Не само заради себе си, но също и заради Хоуп. Трябваше да й повярва без доказателство или свидетел. Трябваше да се вслуша в сърцето си и в най-дълбоките кътчета на душата си, където се криеха безусловната любов и вярата в другия човек. И накрая той й повярва просто защото я обичаше.
	Дигиталният дисплей на радара присветна и Дилън се изправи докато един малък миниван с номера от Лас Вегас профуча покрай него. Той смъкна шапката си върху челото и включи на скорост автомобила си четири по четири. Кракът му натисна педала за газта, а блейзърът се стрелна по магистралата докато той се обаждаше по радиостанцията. Включи буркана и за по-малко от половин минута настигна минивана.
	Не знаеше какво да очаква от Майрън Ламбардо. Надяваше се, че не му предстои дълго преследване, надяваше се също Майрън да не се съпротивлява при ареста. Дилън просто не мислеше, че е правилно да се бори с едно джудже и да го събаря на земята. Особено джудже, което знаеше надгробния камък.
	Миниванът намали и отби встрани от пътя. Дилън паркира зад туристическия автомобил и включи видеокамерата, монтирана отгоре. Когато приближи до шофьорското място, прозорецът се смъкна и той зърна за пръв път Майрън Контето. Трябваше да признае, че борецът наистина приличаше на Патрик Суейзи, само дето беше малко по-компактен.
	— Може ли да видя книжката ви, моля? — попита той и надникна в кабината; после погледът му внезапно се закова върху една жена, седнала отдясно. — Парис?
	— Здравей, Дилън.
	Той се втренчи в жената, която познаваше толкова отдавна.
	— Какво правиш тук?
	— Напускам града с Майрън.
	Парис изобщо нямаше развито чувство за хумор, но сега сигурно го будалкаше. Майрън му подаде книжката си и Дилън я взе. Беше виждал същата снимка в Националния криминален информационен център.
	— Майрън ще ме научи да се боря. Името ми като боркиня ще бъде Сладураната — съобщи му възторжено тя.
	Дилън вдигна поглед от книжката.
	— Вече знам, че се майтапиш.
	Присвитите й устни се надуха.
	— Наистина ли ти е трудно да повярваш, че някой мъж може да ме желае?
	Той се почувства така, сякаш го бяха закарали в зоната на здрача. Или в някоя от историите на Хоуп. Това не можеше да се случва наистина.
	— Не съм казал такова нещо, Парис.
	— Майрън ме оценява. Ние сме влюбени и ще се оженим веднага щом стигнем във Вегас.
	Звучеше сериозно, но наистина, колко сериозна можеше да бъде тя?
	— Това може да отнеме известно време. Годеникът ти е нарушил една ограничителна заповед.
	— Но аз напускам страната завинаги — проговори Майрън за пръв път. — Дори не искам очите ми да виждат вече Хоуп Спенсър. Тази курва ми съсипа живота. Бях направо без посока докато не срещнах Парис. Сега съм нов човек.
	— Разбира се — Дилън огледа жената, която приличаше на Парис, но адски сигурно не се държеше като нея. — Ти разбираш ли, че си се забъркала с един натрапник?
	— Той не е натрапник — тя се усмихна на годеника си и посегна към ръката му. Изглеждаше толкова нежна. Като влюбена жена. — Той просто е упорит.
	— Е, упоритостта му ще го отведе в затвора.
	Гъстите вежди на Парис се свъсиха над присвитите й очи и Дилън бе изложен на една съвсем нова страна на спокойното момиче, което познаваше още от първи клас.
	— Не смей да ми съсипваш живота, Дилън Тейбър. Цял живот съм чакала някой като Майрън. Някой, който да ме обикне. Бог знае, че прахосах достатъчно време да чакам теб.
	— _Мен?_ — Дилън отстъпи назад.
	— Да не мислиш, че съм ти пекла онези торти и пайове само за кеф? Не си ли забелязал, че беше единственият мъж в града, за когото ги пекох? — тя се разсмя, но смехът й прозвуча много горчиво. — Обзалагам се, че не си забелязал. Особено откак Хоуп Спенсър се появи в града. Ти си обсебен от нея. От русата й коса и от кльощавия й задник.
	— Виж, Парис… — започна той, но спря, защото не знаеше какво да каже. Винаги си мислеше, че тя ги пече, защото това й е хоби и изобщо не беше сигурен, че тя греши за Хоуп. — Родителите ти знаят ли за това?
	— Планирам да им се обадя от Вегас.
	— Виж какво — намеси се Майрън. — Ако ми върнеш книжката, ще се разкарам, по дяволите, от този щат.
	Макар че на Дилън изобщо не му се искаше да пуска Майрън, той се вслуша в думите му.
	— Колкото до мен, ние с Хоуп Спенсър сме си уредили сметките — продължи Майрън. — Тя ми съсипа живота, но ако не беше тя, никога нямаше да срещна Парис. Другата седмица ще бъда в Мексико и ще започна нов живот с нея, а ти вече няма да ме видиш повече.
	Алтернативата бе да го завлече обратно в града, да го затвори в ареста, да насрочи нова дата за дело и за изслушване, което нямаше да се понрави на Хоуп. Дилън му върна книжката.
	— Най-добре гледай да не те виждам повече. И дори не си помисляй да притесняваш мис Спенсър — той погледна към Парис. — Сигурна ли си за това?
	— О, да — отново заликува тя, а лицето й се разнежи пак щом погледна към Майрън. — Никога в живота си не съм била по-щастлива. Най-накрая имам възможност да заживея извън ресторанта на родителите си и да създам свое семейство.
	Дилън си помисли, че може би е чувал и по-луди неща, но не можа да си спомни.
	Парис посегна към голямата си дамска чанта и я постави в скута си.
	— Щях да ти изпратя това по пощата — обясни тя, извади куп запечатани пликове и му ги подаде. — Но след като си тук…
	Той ги взе и отстъпи назад.
	— Късмет, Парис!
	— Тя не се нуждае от късмет, след като си има мен — заяви Майрън, включи буса на скорост и излезе на магистралата.
	Дилън остана отстрани на пътя докато не изгуби автомобила им от поглед. Върна се до блейзъра и се качи вътре. Парис Фърнууд се омъжва за Майрън Ламбардо, по прякор Майрън Контето, по прякор Майрън Вълшебния елф и ще става боркиня. Просто не можеше да си я представи как се бори с някого.
	Той изключи буркана и отвори плика, който Парис бе адресирала до него. Очакваше покана за членство в клуба „Десерт на месеца“. Вместо това откри несвързана, сантиментална бележка за това колко много обичала Майрън Ламбардо. Боже, всичките „i“ имаха малки сърчица вместо точки над тях. А накрая беше включила набързо едно „между другото…“
C>
	„Никога не съм искала да нараня теб или Адам. Искам да кажа, че съжалявам заради това, че се обадих няколко пъти до таблоидите, но как да съжалявам, когато това доведе при мен истинската любов.
@	Парис Фърнууд — която скоро ще бъде мисис Майрън Ламбардо.“
C$
	Дилън препрочете последния абзац три пъти, преди да смачка бележката и да я хвърли на другата седалка. Няколко минути остави яростта да стяга юмруците му върху волана, но после се отпусна. Сега вече нямаше значение, че знаеше кой е виновен — че е била Парис, а не Хоуп. Не и след като повярва на Хоуп без доказателство, но миналата седмица щеше да има значение. Ако знаеше миналата седмица, щеше да си спести много неприятности.
	Когато се замисли за нощите, в които лежеше буден и се измъчваше заради проблемите си с Адам и Хоуп, в гърдите му отново се насъбра гняв и той бе изключително радостен, че Парис заминава за Мексико и вече няма да живее в града. Не искаше да навреди на Парис, но не й желаеше и щастие. Всъщност се надяваше някоя едра мексиканска сеньорита да я гепи на ринга и да я върже на геврек.


	Комитетът за Деня на основателите работи дълги часове, за да измисли най-добрата тема за тазгодишния бал. Караха се, спориха и най-накрая теглиха сламки. Спечели идеята на Йона Осбърн, „Хвърляне на ботуш в хилядолетието“.
	Отвън сградата бе прясно боядисана, а вътре бе украсена така, че да отразява пущинака отвън. Хиляди звезди от станиол видяха от тавана и въздухът бе изпълнен с аромата на току-що отрязани борови клонки, забити в шедьовъра на Стенли Колдуел от папиемаше и тел. Той се издигаше в далечния ъгъл, внушителна интерпретация на планината Соутут.
	Пийт Яроу и групата му, „Дивите момчета“, осигуриха музиката за вечерта. Единствената заявка за слава на Пийт бяха двете му участия като гост в „Търсене на звезди“, което бе достатъчно, за да го превърне вместен любимец и всеобща знаменитост. Музиката беше продрана смесица от кънтри, блуграс и рокабили*. Ако Пийт случайно пропуснеше някоя нота, гражданите, изпълнили дансинга, сякаш не забелязваха.
	[* Bluegrass — разновидност на кънтри музиката от южните щати на САЩ; rockabilly — смесица от негърска и кънтри музика, популярна през 1950-те години, която понякога се описва като блус с кънтри ритъм. — Б.пр.]
	Бирите бяха по кинта и половина, чаша вино — два долара, а кутия безалкохолно — един долар. Водата от фонтана беше безплатна. Хората от Госпъл се бяха пременили с най-хубавите си дрехи. Жените — в метри тюл и дантела, мъжете — в костюми, а няколко бяха избрали каубойски мотиви.
	Паметникът на Стенли Колдуел на планината Соутут се издигаше в ъгъла на залата, осветен с дискретна бяла светлина.
	Хоуп стоеше пред паметника на Стенли, особено заинтересувана от петното син блясък, представляваш езерото Соутут. Тъй като не си падаше по тюла, тя бе облякла черната рокля, която си купи от Сън Вели при едно от лудешките си пазарувания. Роклята беше без ръкави, с голямо деколте и прилепваше плътно към тялото й. Два шева се спускаха по краката й отзад и бе обула чифт обувки с четири инчови токове. Накъдри си косата и си сложи диамантени обеци. Изглеждаше добре и си го знаеше.
	Според Шели Дилън никога не ходел на бала и тъй като той бе в такова лошо настроение, когато прибра Адам от къщата й, тя дори не си и мислеше, че възнамерява да промени традицията си тази година. Което беше добре за Хоуп — не беше, се облякла така, имайки предвид него. Е, може би само мъничко. Мъничко — в случай, че се появеше — _много мъничко_.
	Макар да знаеше, че изглежда добре, тя се чувстваше някак си не на място сред другите жени, натруфени в ярки цветове и лъскави украшения. Дори Шели, която обикновено се обличаше в удобни дрехи, сега се беше напъхала в сатен и пайети като кралицата на бала. Тя и Пол бяха на дансинга и танцуваха степ до пръсване.
	— Извинете — някой успя да надвика музиката. — Не мисля, че сме се срещали.
	Хоуп погледна през рамо към една възрастна дама, забулена в синя мрежа, и изпъшка продължително на ум. Светлината от изложената планина грееше през светлосинята коса на жената и осветяваше сините й очни сенки и мигли. Точно като в деня, когато влезе в универсалния магазин на Хансен, Хоуп се втренчи ужасена. Все едно виждаше ужасна пътна катастрофа. Не искаше да гледа, но не можеше да извърне поглед.
	— Миналата седмица се срещнахме в магазина ви — напомни й Хоуп.
	— Не, това е била сестра ми, Идън. Аз съм й близначка, Еди Дийн.
	_Ей Богу!_
	— Значи сте две?
	— Да, но сестра ми предпочита пурпурно.
	Хоуп се насили да не обръща внимание на всичкото това синьо и погледна Еди право в очите.
	— Спомням си.
	— Йона Осбърн в „Уютен ъгъл“ ми каза, че пишете статии за онзи там, „The News of the World“.
	— „News of the Universe“ — коригира я Хоуп. — А Йона откъде знае за статиите?
	— Йона Осбърн работи с Парис и снощи Парис й разказала за това.
	Тя така или иначе предполагаше, че все някога това ще излезе наяве.
	— Тъй като сте в града отскоро, не сте се срещала със зет ми Мелвин.
	— Не, не мисля, че съм имала удоволствието.
	— Удоволствие, бабината му трънкина. Мелвин е непрокопсаник с лице на плъх и чука овце и това е факт. Ако сестра ми имаше толкова разум, колкото Бог е дал на козата, щеше да го прегази с буика си.
	_Господи, не отново…_
	— А сега, какво си мислех. Ако онези, извънземните, във вашите истории трябва да отвлекат някого, Мелвин е идеален за тази работа. А когато го телепортират в някой от техните космически кораби, трябва да му закачат електроди за ташаците — Еди вдигна юмрук и го размаха във въздуха. — И да му теглят един хубав бой!
	— Ах… добре — Хоуп направи няколко крачки встрани и се изгуби в тълпата. Открай време си знаеше, че има възможност някой от Госпъл да открие какво пише тя, за да си изкарва хляба; просто не беше се сетила, че това може да е Парис Фърнууд. А тъй като Парис и Еди знаеха, Хоуп предположи, че вече всички в града знаят. Не знаеше как се почувства от това, че всички знаеха. Може би някаква смесица от неприятни предчувствия и облекчение. Никакви лъжи повече. Никакви тайни. Разбира се, сега трябваше да изслушва идеите на всички за следващата си статия с няколко истински истории, вмъкнати в нея. Но защо трябваше да й пука ако неколцина от тях й хвърляха презрителни погледи заради статиите й? Те се обзалагаха за счупени крака и хвърляха тоалетни чинии, ядяха тестиси, за Бога!
	Хоуп обиколи голямата зала, хвърляйки погледи през тълпата докато стигне до бара. Макар че бе достатъчно разумна, тя се улови, че все още се оглежда за Дилън.
	Поръча си чаша вино и започна да рови за пари в малката си черна чантичка.
	— Чух за статиите ти — обади се Бърли, надвиквайки музиката и й подаде чашата. — Досега не съм познавал човек, който да е срещал Голямата стъпка.
	Хоуп го погледна отблизо в лицето и видя хумора в очите му.
	— Не съм срещала Голяма стъпка — подаде му парите. — Но съм интервюирала няколко извънземни и едно куче, обладано от зъл дух.
	Той се разсмя и Хоуп се обърна. Отпи от виното си и огледа мрачния дансинг. Огледалната диско топка на тавана хвърляше искри по зелените пайети на Шели и по смарагдовата вратовръзка на Пол докато той се въртеше като пумпал. Хоуп никога преди не беше чувала песента, нещо за каубой и неговия пикап. Зърна Хейзъл Ейвъри, облечена в розов сатен, която танцуваше с един мъж, за когото Хоуп предположи, че е съпругът й.
	Хоуп отпи още една глътка от виното си и си спомни за деня, когато Дилън я научи да танцува степ. Бяха напълно облечени в началото на урока и чисто голи накрая. Правиха любов върху мечешката кожа пред камината й и сега тя се чудеше колко ли други жени е събличал той докато е танцувал с тях.
	Висок, строен каубой, когото не беше виждала досега, я покани на танц, но точно когато тя остави чашата си върху една празна маса, Дилън пристъпи пред младежа.
	— Разкарай се — нареди му той и го изгледа свирепо. После допълни от благоприличие: — … приятелче — преди тя да успее да каже нещо, Дилън я грабна за ръката и я издърпа в средата на дансинга.
	След като се окопити от шока, който изпита като го видя там, от докосването му и от гласа му, покрил плътта й с малки тръпки, тя вдигна поглед към тъмното му лице, осветено само от диско топката, увиснала над главата му. Снопчета огледална светлина се плъзгаха по косата и по раменете му, покрити с прекрасен тъмносин вълнен блейзър. Отдолу беше с официална бяла риза и виненочервена вратовръзка, а през тъмните сенки на дансинга тя съзря желанието в очите му. Много пъти ги беше виждала насочени към нея. Сведе поглед към възела на вратовръзката му.
	— Това не беше много учтиво — заяви тя със строг глас, докато той плъзгаше дланта си по гърба й. — Той ме покани много учтиво. Не трябваше да го наричаш _приятелче_.
	— Това му е името. Бъди* Дънкан. Живее в Чалис.
	[* Игра на думи — buddy — другар, приятел. — Б.пр.]
	— О — тя вдигна отново поглед, нагоре към лицето му и към очертанията на устата му. — Какво правиш тук? Шели ми каза, че никога не идваш на бала на Основателите.
	— Шели приказва твърде много — той се опита да я дръпне към гърдите си, но тя се възпротиви. Той я желаеше. Прочете го в очите му, усети го в безпокойството, с което ръката му я галеше по гърба, но желанието не беше любов. А тя искаше повече от него.
	— Какво правиш тук? — повтори тя.
	— Отпусни се и ще ти кажа — той я дръпна по-силно и тя изгуби битката. — Така е по-добре — продължи той и я опря в гърдите си. Наведе глава над нейната и заговори до ухото й. — Тук съм, защото _ти_ си тук. Когато един мъж обича една жена, той иска да бъде с нея. Дори ако трябва да облече костюм и вратовръзка. Той иска да я притиска здраво до себе си и да усеща аромата на косата й.
	Думите му прободоха сърцето й и тя престана да се опитва да увеличи дистанцията помежду им. Беше я страх да диша. Страхуваше се, че не го е чула добре.
	— Мислех си за онова, което каза вчера — продължи той докато се движеха бавно по дансинга. — За това, че трябва да те обичам достатъчно, за да ти повярвам. Права си. Трябваше да ти вярвам през цялото време.
	Тя погледна към брадичката му, после в очите. Трябваше да разбере защо й вярва сега, макар да се боеше от отговора.
	— Откри ли кой в действителност се е свързал с таблоидите?
	През няколкото секунди, които му трябваха, за да отговори, надеждите й спаднаха рязко. Той не беше й повярвал. Някой си беше признал. Всъщност нищо не се беше променило и за тях нямаше бъдеще.
	— Да — отвърна той и тя отново положи усилия да увеличи дистанцията помежду им. — Стой мирно или пак ще трябва да те вържа.
	— Пусни ме, Дилън — очите я засмъдяха и тя се уплаши да не се разплаче още там, в залата, пред целия град.
	— Скъпа, това вече няма да се случи — хватката му се стегна и той я дръпна толкова близко до себе си, че тя едва дишаше. — Открих, че Парис се е обадила на таблоидите, но дотогава това вече нямаше значение. Когато разбереш, че обичаш някого, трябва да му вярваш или просто си причиняваш ненужни мъки — топлият му дъх шептеше по слепоочието й. — Обичам те, Хоуп! Животът ми без теб беше нещастен.
	Тя беше толкова нещастна без него и познаваше това чувство.
	— Наистина ли беше нещастен?
	— Да.
	Тя се усмихна за пръв път откак той я бе хванал в ръцете си. Поиска й се едновременно да се смее, да плаче и да се сгуши в прегръдката му.
	— Колко нещастен?
	Той отпусна чело върху нейното.
	— Всяка сутрин, когато се будех, усещах нещо студено в стомаха си, все едно че нещо липсва в къщата ми, като кислород или слънчева светлина. Нещо, от което се нуждая. После поглеждам към празната възглавница и разбирам, че ти ми липсваш. А когато си лягам, лежа буден и се чудя дали и ти си мислиш за мен. Чудя се дали и аз ти липсвам толкова, колкото ти ми липсваш.
	— Дилън?
	— Хм.
	— И ти ми липсваше.
	Песента свърши и преди да започне другата, Томас Абърдийн потупа Дилън по рамото и попита Дилън дали може да му отнеме дамата.
	— Не, по дяволите — отговори Дилън с висок и ясен глас и присви очи към Томас. — Върви да намериш проклетата си жена. Тази си е моя!
	Е, досети се тя, сега връзката ни вече е на чисто. Постави ръка върху бузата на Дилън и обърна погледа му към своя.
	— Той не знаеше, че съм _проклетата ти жена_.
	— Тогава май трябва да му покажа — отвърна той, после наведе уста и я целуна, изсмуквайки въздуха от дробовете й. Наведе я върху ръката си сякаш беше Рет Бътлър* и точно там, пред очите на всички, целувката стана страстна, влажна и толкова хубава. Когато се изправи, постави длани върху главата й и я погледна в очите безумно влюбено. — Искам всички да знаят, че те обичам, Хоуп.
	[* Рет Бътлър — герой от романа „Отнесени от вихъра“. — Б.пр.]
	— И аз искам всички да знаят, че те обичам.
	Усмивката сбръчка ъгълчетата на очите му.
	— Радвам се, че току-що каза това, защото си мислех, че ще трябва да те заведа у дома и да те прикова с белезници за стола докато не го кажеш.
	— Не е нужно да ме приковаваш. Обичам те! Обичам те от деня, когато ми показа езерото Соутут. Вероятно още преди това.
	Той опря нос в нейния.
	— Знам, че обърках нещата помежду ни, но ако ми позволиш, от тук нататък цял живот ще те ощастливявам.
	Хоуп премигна, но не успя да спре сълзите в очите си.
	— Тогава какво правим тук? Заведи ме у дома.
	— Скъпа, още откак влязох чакам да кажеш това.


	По пътя към къщата на Донъли Хоуп седеше в кабината до Дилън. Ръката й бе отпусната върху бедрото му, а главата й — върху рамото му. Последния път, когато се вози в пикапа му през нощта, тя му скъса дрехите, но сега бе доволна да седи в блясъка от лампичките на таблото и да слуша гласа му. По-късно щяха да разполагат с много време да си късат дрехите. Тя имаше пред себе си цял живот. Точно сега трябваше да направят нещо важно. Трябваше да поговорят с Адам.
	Тя целуна рамото на Дилън през сакото и ризата, а той я прегърна. В тъмнината на кабината тя се почувства така, сякаш те бяха единствените хора на планетата. Като в нощта, когато се влюби в него край езерото Соутут. Сърцето й се надигна, а главата й се завъртя като бедната обърната Касиопея.
	Тя слушаше докато Дилън й разказваше за това как Майрън и Парис напуснали града заедно, за техните планове да започнат борческа кариера в Мексико. Лично тя не виждаше как това може да стане, но със сигурност им желаеше успех, за да не се върнат никога и да помрачат живота й.
	— Обичам те — прошепна тя.
	— Аз също те обичам, но ти знаеш, че вървя в комплект. Какво изпитваш към Адам?
	Тя дори не трябваше да си мисли за това.
	— Той е страхотно хлапе, Дилън. Умен, забавен и ми харесва да бъда край него.
	— Тогава остани при нас — предложи той и я целуна по главата. — Остани при нас завинаги. Знам, че това изисква много от теб, но все пак те моля. Моля те да зарежеш живота си в Ел Ей заради мен, заради един мъж и малкия му син. Не знам как ще се почувстваш като мама, но знам, че трябва да го обмислиш сериозно.
	Не беше много да я помоли, а и тя не трябваше да му мисли много. _Изобщо._ Щеше да бъде такава, каквато я искаше Адам, майка или приятелка, или и двете.
	— Каза ли на Адам какво изпитваш към мен?
	— Да, и макар да не подскочи от радост, той все пак каза, че ще ти намери специален камък. Това означава, че те харесва — вдигна ръката й от бедрото си и я целуна по пръстите. — Мисля, че и аз ще трябва да ти намеря специален камък. Голям и блестящ.
	— Не ми трябва специален камък. Нуждая се само от теб — тя се изправи и се обърна към тъмния му профил. — Да не би да ме молиш да се омъжа за теб?
	— Не точно сега.
	Тя предположи, че е по-добре да изчака няколко месеца. Учуди се дали той ще иска да чакат цяла година.
	— След като поговорим с Адам ще те закарам до твоята къща и ще правим любов, а когато станеш нежна, щастлива и доволна, тогава ще те помоля.
	Тя се разсмя с огромно облекчение.
	— Защо да чакаме?
	— Е, открих, че когато изпаднеш в приятен унес след любене, отговаряш винаги с _да_. Би се съгласила да ям торта от тялото ти, да те завържа, да се оженя за теб.
	Тя сви рамене.
	— Добре.
	Дойде в Госпъл да открие Голямата стъпка и извънземните, но откри нещо друго. Нещо по-добро. Откри къде е мястото на сърцето й. Бъдещето беше пред нея и до нея. Тя, Дилън, Адам и Шели. Имаше си своята кариера и точно тази сутрин получи имейл от списание „Time“. Беше им изпратила запитване и те бяха заинтересувани да видят статията й за Хайръм Донъли. Нямаше никаква гаранция, но гаранции се даваха само за електрическите уреди. Останалото бе здрава работа и късмет. Откак се премести в Госпъл тя откри себе си и един мъж, който я обикна. Не се нуждаеше от гаранции.
	Може би после щеше да напише книга. Книга за малкото градче, където хората ядяха стриди от Роки маунтийн и хвърляха тоалетни чинии. Където две застаряващи близначки си боядисваха косите и крояха планове за болезнената смърт на съпруга на другата.
	Не, помисли си Хоуп, когато пикапът зави в алеята на Дилън. Художествената литература трябва да бъде по-истинска от реалния живот или иначе никой няма да й повярва. Никой не би повярвал, че едно малко градче като Госпъл съществува някъде другаде, освен в нейното писателско въображение.
	Дори и тя не беше чак толкова добра…
