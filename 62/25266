P>
	Ще се притисна аз с най-крепката си сила
	към своя обожаем и многолик живот.
	Преди смъртта за миг да ме е съкрушила,
	животът ми ще лумне под слънчевия свод.

	Широкото море, разстлало лека пяна,
	в безбрежните и сини води ще съхрани
	вкуса на мойта скръб — солена и смълчана,
	която ще тъмнее сред белите вълни.

	Аз ще оставя край далечните баири
	жарта на своя поглед, видял ги да цъфтят,
	а малкият щурец от трънката ще свири,
	желание събудил да тръгна пак на път.

	Искрящата трева на всяка нова пролет
	и гъстите пшеници в зелените поля
	ще видят как трептят, подели волен полет,
	ръцете ми, които приличат на крила.

	Дали природата сред радости и грешки
	ще помни нежността ми и тъжното лице?
	Но върху слабостта на мъките човешки
	ще има отпечатък от моето сърце.
P$
