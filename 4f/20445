P>
	Отминаха вече
	и треска, и страх.
	Отлитна далече
	и болката с тях.
	Накрай от живота
	съвсем оздравях.
	Останах без сили
	и мъчи ме скръб.
	Не мърдам и пръстче,
	лежа си по гръб.
	Но знайте, покоят
	така ми е скъп!

	И в своето ложе
	спя сън на агнец
	в мен пътник случаен
	видял би мъртвец.
	Би почнал да мисли,
	че аз съм мъртвец.
	Стенания тежки,
	сълзи от болежки,
	утихнаха днес.
	И пулса лудешки,
	измъчил сърцето,
	да, пулса ужасно лудешки.
	О, секнаха днеска,
	и болка без жал
	и слабост, и треска
	на ум полудял,
	животът ми, треска
	на ум полудял.
	И мъката, дето
	най плаши, нали,
	и жажда, що извор
	не ще утоли:
	проклетата жажда
	на страстите зли,
	че пих от реката
	на сънни мъгли.

	Че пих от реките,
	които текат
	на няколко стъпки
	във земната гръд,
	там, там — в пещерите
	на земната гръд.

	Не искам аз нивга
	да каже глупак,
	че с тясно съм ложе,
	че тегне ми мрак.
	Дълбок е сънят ми
	в такъв точно мрак.
	За сън ни е нужен
	ей този тук мрак.

	Духът ми измъчен
	тук спи сред покой.
	Забрави, не жали
	за розите той,
	за мирти и рози
	на страсти безброй.

	Че тихо полегнал
	на одъра свят
	духът си представя
	по-чист аромат:
	на дъх теменужен
	и люляков цвят,
	парфюма уханен
	на люляков цвят.

	Тъй легнал, щастлив
	от представи мечтани,
	той къпе се в тях
	и във чара на Ани.
	Обливат го в струи
	косите на Ани.

	Със нежна целувка
	ме тя приласка
	и аз на гръдта й
	бленувах така,
	и сякаш заспал бях
	във рая така.

	Изтля светлината.
	Загърна ме тя
	и тихи молитви
	за мен зашептя,
	към ангел-хранител
	молитви шептя.

	И с нейната обич
	спя сън на агнец,
	а вие решихте —
	лежи тук мъртвец,
	да, с нейната нежност
	спя, кротък агнец.
	Как вие решихте,
	че аз съм мъртвец,
	та тръпнете цели —
	„Това е мъртвец“!

	Не греят в небето
	звездите събрани,
	тъй както сърцето
	ми сгряла е Ани.
	Гори то с лъчите
	на моята Ани,
	щом помни лъчите
	в очите на Ани.
P$
