P>
	Ти бе радост за мене мечтана,
	ти бе всичко за мене в скръбта
	като остров зелен в океана,
	като ручей звънтящ в самота!
	Ти бе храм сред цветя в пролет ранна
	и за мен бяха тези цветя!
	То бе сън — и сънят бе тъй кратък —
	и крила пак нощта разпростря…
	„Забрави! Отмини по-нататък!“ —
	всуе бъдния ден ме огря.
	Над отминалий ден в спомен сладък
	моят дух неподвижно замря.

	А в душата — под скръб и умора —
	сетни лъч догоря без следа!
	И солената морска вода
	безутешно оглася простора:
	„Навсегда — навсегда — навсегда —
	на прострелян орел пак във взора
	не запалва живота звезда!“

	И нощите ми — призрак кошмарен, —
	и — без теб! — моите тягостни дни
	ме зоват в онзи край легендарен,
	дето твойта походка звъни.
	О, в какъв ли пак танц лъчезарен!
	Над какви ли въздушни вълни!
P$
