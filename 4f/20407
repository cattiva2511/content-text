>	Глава 1
>	Престъпничката Алиса

	Обещах на Алиса: „Като завършиш втори клас, ще те взема със себе си в лятната експедиция. Ще излетим с кораба «Пегас» да събираме редки животни за нашата зоологическа градина“.
	Казах й го още през зимата, веднага след Нова година. И й поставих няколко условия: да учи добре, да не нрави глупости и да не се впуска в авантюри.
	Алиса честно изпълняваше условията и изглеждаше, че нищо не застрашава нашите планове. Но през май, един месец преди излитането, се случи произшествие, което едва не развали всичко.
	През този ден аз работех в къщи — пишех статия за „Вестник по космозоология“. През отворената врата на кабинета видях, че Алиса се върна от училище мрачна, с размах захвърли на масата чантата си с диктофона и микрофилмите, не обядва и вместо любимата си през последните месеци книга „Животните на далечните планети“ взе „Тримата мускетари“.
	— Неприятности ли имаш? — попитах аз.
	— Няма такова нещо — отвърна Алиса. — Откъде го измисли?
	— Така ми се стори.
	Алиса помисли малко, остави книгата и попита:
	— Татко, да имаш случайно парче самородно злато?
	— Голямо парче ли ти трябва?
	— Около килограм и половина.
	— Нямам.
	— А по-малко?
	— Честно казано, и по-малко нямам. Нямам никакво. За какво ти е?
	— Не зная — каза Алиса. — Просто ми трябва парче самородно злато.
	Аз излязох от кабинета, седнах до нея на дивана и я подканих:
	— Разказвай какво се е случило?
	— Нищо особено. Просто ми трябва злато.
	— А ако говорим съвсем откровено?
	Алиса въздъхна дълбоко, погледна към прозореца и най-после се реши:
	— Татко, аз съм престъпничка.
	— Престъпничка?
	— Аз извърших кражба и сега сигурно ще ме изгонят от училище.
	— Жалко — казах аз. — Е, продължавай. Надявам се, че нещата не са чак толкова страшни, колкото изглеждат на пръв поглед.
	— С две думи, ние с Альоша Наумов решихме да хванем щука-гигант. Тя живее в Икшинския язовир и яде малките рибки. За нея ни разказа един рибар, ти не го познаваш.
	— А какво общо има това със златото?
	— Вместо блесна.
	— Какво?
	— В класа обсъдихме и решихме, че щуката трябва да се лови на изкуствена стръв. Обикновената щука се лови с обикновена блесна, а гигантската щука трябва да се лови с особена блесна. И тогава Льова Звански предложи самородното злато. В нашия училищен музей има едно парче. По-точно имаше. Тежеше килограм и половина. Един бивш ученик го подарил на училището. Донесъл го от пояса на астероидите.
	— И вие откраднахте парчето самородно злато, тежко килограм и половина?
	— Не е точно така, татко. Ние го взехме назаем. Льова Звански каза, че баща му е геолог и ще донесе ново. А пък ние решихме да направим блесната от злато. Щуката сигурно ще клъвне на такава блесна.
	— А после какво стана?
	— После — нищо особено. Момчетата ги достраша да отворят шкафа. Тогава теглихме жребие. Аз никога не бих взела златото, но жребието падна върху мен.
	— Се падна на…
	— Какво?
	— Жребието се падна на тебе.
	— Да де, жребието падна на мен и аз не можах да отстъпя пред всички деца. Пък и никой нямаше да разбере, че това парче злато го няма.
	— А после?
	— После ние отидохме у Альоша Наумов, взехме лазера и разрязахме проклетото злато. Отидохме на Икшинския язовир. А щуката отхапа блесната ни.
	Алиса помисли малко и добави:
	— Може и да не е щуката. Може да е някое коренище. Блесната беше много тежка. Ние я търсихме и не я намерихме. Гмуркахме се поред.
	— Престъплението ви беше ли открито?
	— Да, защото Звански е лъжец. Той донесе от къщи шепа диаманти и каза, че няма нито едно парченце злато. Ние го изгонихме заедно с диамантите. Потрябвали са ни неговите диаманти! А в това време идва Елена Александровна и ни казва: „Деца, опразнете музея, сега ще доведа тук първокласниците“. Виж само какво нещастно съвпадение! И веднага всичко се откри. Тя отиде при директора. „Опасност — казва (ние зад вратата слушахме), — у някого в кръвта се е събудило миналото!“ Альошка Наумов каза, че ще поеме цялата вина върху себе си, но аз не се съгласих. Щом жребието падна, нека мене наказват. Това е всичко.
	— Всичко? — учудих се аз. — Ти призна ли си?
	— Не успях — каза Алиса. — Дадоха ни срок до утре. Елена ни каза, че или утре парчето злато ще си бъде на мястото, или ще има голям разговор. Значи, няма да участвуваме в състезанията, а може би даже ще ни изгонят от училището.
	— Какви състезания?
	— Утре имаме надбягване с въздушни мехури. За първенството на училището. А отборът на класа сме точно ние — Альошка, аз и Еговров. Еговров не може да лети сам.
	— Ти забрави другото усложнение — казах аз.
	— Кое? — попита Алиса с такъв глас, сякаш се досещаше.
	— Ти наруши договора ни.
	— Наруших го — съгласи се Алиса. — Но се надявах, че нарушението не е много сериозно.
	— Така ли? Да откраднеш парче самородно злато, което тежи килограм и половина, да го разрежеш за блесни, да го удавиш в Икшинския язовир и даже да не си признаеш! Страхувам се, че ще трябва да останеш — „Пегас“ ще замине без тебе.
	— О-о-о, татко! — промълви Алиса тихо. — Какво да правим сега?
	— Мисли — казах аз и се върнах в кабинета си да дописвам статията.
	Но не ми се пишеше. Много глупава история. Съвсем като малките дечица — да вземат да разрежат музеен експонат!
	След час излязох от кабинета. Алиса я нямаше. Беше отишла някъде. Тогава позвъних в Минералогическия музей на Фридман, с когото някога се бяхме срещали на Памир.
	На екрана на видеофона се появи кръгло лице с черни мустаци.
	— Льоня — казах аз, — да имаш в склада излишно парче самородно злато, около килограм и половина?
	— Имам и по пет килограма. За какво ти е? За работа?
	— Не, в къщи ми трябва.
	— Не зная какво да ти кажа — отговори Льоня, като засукваше мустаците си. — Нали всички са описани.
	— Някакво, каквото и да е — казах аз. — На дъщеря ми в училище й трябва.
	— На Алиса?
	— На Алиса.
	— Тогава знаеш ли какво — каза Фридман, — ще ти дам самородно злато. По-точно не на тебе, а на Алиса. Но ще ми се отплатиш за доброто с добро.
	— С удоволствие.
	— Дай ми за един ден синебарса.
	— Какво?
	— Синебарса. При нас се появиха мишки.
	— В камъните ли?
	— Не ги зная с какво се хранят, но се завъдиха. И не се страхуват от котки. Игнорират и мишеловките. А от миризмата и вида на синебарса, както е известно, мишките бягат презглава, накъдето им видят очите.
	Какво можех да направя? Синебарсът е рядко животно и ще се наложи аз самият да отида с него в музея и да следя да не би да ухапе някого.
	— Добре — съгласих се аз. — Само до утре сутринта ми изпрати златото по пневмопощата.
	Точно изключих видеофона и на вратата се позвъни. Отворих. Пред мен стоеше русо момченце в оранжев костюм на венериански разузнавач, с емблемата на първооткривател на Сирианската система върху ръкава.
	— Извинете — каза момчето, — вие ли сте бащата на Алиса?
	— Аз съм.
	— Добър ден. Аз съм Еговров. Алиса в къщи ли е?
	— Не. Излезе някъде.
	— Жалко. А мога ли да ви се доверя?
	— На мене ли? Може.
	— Тогава трябва да поговоря с вас по мъжки.
	— Като космонавт с космонавт ли?
	— Не ми се подигравайте — почервеня Еговров. — След време ще нося този костюм по право.
	— Не се съмнявам в това — казах аз. — Та какъв е мъжкият разговор?
	— С Алиса трябва да участвуваме в състезанията, но се случи едно обстоятелство, заради което могат да я отстранят. С една дума, тя трябва да върне в училище една изгубена вещ. Аз ви я давам, но на никого нито дума. Ясно ли е?
	— Ясно, тайнствен непознат — отвърнах аз.
	— Вземете.
	Той ми подаде една торбичка. Торбичката беше тежка.
	— Самородно злато? — попитах.
	— Вие знаете ли?
	— Зная.
	— Самородно злато.
	— Надявам се, не е крадено?
	— Не, не, моля ви се! Дадоха ми го от клуба на туристите. Е, довиждане.
	Не бях успял още да стигна до кабинета, когато се позвъни отново. Този път две момиченца.
	— Добър ден — поздравиха те в хор. — Ние сме от първи клас. Вземете за Алиса.
	Подадоха ми две еднакви портмонета и избягаха. В едното портмоне имаше четири златни монети от нечия колекция. В другото — три чаени лъжички. Оказа се, че лъжичките не са златни, а платинени, но вече не можех да настигна момиченцата.
	Ръката на неизвестен доброжелател подхвърли още едно парче самородно злато в пощенската кутия. След това дойде Льова Звански и се опита да ми пробута малка кутийка с диаманти. След това дойде едно момче от горните класове и донесе три парчета самородно злато.
	— Като малък събирах камъни — обясни той.
	Алиса се върна вечерта. Още от вратата тържествено обяви:
	— Татко, не се тревожи, всичко се оправи. Тръгваме на експедицията.
	— Каква е тази промяна? — попитах аз.
	— Намерих самородно злато.
	— Къде?
	Алиса едва измъкна от чантата си парчето. На око то имаше шест-седем кила.
	— Отидох при Полосков. При нашия капитан. Като разбра за какво става дума, започна да звъни на всичките си познати. Освен това ме нахрани, така че не съм гладна.
	В този момент Алиса видя наредените на масата парчета злато и другите златни вещи, натрупали се в къщи през изминалия ден.
	— О-хо! — възкликна тя. — Музеят ни ще забогатее.
	— Слушай, престъпничке — казах тогава аз, — в никакъв случай не бих те взел в експедицията, ако не бяха твоите приятели.
	— Какво общо имат моите приятели?
	— Те едва ли биха тичали по цяла Москва да търсят злато за много лош човек.
	— Аз не съм толкова лош човек — каза Алиса без излишна скромност.
	Намръщих се, но в този момент на стената звънна приемното устройство на пневматичната поща. Отворих люка и извадих пакета с парчето самородно злато от Минералогическия музей. Фридман бе изпълнил обещанието си.
	— Това е от мен — казах аз.
	— Виждаш ли — натърти Алиса, — значи и ти си ми приятел.
	— Така излиза — отвърнах аз. — Но те моля да не се възгордяваш.
	На другата сутрин се наложи да изпратя Алиса до училище, защото общото тегло на златния запас в нашия апартамент достигна осемнадесет килограма.
	Като й подавах чантата в училището, казах:
	— Съвсем забравих за наказанието.
	— За какво?
	— Ще се наложи в неделя да вземеш от зоологическата градина синебарса и да отидеш с него в Минералогическия музей.
	— Със синебарса — в музея? Та той е глупав.
	— Да, той ще плаши там мишките, а ти ще гледаш да не изплаши някой друг.
	— Дадено — съгласи се Алиса. — Но нали тръгваме на експедицията?
	— Тръгваме.


>	Глава 2
>	Четиридесет и трима гратисчии

	Последните две седмици преди полета преминаха в бързане, вълнения и съвсем ненужно суетене. Почти не виждах Алиса.
	Първо, трябваше да се приготвят, проверят, превозят и натоварят на „Пегас“ клетки, примки, ултразвукови примамки, капани, мрежи, силови установки и още хиляди неща, необходими за ловенето на животни. Второ, трябваше да се запасим с лекарства, продукти, филми, ленти, апарати, диктофони, софити, микроскопи, папки за хербарий, бележници, гумени ботуши, електронноизчислителни машини, чадъри за слънце и дъжд, лимонада, шлифери, шапки, сух сладолед, автолети и още милион неща, които може да потрябват, а може и да не потрябват по време на експедицията. Трето, след като така или иначе по пътя ще кацаме на научните бази, станции и различни планети, трябва да вземем със себе си и товари, и колети: портокали за астрономите на Марс, херинга в консервни кутии за разузнавачите от Малкия Арктур, сок от вишни, туш и гумено лепило за археолозите в системата 2–БЦ, брокатени халати и електрокардиографи за жителите от планетата Фикс, гарнитура от орехово дърво, спечелена от жителите на планетата Самора във викторината „Познавате ли Слънчевата система?“, сладко от дюли (витаминизирано) за лиценианците и още много подаръци и колети, които ни носеха до последната минута баби, дядовци, братя, сестри, бащи, майки, деца и внуци на хората и чуждопланетниците, с които щяхме да се срещнем. В края на краищата нашият „Пегас“ заприлича на Ноев ковчег, на плаващ панаир, на магазин „Универсам“ и даже на склад на търговска база.
	За две седмици аз отслабнах с шест килограма, а капитанът на „Пегас“, известният космонавт Полосков, остаря с шест години.
	Тъй като „Пегас“ е малък кораб, то и екипажът му е малък. На Земята и на другите планети командувам експедицията аз, професор Селезньов от Московската зоологическа градина. Това, че съм професор съвсем не означава, че съм стар, побелял и важен човек. Така се случи, че от малък обичам животните и никога не съм се отказвал от тях заради камъни, марки, радиоприемници и други интересни неща. Когато бях на десет години, се записах в кръжока на младите приятели на природата към зоологическата градина, после завърших училище и започнах да уча биология в университета.
	Докато учех, продължавах да прекарвам всеки свободен ден в зоологическата градина и биологическите лаборатории. Когато завърших университета, знаех за животните толкова много, че можах да напиша първата си книга за тях. Тогава още нямаше скоростни кораби, които летят до всяко кътче на Галактиката, та затова бяха малко и космическите зоолози. Аз станах един от първите. Оттогава минаха двадесет години и вече има твърде много космозоолози. Но аз се оказах сред първите. Посетил съм много планети и звезди и незабелязано за себе си станах професор.
	Когато „Пегас“ се откъсне от твърдата земя, негов стопанин и главен наш началник става Генадий Полосков, известен космонавт и командир на кораб. Ние с него сме се срещали и преди на далечни планети и научни бази. Той често ни идва на гости и е много добър приятел на Алиса. Полосков съвсем не прилича на смел космонавт и когато свали униформата си на капитан-звездолетец, човек може да го вземе за възпитател в детска градина или библиотекар. Полосков е нисък на ръст, рус, мълчалив и много деликатен. Но когато седи в креслото си на мостика на космическия кораб, той се променя — и гласът му става друг, и даже лицето му придобива твърдост и решителност. Полосков никога не губи присъствие на духа и в космофлота много го уважават. Едва успях да го склоня да стане капитан на „Пегас“, защото Джек О’Кониола го уговаряше да приеме командуването на нов пътнически лайнер по линията Земя-Фикс. И ако не беше Алиса, никога нямаше да успея да накарам Полосков да се съгласи.
	Третият член на екипажа на „Пегас“ е механикът Зелени. Висок мъж с буйна рижа брада. Той е добър механик и вече пет пъти е летял с Полосков на други кораби. Най-голямото удоволствие за него е да се рови в двигателя и да поправя нещо в машинното отделение. По принцип това е отлично качество, но понякога Зелени се увлича и тогава някоя важна машина или апарат се оказват разглобени точно в момента, когато са най-необходими. Освен това Зелени е голям песимист. Той мисли, че „това“ няма да свърши добре. Кое „това“? Всичко. Например той си пусна брада, защото прочете в някаква старинна книга, че един търговец се порязал с бръснач и умрял от заразяване на кръвта. Макар че сега по цялата Земя не може да се намери такъв бръснач, че да се порежеш, и всички мъже мажат сутрин лицата си с паста, вместо да се бръснат, той за всеки случай си пусна брада. Като кацнем на неизвестна планета, той веднага ни съветва да излетим оттам, защото все едно няма животни, а дори и да има, те са такива, че не са необходими на зоологическата градина, а дори й да са необходими, все едно няма да успеем да ги докараме до Земята и така нататък. Ние всички сме свикнали със Зелени и не обръщаме внимание на мърморенето му. А и той не ни се сърди.
	Четвъртият член на нашия екипаж, ако не се смята кухненският робот, който непрекъснато се разваля, и всъдеходите-автомати, е Алиса. Тя, както е известно, е моя дъщеря, завършила е втори клас, с нея винаги нещо се случва, но засега всичките й приключения са завършвали благополучно. Алиса е полезен човек за експедицията — тя умее да се грижи за животните и почти от нищо не се страхува.
	През нощта преди полета спах лошо — струваше ми се, че някой ходи по апартамента и трака вратите. Когато станах, Алиса вече беше облечена и сякаш изобщо не бе лягала. Слязохме до автолета. Нямахме багаж, ако не се смята моята черна чанта-папка и Алисината чанта през рамо, към която бяха привързани плавници и харпун за подводен риболов.
	Утрото беше студено, мразовито и свежо. Метеоролозите бяха обещали да дадат дъжд следобед, но както винаги малко сгрешиха и техният дъжд се изля още през нощта. Улиците бяха празни, ние се сбогувахме с роднините си и обещахме да пишем от всички планети.
	Автолетът, без да бърза, се издигна над улицата и леко полетя на запад, към космодрума. Предадох управлението на Алиса, извадих дългите списъци, хиляди пъти поправяни и задрасквани, и започнах да ги изучавам, защото капитан Полосков ми се закле, че ако не изхвърлим най-малко три тона товари, никога няма да можем да се откъснем от Земята.
	Не забелязах кога сме стигнали до космодрума. Алиса беше съсредоточена и сякаш непрекъснато мислеше за нещо. Тя така се беше увлякла, че спусна автолета до чужд кораб, който товареше прасенца за Венера.
	При вида на спускащата се от небето машина прасенцата се разбягаха на всички страни, придружаващите ги роботи се хвърлиха да ги ловят, а началникът на товаренето ме наруга, че съм доверил кацането на малко дете.
	— Тя не е толкова малка — отговорих на началника. — Завършила е втори клас.
	— Толкова по-зле — каза началникът, като притискаше до гърдите си току-що хванатото прасенце. — Сега до довечера няма да ги съберем!
	Погледнах с укор към Алиса, поех управлението и прехвърлих машината до белия „Пегас“. В дните на своята корабна младост „Пегас“ беше скоростен пощенски кораб. По-късно, когато се появиха по-бързи и по-вместителни кораби, го преустроиха за експедиции. Той имаше големи трюмове и вече беше служил и на геолозите, и на археолозите, а сега служеше и на зоологическата градина. Полосков ни чакаше и още не бяхме успели да го поздравим, когато попита:
	— Измислихте ли как да намалим три тона?
	— Измислих нещичко — отвърнах аз.
	— Казвай!
	В този момент към нас се приближи скромна бабичка със син шал и попита:
	— Няма ли да вземете малко колетче за сина ми на Алдебаран?
	— Ето — махна с ръка Полосков, — само това ни липсваше!
	— Съвсем малко — каза бабата. — Двеста грама, не повече. Представяте ли си какво ще му бъде, като не получи никакъв подарък за рождения си ден?
	Не можехме да си представим.
	— Какво има в колетчето? — попита деликатният Полосков, предавайки се на милостта на победителката.
	— Нищо особено. Тортичка. Коля толкова обича тортички! И стереолентичка, на която е запечатано как неговото синче, моето внуче, се учи да ходи.
	— Давайте — каза мрачно Полосков.
	Огледах се за Алиса. Беше изчезнала някъде. Слънцето се издигаше над космодрума и дългата сянка на „Пегас“ достигаше зданието на космогарата.
	— Слушай — казах на Полосков, — част от товара ще изпратим на Луната с рейсовия кораб. А от Луната ще бъде по-леко да стартираме.
	— И аз мислих за това — съгласи се Полосков. — За всеки случай ще свалим четири тона, за да имаме запас.
	— Къде да предам колетчето? — попита бабата.
	— Роботът на входа ще го приеме — отговори Полосков и ние с него започнахме да отбелязваме какво ще разтоварим до Луната.
	С крайчеца на окото си поглеждах къде е Алиса и затова обърнах внимание на бабата с колетчето. Тя стоеше в сянката на кораба и тихо спореше с робота-товарач. Зад бабичката се издигаше много претоварена количка.
	— Полосков — казах аз, — обърни внимание.
	— О-о-о — изстена смелият капитан. — Това няма да го преживея.
	С тигров скок той се озова при бабичката.
	— Какво е това?! — с гръмовен глас попита той.
	— Колетчето — каза бабата плахо.
	— Тортичката?
	— Тортичката — Бабата вече се беше съвзела от уплахата.
	— Толкова голяма?
	— Извинете, капитане — каза бабата строго, — вие да не искате моят син да яде сам изпратената от мен тортичка, без да я раздели със своите сто и тридесетима другари? Това ли искате?
	— Аз вече нищо не искам! — каза измъчено Полосков. — Аз си оставам в къщи и няма да летя никъде. Ясно ли е. Никъде няма да летя!
	Боят с бабичката продължи половин час и завърши с победа за Полосков. През това време аз влязох в кораба и наредих на роботите да свалят от борда портокалите и гарнитурата от орехово дърво.
	Срещнах Алиса в най-отдалечения коридор на трюма и много се учудих на срещата.
	— Какво правиш тук? — попитах аз.
	Алиса скри зад гърба си връзка гевречета и отговори:
	— Запознавам се с кораба.
	— Върви в каютата — казах аз и побързах по-нататък.
	Най-после към дванадесет часа завършихме товаренето. Всичко беше готово. Заедно с Полосков още веднъж проверихме тежестта на товара — получаваше се резерв от двеста килограма, така че можехме спокойно да излитаме в космоса.
	Полосков извика по вътрешната уредба механика Зелени. Механикът седеше до пулта за управление, решеше рижата си брада. Полосков се наклони до самия екран на видеофона и попита:
	— Можем ли да стартираме?
	— Всеки момент — отвърна Зелени, — макар че не ми харесва времето.
	— Диспечерите — каза Полосков в микрофона. — „Пегас“ моли разрешение за излитане.
	— Една минута — отвърна диспечерът. — Нямате ли свободни места?
	— Нито едно — твърдо каза Полосков. — Ние не взимаме пътници.
	— Поне пет души вземете? — помоли Диспечерът.
	— Защо? Нямате ли пътнически кораби?
	— Всички са претоварени.
	— Защо?
	— Нима не знаете? Днес на Луната ще се състои футболен мач за купата на Галактическия сектор между отборите на Земята и планетата Фикс.
	— А защо на Луната? — учуди се Полосков, който не се интересуваше от футбол и въобще през дните на подготовката за полета беше изостанал от действителността.
	— Наивен човек! — каза диспечерът. — Как ще играят фиксианците при земната тежест? На тях и на Луната няма да им е леко.
	— Значи ще ги победим — попита Полосков.
	— Съмнявам се — отвърна диспечерът. — Те са подмамили трима защитници от Марс и Сичон Браун.
	— Де да имах вашите грижи! — въздъхна Полосков. — Кога ще разрешите излитането?
	— И все пак ние ще победим — намеси се в разговора Алиса, която незабелязано се беше появила на мостика.
	— Правилно, момиченце — зарадва се диспечерът. — Може би все пак ще вземете запалянковците? За да изпратим всички желаещи, ми трябват осем кораба. Не мога да си представя какво ще правя. А пристигат още заявки.
	— Не — отряза Полосков.
	— Е, ваша работа. Пускайте двигателите.
	Полосков включи машинното отделение.
	— Зелени — каза той, — включвай планетарните. Само полека. Да проверим няма ли претоварване.
	— Откъде ще дойде това претоварване? — възмутих се аз. — Нали изчислихме.
	Корабът леко потрепери, набирайки мощност.
	— Пет-четири-три-две-едно — пуск! — преброи капитанът.
	Корабът трепна и остана на мястото си.
	— Какво става? — попита Полосков.
	— Какво става при вас? — попита диспечерът, който наблюдаваше старта ни.
	— Не излита — каза Зелени. — Нали ви казах, че нищо добро няма да излезе от това.
	Алиса седеше, вързана за креслото, и не гледаше към мен.
	— Да опитаме още веднъж — реши Полосков.
	— Няма защо да опитваме — възрази Зелени. — Имаме значително претоварване. Нали приборите са пред очите ми.
	Полосков опита още веднъж да вдигне „Пегас“, но корабът стоеше на земята като закован. Тогава той предположи:
	— Имаме грешка в изчисленията.
	— Не, проверявахме ги на изчислителната машина — отговорих аз. — Имаме резерв от двеста килограма.
	— Тогава какво става?
	— Ще се наложи да изхвърлим част от товара. Не можем повече да губим време. От кой трюм да започнем?
	— От първи — предложих аз. — Там са колетите. Ще ги почакаме на Луната.
	— Само не от първи — изведнъж се намеси Алиса.
	— Добре — отговорих аз машинално. — Тогава да започнем от трети — там са клетките и мрежите.
	— Само не от трети — каза Алиса.
	— Това пък какво е? — попита строго Полосков.
	И в този момент диспечерът отново се свърза с нас.
	— „Пегас“ — каза той, — постъпило е оплакване от вас.
	— Какво оплакване?
	— Включвам бюро справки.
	На екрана се появи чакалнята. До бюро справки се тълпяха хора. Сред тях видях няколко познати лица. Откъде ги познавах?
	Жената, която стоеше най-близо до бюрото, каза, гледайки към мен:
	— Срамота е! Може ли така през пръсти да се гледа на всички лудории!
	— Какви лудории? — учудих се аз.
	— Казах на Альоша, че няма да лети на Луната, защото има пет тройки за срока.
	— И аз бях забранила на Льова да лети на този мач — поддържа я друга жена. — Може да го гледа и по телевизията.
	— Аха — проточих аз. Най-после познах хората, които се бяха събрали при справочното бюро — това бяха родителите на децата от Алисиния клас.
	— Всичко е ясно — каза Полосков. — Много гратисчии ли имаме на борда?
	— Аз не предполагах, че сме претоварени — каза Алиса. — Та как може децата да пропуснат мача на века! Какво излиза — аз ще го гледам, а те не?
	— Много гратисчии ли имаме? — повтори Полосков със стоманен глас.
	— Нашият клас и двата съседни — каза тихо Алиса. — Докато татко нощес спа, ние се събрахме на космодрума и влязохме в кораба.
	— Никъде няма да летиш! — казах аз. — Ние не можем да вземем в експедицията безотговорни хора.
	— Татко, аз няма вече! — замоли се Алиса. — Разбери, имам много силно развито чувство за дълг.
	— Ние можехме да паднем заради твоето чувство за дълг! — отговори Полосков.
	Иначе той всичко прощава на Алиса, но този път се разсърди много.
	— Върви да измъкваме гратисчиите — добави той. — Ако успеем да свършим за половин час, оставаш на кораба. Ако не успеем — излитаме без тебе.
	Последният гратисчия измъкнахме от трюма на двадесет и третата минута. След още шест минути, много огорчени и печални, те стояха пред кораба и от зданието на космодрума към тях тичаха майки, татковци и баби.
	Общо гратисчиите на „Пегас“ бяха четиридесет и трима. Досега не разбирам как е успяла Алиса да ги настани на борда, а ние да не забележим нито един от тях.
	— Добър път, Алиса! — извика отдолу Альоша Наумов, когато най-после се изкачихме до люка. — Викай и заради нас! И се връщай по-скоро!
	— Физкулт-ура! — отговори му Алиса. — Лошо стана, татко — обърна се тя към мен, след като излетяхме и взехме курс към Луната.
	— Лошо — съгласих се аз. — Срамувам се заради тебе.
	— Аз не за това — каза Алиса. — Трети „Б“ в пълен състав още през нощта излетя с товарен кораб в чували за картофи. Те ще бъдат на стадиона, а нашите втори класове — няма. Не оправдах доверието на другарите.
	— А къде са картофите от чувалите? — учудено попита Полосков.
	— Не зная — каза Алиса. Помисли и добави: — С какви очи ще гледам на стадиона трети „Б“? Просто ужас!


>	Глава 3
>	Ти чувал ли си за Тримата капитани

	Когато „Пегас“ кацна на лунния космодрум, попитах спътниците си:
	— Кой какви планове има? Излитаме утре в шест нула-нула.
	Капитан Полосков каза, че ще остане на кораба, за да го подготви за полет.
	Механикът Зелени поиска разрешение да отиде на мач.
	Алиса също каза, че ще отиде на мач, макар и без удоволствие.
	— Защо? — попитах аз.
	— Забрави ли вече? На стадиона ще бъде целият трети „Б“, а от вторите класове само аз. Ти си виновен за всичко.
	— Аз?
	— А кой свали децата от „Пегас“?
	— Но ние не можехме да излетим! И какво щяха да кажат родителите им за мен? Ако се случи нещо?
	— Къде? — възмути се Алиса. — В Слънчевата система ли? В края на двадесет и първи век?
	Когато Алиса и Зелени тръгнаха, реших за последен път да изпия една чашка кафе в истински ресторант и отидох в „Луноход“.
	Грамадната зала на ресторанта беше почти пълна. Спрях недалеч от входа, търсейки място, и чух познат гръмовен глас:
	— Кого виждам!
	На една отдалечена маса седеше моят отдавнашен приятел Гръмозека. Не бях го виждал пет години, но нито за минута не бях го забравил. Някога бяхме много близки и нашето познанство започна с това, че аз успях да спася Гръмозека в джунглата на Евридика. Той беше изостанал от археологическата експедиция, загубил се в гората и едва не попаднал в зъбите на Малкото драконче — злобна твар, дълга шестнадесет метра.
	Като ме видя, Гръмозека свали на пода свитите си за по-голямо удобство пипала, разтвори половинметровата си уста в очарователна усмивка, дружески протегна към мен острите си нокти и набирайки скорост, се хвърли насреща ми.
	Някакъв турист, който никога преди не беше виждал обитателите на планетата Чумароз, изпищя и припадна. Но Гръмозека не му се разсърди. Той здраво ме прегърна с пипалата и ме притисна до острите пластинки на гърдите си.
	— Приятелю! — ревеше той като лъв. — Откога не сме се виждали! Вече се канех да дойда на гости в Москва и изведнъж — не повярвах на очите си… Откъде се взе?
	— Заминаваме в експедиция — казах аз. — На свободно търсене из Галактиката.
	— Това е прекрасно! — възкликна Гръмозека. — Щастлив съм, че си успял да преодолееш машинациите на зложелателите и да тръгнеш в експедиция.
	— Но аз нямам зложелатели.
	— А-а, няма да ме излъжеш — закани ми се Гръмозека, като размахваше под носа ми острия си извит нокът.
	Не му възразих, защото знаех колко е мнителен.
	— Седни — заповяда ми Гръмозека. — Робот, бутилка грузинско вино за моя най-добър приятел и три литра валериан за мене лично.
	— Слушам — отговори роботът-сервитьор и се затъркаля към кухнята да изпълни поръчката.
	— Как е животът? — разпитваше ме Гръмозека. — Как е жена ти? Дъщеря ти?
	— Ученичка е — казах аз. — Завърши втори клас.
	— Великолепно! — възкликна Гръмозека. — Колко бързо минава времето…
	Моят приятел беше посетен от някаква печална мисъл и тъй като беше много впечатлителна натура, Гръмозека оглушително изстена и димящи, лютиви сълзи се затъркаляха от осемте му очи.
	— Какво ти е? — разтревожих се аз.
	— Помисли си само колко бързо минава времето! — произнесе Гръмозека през сълзи. — Децата растат, а ние с тебе стареем.
	Той така се разчувствува, че от ноздрите му излязоха четири струи лютив жълт дим, който изпълни ресторанта, но веднага се съвзе и обяви:
	— Моля да ме извините, благородни посетители на ресторанта, ще се постарая да не ви причинявам повече неприятности.
	Димът се стелеше между масите, хората кашляха и някои даже излязоха от залата.
	— Да си вървим и ние — предложих, задушавайки се, — иначе ще направиш още нещо.
	— Прав си — покорно се съгласи Гръмозека.
	Излязохме в хола, където Гръмозека зае цял диван, а аз се свих до него на един стол. Роботът ни донесе виното и валериана, чаша за мен и еднолитров буркан за чумарозеца.
	— Ти къде работиш сега? — попитах аз Гръмозека.
	— Ще разкопаваме мъртвия град на Колеида — отговори той. — Дойдох тук за инфрачервени детектори.
	— Интересен ли е градът на Колеида? — поинтересувах се.
	— Може и да е интересен — отговори предпазливо Гръмозека, който беше страшно суеверен. За да не го урочаса, той помаха четири пъти опашката си пред дясното око и каза шепнешком: — Баскури, барипарата.
	— Кога започвате? — попитах аз.
	— След две седмици стартираме от Меркурий. Там е временната ни база.
	— Странно и неподходящо място — отбелязах, — едната половина на планетата е като пещ, другата половина — ледена пустиня.
	— Нищо чудно — отговори Гръмозека и отново се протегна към валериана. — Миналата година там намерихме останки от кораба на Среднощните скитници. Добре поработихме. Ама аз какво все за себе си говоря! По-добре ми разкажи за твоя маршрут.
	— Зная го само приблизително — отговорих аз. — Отначало ще минем през няколко бази в съседство със Слънчевата система, а след това ще се отправим в свободно търсене. Имаме много време — три месеца, корабът е вместителен.
	— Няма ли да минеш през Евридика? — попита Гръмозека.
	— Не. В Московската зоологическа градина вече имаме Малко драконче, а за съжаление още никой не е успял да хване Голямото драконче.
	— Даже и да го хванеш — каза Гръмозека, — не можеш да го откараш с твоя кораб.
	Съгласих се, че не бих могъл да откарам Голямото драконче с „Пегас“. Дори само заради това, че неговият дневен порцион е четири тона месо и банани.
	Замълчахме. Приятно е да седиш със стар приятел и за никъде да не бързаш. Възрастна туристка с лилава перука, украсена с восъчни цветя, приближи към нас и стеснително подаде бележник.
	— Ще бъдете ли така добър — помоли тя — да ми дадете автограф за спомен от нашата случайна среща?
	— Защо не? — съгласи се Гръмозека, протягайки ноктестото си пипало към бележника. Бабката замижа ужасена и тънката й ръчичка затрепера.
	Гръмозека отвори бележника и на нова страница написа с едри букви:
	„На прекрасната млада землянка от нейния верен поклонник от мъгливата планета Чумароз. Луна. Ресторант «Луноход». 3 март 2074 година.“
	— Благодаря — прошепна бабичката и заотстъпва със ситни крачки.
	— Добре ли го написах? — попита ме Гръмозека. — Нали е трогателно?
	— Трогателно е — съгласих се аз. — Само че не съвсем точно.
	— Защо?
	— Това съвсем не е млада землянка, а възрастна жена. И изобщо по-рано землянки са наричали първобитните жилища, изкопани в земята.
	— О, какъв позор! — разстрои се Гръмозека. — Но тя имаше цветя по шапката си. Ей сега ще я догоня и ще напиша отново автографа.
	— По-добре недей, приятелю — спрях го аз. — Само ще я изплашиш.
	— Да, тежко е бремето на славата — въздъхна Гръмозека. — Но е приятно да съзнаваш, че най-големия археолог на Чумароз го познават даже на далечната земна Луна.
	Не исках да разубеждавам приятеля си. Подозирах, че бабичката никога в живота си не беше срещала нито един от космоархеолозите. Просто я бе поразил видът на моя приятел.
	— Слушай — каза Гръмозека, — осени ме една идея. Ще ти помогна.
	— Как?
	— Ти чувал ли си за планетата Тримата капитани?
	— Нещо съм чел, но не си спомням къде и какво.
	— Прекрасно.
	Гръмозека се наведе към мен, сложи на рамото ми тежкото си горещо пипало, поглади блестящите пластинки на кръглия си като малък въздушен балон корем и започна:
	— В сектор 19–4 се намира необитаема планета. По-рано тя нямаше даже име — само цифров код. Сега космонавтите я наричат Тримата капитани. Защо? Там на едно равно каменно плато се извисяват три статуи. Поставени са в чест на трима космически капитани. Те са велики изследователи и смели хора. Единият от тях е родом от Земята, вторият — от Марс, а третият капитан е роден на Фикс. Ръка за ръка тези капитани минаваха през съзвездия, кацаха на планети, на които бе невъзможно да се кацне, спасяваха цели светове, заплашени от опасност. Те първи преодоляха джунглата на Евридика и един от тях застреля Голямото драконче. Те намериха и унищожиха гнездото на космическите пирати, макар пиратите да бяха десет пъти повече на брой. Те кацнаха в метановата атмосфера на Голгота и намериха там философския камък, загубен от конвоя на Курсак. Те взривиха отровния вулкан, който заплашваше с гибел населението на цяла планета. За техните подвизи може да се говори две седмици без спиране…
	— Сега вече си спомних — прекъснах аз Гръмозека. — Разбира се, че съм чувал за тримата капитани.
	— Така е — промърмори Гръмозека и изпи чаша валериан. — Бързо забравяме героите. Срамота! — Гръмозека с укор поклати меката си глава и продължи: — Преди няколко години пътищата на капитаните се разделиха. Първия капитан се запали от проекта „Венера“.
	— Да, да, зная — казах аз. — Значи той е един от тези, които изменят орбитата й?
	— Да, Първия капитан винаги е обичал грандиозните планове. И когато разбра, че е взето решение да се премести Венера по-далеч от Слънцето и да се измени периодът на въртенето й, за да могат хората да я заселят, веднага предложи услугите си на проекта. И това е много хубаво, защото учените решиха да превърнат Венера в грамаден космически кораб, а няма човек в Галактиката, който да разбира от космическа техника повече от Първия капитан.
	— А другите капитани? — попитах аз.
	— Казват, че Втория е загинал неизвестно къде и неизвестно кога. Третия капитан е излетял за съседната галактика и ще се върне след няколко години. Та искам да кажа, че капитаните сигурно са срещали много редки, чудесни зверове и птици. Сигурно са останали някакви техни записки, дневници.
	— А къде са те?
	— Дневниците се съхраняват на планетата Тримата капитани. Недалеч от паметниците, издигнати от благородните съвременници със средства, събрани доброволно от жителите на осемдесет планети, има лаборатория и мемориален център. Там постоянно живее доктор Верховцев. Той знае за тримата капитани най-много от всички в Галактиката. Ако минеш оттам, няма да съжаляваш.
	— Благодаря ти, Гръмозека — казах аз. — Не ти ли стига вече валерианът? Ти самият ми се оплакваше, че вреди на сърцето.
	— Какво да се прави! — плесна с пипала моят приятел. — Нали имам три сърца. На едно от тях валерианът влияе пагубно. Но аз все не мога да разбера на кое точно.
	Още цял час си спомняхме за стари познати и приключения, които бяхме преживели заедно. Изведнъж вратата на хола се отвори и се появи тълпа хора и чуждопланетници. Те носеха на ръце футболистите от сборния отбор на Земята. Свиреше музика, разнасяха се весели викове.
	От тълпата изскочи Алиса.
	— Видя ли! — извика Алиса, като ме зърна. — Варязите от Марс не помогнаха на фиксианците! Три на един. Сега ще се срещат на неутрален терен!
	— Какво стана с трети „Б“? — попитах аз ехидно.
	— Нямаше ги — каза Алиса, — иначе непременно щях да ги видя. Сигурно и трети „Б“ са го хванали и са го върнали обратно. В чувалите за картофи. Така им се пада.
	— Много си лоша, Алиса — казах аз.
	— Не! — оскърбено изрева Гръмозека. — Нямаш право да обиждаш така беззащитното момиченце! Няма да разреша да я обиждаш!
	Гръмозека хвана Алиса с пипалата си и я вдигна към тавана.
	— Не! — повтаряше той възмутено. — Твоята дъщеря е и моя дъщеря. Няма да позволя!
	— Но аз не съм ваша дъщеря — каза отгоре Алиса.
	За щастие, тя не се изплаши много.
	Много повече се стресна механикът Зелени. В този момент той влизаше в хола и изведнъж видя, че Алиса се мята в пипалата на грамадно чудовище. Мен Зелени даже не ме забеляза. Той се хвърли към Гръмозека, развявайки рижата си брада като знаме и с размах се вряза в кръглия корем на моя приятел.
	Гръмозека хвана Зелени със свободните си пипала и го качи на полилея. — След това внимателно пусна Алиса и ме попита:
	— Разгорещих ли се много?
	— Малко — отговори вместо мене Алиса. — Свалете Зелени на пода.
	— Да не се нахвърля върху археолози — отвърна Гръмозека. — Не искам да го сваля. Довиждане, ще се видим довечера. Сетих се, че до края на работния ден трябва да отида в базовия склад.
	И като намигна лукаво на Алиса, Гръмозека клатушкайки се тръгна към шлюза. По хола на вълни се разнасяше миризма на валериан.
	Свалихме Зелени от полилея с помощта на футболния отбор, а аз малко се разсърдих на Гръмозека, защото моят приятел, макар и да е талантлив учен и добър другар, е лошо възпитан и чувството му за хумор понякога приема странни форми.
	— Накъде ще летим? — попита Алиса, когато приближихме към кораба.
	— Най-напред — отвърнах аз — ще закараме товарите на Марс и на разузнавачите от Малък Арктур. А оттам — направо в сектор 19–4 към базата Тримата капитани.
	— Да живеят тримата капитани! — възкликна Алиса, макар че никога по-рано не беше чувала за тях.


>	Глава 4
>	Изчезват поповите лъжички

	Разузнавачите от Малък Арктур посрещнаха „Пегас“ много тържествено. Щом се спуснахме върху металната настилка на площадката за кацане, която се разклати под тежестта на кораба и в пукнатините между листовете пръсна ръждива гнила вода, те бързо се приближиха към нас на всъдеход. От него излязоха трима добри юнака в червени кафтани, облечени върху скафандрите. Последваха ги още трима космонавти в разкошни сарафани, също облечени върху скафандрите. Юнаците и момите носеха поднос с хляб и сол.
	Когато слязохме на мокрите метални ленти на космодрума, те сложиха върху шлемовете на скафандрите ни венци от местни кичести цветя.
	В тясната каюткомпания на базата на разузнавачите в наша чест беше приготвена тържествена вечеря. Гостиха ни с консервиран компот, консервирана патица и консервирани сандвичи. Механикът Зелени, който на „Пегас“ беше главен готвач, също не се посрами — поднесе на празничната маса истински ябълки, истински разбит каймак с истинско френско грозде и най-важното, истински черен хляб.
	Алиса беше най-важният гост. Всички разузнавачи бяха възрастни хора, чиито деца бяха останали в къщи — на Марс, на Земята, на Ганимед — и те много се бяха затъжили за истински деца. Алиса отговаряше на най-различни въпроси, често се стараеше да изглежда по-глупава, отколкото бе, а като се върнахме на кораба, ми се оплака:
	— На тях така им се искаше да бъда малко глупаче, че се постарах да не ги разочаровам.
	На следващия ден предадохме на разузнавачите всички товари и колети, но за съжаление се оказа, че не могат да ни поканят на лов за местни зверове, защото е започнал сезонът на бурите, всички реки и езера бяха излезли от бреговете си и да се пътешествува по планетата бе почти невъзможно.
	— Искате ли да ви хванем попова лъжичка? — попита началникът на базата.
	— Добре, поне попова лъжичка — съгласих се аз.
	Бях чувал за различните рептилии на Арктур, но попова лъжичка още не бях виждал.
	След около два часа разузнавачите донесоха голям аквариум — на дъното му дремеха еднометрови попови лъжички, които приличаха на гигантски саламандри. После ни дадоха и един сандък с водорасли.
	— Това е храната на първо време — казаха те. — Имайте предвид, че поповите лъжички са много лакоми и бързо растат.
	— Трябва ли да им приготвим по-голям аквариум? — попитах аз.
	— По-добре басейн — отговори началникът на разузнавачите.
	През това време другарите му домъкнаха още един сандък с храна.
	— Колко бързо растат? — попитах аз.
	— Доста бързо. Не мога да кажа по-точно — отговори началникът на разузнавачите. — При нас не ги отглеждаме затворени.
	Той загадъчно се усмихна и заговори за друго.
	Попитах началника на разузнавачите:
	— Вие били ли сте на планетата Тримата капитани?
	— Не — отвърна той. — Но понякога при нас се отбива доктор Верховцев. Точно преди месец беше тук. И трябва да ви кажа, че е голям чудак.
	— Защо?
	— Потрябвали му чертежите на кораба „Синята чайка“.
	— Извинете, но какво странно има в това?
	— Става дума за кораба на Втория капитан, който изчезна неизвестно къде преди четири години.
	— А защо му е на Верховцев този кораб?
	— Там е работата — защо му е? Попитах го и се оказа, че пишел книга за подвизите на тримата капитани, документален роман, но не можел да продължи работата си, ако не знае как е устроен корабът.
	— А този кораб по-особен ли е?
	Началникът на базата снизходително се усмихна.
	— Личи си, че не сте запознат с тези неща — каза той. — Корабите на тримата капитани бяха направени по специална поръчка, а след това преустроени от самите капитани — те бяха големи майстори. Корабите бяха изключителни! Приспособени за всякакви изненади. Единият от тях, „Еверест“, който принадлежеше на Първия капитан, сега се намира в Парижкия космически музей.
	— Тогава защо Верховцев не е изпратил запитване до Парижкия космически музей? — учудих се аз.
	— И трите кораба бяха различни! — възкликна началникът на разузнавачите. — Капитаните бяха хора с характер и никога не правеха нещо по два пъти.
	— Е, добре — казах аз, — ние ще отидем при Верховцев. Моля ви, дайте ни координатите на неговата база.
	— С удоволствие — отговори началникът на разузнавачите. — Поздравете го от нас. И не забравяйте да прехвърлите поповите лъжички в басейна.
	Ние се сбогувахме с гостоприемните разузнавачи и излетяхме.
	Преди да си легна, реших да разгледам поповите лъжички. Оказа се, че приликата им със саламандрите е само външна. Те бяха покрити с твърди блестящи люспи, имаха големи печални очи с дълги мигли, късите им опашки се раздвояваха и завършваха с гъсти остри четки.
	Отложих преместването на поповите лъжички в басейна за сутринта — нищо няма да им се случи, ако останат една нощ в аквариума. Хвърлих им два наръча водорасли и загасих лампата в трюма. Началото беше положено — първите животни за зоологическата градина вече бяха на борда на „Пегас“.
	На сутринта ме събуди Алиса.
	— Татко — каза тя, — ставай!
	— Какво се е случило?
	Погледнах часовника. Беше едва седем часът сутринта корабно време.
	— Защо си станала толкова рано?
	— Исках да видя поповите лъжички. Още никой на Земята не ги е виждал.
	— Е, и какво? Трябва ли заради това да будиш стария си баща? По-добре да беше включила робота. Докато приготви закуската, ние спокойно щяхме да станем…
	— Чакай, татко, стига с твойта закуска! — невъзпитано ме прекъсна Алиса. — Казвам ти, стани и виж поповите лъжички.
	Нещо в гласа й ме накара да се разтревожа.
	Скочих от леглото и без да се обличам, затичах към трюма, където беше аквариумът. Зрелището, което видях, бе потресаващо.
	Поповите лъжички, макар това да изглеждаше невероятно, за една нощ бяха пораснали повече от два пъти и вече не се побираха в аквариума. Опашките им излизаха навън и висяха почти до самия под.
	— Не може да бъде! — възкликнах аз. — Веднага трябва да приготвим басейна.
	Изтичах при механика Зелени и го събудих.
	— Помогни ми, поповите лъжички така са пораснали, че няма да мога да ги вдигна сам.
	— Аз предупредих — каза Зелени. — И това няма да е всичко. Защо приех да работя в тази подвижна зоологическа градина! Защо?
	— Не зная — казах аз. — Да вървим.
	Зелени облече халата си и мърморейки тръгна към трюма. Като видя поповите лъжички, хвана се за брадата и изстена:
	— До утре ще изпълнят целия кораб!
	Добре, че басейнът предварително беше напълнен с вода. С помощта на Зелени преместих поповите лъжички. Оказа се, че никак не бяха тежки, но упорито се дърпаха и се изплъзваха от ръцете ни, така че когато пуснахме в басейна и третата, последната попова лъжичка, бяхме се запъхтели и изпотили.
	Басейнът на „Пегас“ е малък — четири на три метра, с дълбочина два метра, — но на поповите лъжички им беше добре вътре. Те започнаха да се въртят из него, търсеха храна. Не беше чудно, че бяха изгладнели — тези същества изглежда искаха да поставят рекорд на Галактиката по скорост на растене.
	Докато хранех поповите лъжички — за това отиде половината от единия сандък с водорасли, — в трюма се появи Полосков. Той вече беше измит, избръснат и облечен.
	— Алиса казва, че поповите ти лъжички са пораснали — подхвърли той, като се усмихваше.
	— Не, нищо особено — отвърнах, като си давах вид, че такива чудеса не ми се случват за първи път.
	Полосков погледна в басейна и ахна.
	— Крокодили! — каза той. — Истински крокодили! Те могат да глътнат човек.
	— Не се страхувай — успокоих го, — те са тревоядни. Иначе разузнавачите биха ни предупредили.
	Поповите лъжички плуваха на повърхността на водата и подаваха навън гладните си муцуни.
	— Пак искат да ядат — каза Зелени. — Скоро ще се заемат и с нас.
	Към обяд поповите лъжички достигнаха два и половина метра дължина и изядоха първия сандък с водорасли.
	— Можеха да ни предупредят — мърмореше Зелени, имайки предвид разузнавачите. — Знаели са и са си мислели: нека специалистите да се поизмъчат малко.
	— Не може да бъде! — възмути се Алиса, на която при раздялата разузнавачите подариха изрязан от дърво модел на всъдеход, фигури за шах от костите на изкопаем паралелепипед, нож за разрязване на хартия, направен от кората на стъклено дърво, и още много други интересни неща, които те сами бяха измайсторили през дългите вечери.
	— Ще видим — философски отбеляза Зелени и отиде да проверява двигателите.
	До вечерта дължината на поповите лъжички достигна три и половина метра. Вече им беше трудно да плуват в басейна и се поклащаха на дъното, изплувайки само за да хапнат водорасли.
	Легнах да спя с лошите предчувствия, че няма да успея да докарам поповите лъжички до зоологическата градина. С първите животни ударих на камък. Понякога космосът предлага такива загадки, които не са по силите на обикновения земен биолог.
	Станах преди всички. На пръсти минах по коридора, спомняйки си кошмарите, които ме измъчваха през нощта. Сънувах, че поповите лъжички са станали по-дълги от „Пегас“, излезли са навън, летят до нас в космоса и се опитват да глътнат кораба ни.
	Отворих вратата на трюма и секунда постоях на прага, оглеждайки се дали от някой ъгъл няма да изпълзи попова лъжичка.
	Но в трюма беше тихо. Водата в басейна беше неподвижна. Приближих си. Сенките на поповите лъжички, дълги не повече от четири метра, тъмнееха на дъното. Олекна ми на сърцето. Взех четката за миене на пода и я разклатих във водата. Защо поповите лъжички не се движат?
	Четката се допря до едната от поповите лъжички и тя леко отплува настрани, като притисна другите до отсрещната стена на басейна. Те дори не се помръднаха.
	„Умрели са — разбрах аз. — От глад.“
	— Татко, какво? — попита Алиса.
	Обърнах се. Тя стоеше боса на студения пластмасов под и вместо отговор, аз наредих:
	— Веднага обуй нещо, ще изстинеш.
	В този момент вратата се отвори и влезе Полосков. Зад гърба му се виждаше огнената брада на Зелени.
	— Какво става? — в хор попитаха те.
	Алиса изтича да си обуе обувки, а аз, без да отговарям на приятелите си, се опитах да размърдам неподвижната попова лъжичка. Тялото й леко плуваше по басейна, сякаш беше празно. Очите й бяха затворени.
	— Умрели са — печално каза Зелени. — А ние така се старахме, мъкнахме ги вчера! Ама аз ви предупреждавах!
	Обърнах поповата лъжичка с четката. Това не беше трудно да се направи. Петнистият й корем беше разрязан по дължина. В басейна плуваха само кожите на чудовищата, които бяха запазили формата на телата, защото твърдите люспи, които ги покриваха, не позволяваха на кожата да се свие.
	— Охо! — възкликна Зелени, като се оглеждаше. — Те са се излюпили.
	— Кои? — попита Полосков.
	— Ако знаех…
	— Слушай, професор Селезньов — официално се обърна към мен капитан Полосков, — съдейки по всичко, подозирам, че на моя кораб се намират неизвестни чудовища, които са се крили в така наречените попови лъжички. Къде са те?
	Аз преобърнах с четката и останалите попови лъжички. Те също бяха празни.
	— Не зная — честно си признах.
	— А когато дойде тук, вратата затворена ли беше, или отворена?
	Всичко в главата ми се беше объркало и аз отговорих:
	— Не помня, Полосков. Може би затворена.
	— Ама работа! — въздъхна Полосков и забърза към изхода.
	— Къде отиваш? — попита Зелени.
	— Да претърся кораба — каза Полосков. — Съветвам и тебе да прегледаш машинното отделение. Но се въоръжи с нещо. Не е известно какво се е излюпило от поповите лъжички. Може да са дракони.
	Те излязоха, а след няколко минути Полосков се върна и ми донесе бластер.
	— Всичко се случва — каза той. — Аз бих затворил Алиса в каютата.
	— Само това липсваше! — възмути се Алиса. — Аз си имам теория.
	— Никакви теории — прекъснах я аз. — Да вървим в каютата.
	Алиса се съпротивляваше като дива котка, но ние все пак я затворихме в каютата и започнахме претърсването на помещенията.
	Просто чудно, колко много трюмове, отсеки, коридори и други помещения има в един сравнително неголям експедиционен кораб! Ние тримата, прикривайки се един друг, загубихме три часа, докато огледаме целия „Пегас“.
	Никъде нямаше чудовища.
	— Какво пък — казах аз тогава, — хайде да закусим и след това да прегледаме кораба още веднъж. Нали все някъде трябва да са се дянали.
	— Аз също искам да закуся — каза Алиса, която чуваше разговора ни по вътрешния телефон. — Пуснете ме от затвора.
	Пуснахме Алиса и под конвой я заведохме в каюткомпанията.
	Преди да започнем закуската заключихме вратата и сложихме бластерите до нас на масата.
	— Чудеса! — каза Полосков, захващайки се със закуската. — Къде са се скрили? Да не би да са в реактора? Или са излезли навън?
	— Зловещи чудеса — измърмори Зелени. — Чудесата не са ми по вкуса. Още от самото начало тези попови лъжички не ми харесаха. Подай ми кафето.
	— Страхувам се, че никога няма да разрешим тази загадка — въздъхна Полосков.
	Кимнах, съгласявайки се с него.
	— Не, ще я разрешим — намеси се Алиса.
	— Ти мълчи.
	— Не мога да мълча. Ако искате, ще ги намеря.
	Полосков се засмя и се смя дълго и от сърце.
	— Трима големи мъже ги търсиха три часа, а ти искаш сама да ги намериш.
	— Така е по-лесно — отвърна Алиса. — Да се хванем на бас, че ще ги намеря?
	— Разбира се, че ще се хванем — смееше се Полосков. — На какво?
	— На желание — предложи Алиса.
	— Съгласен съм.
	— Само че ще ги търся сама.
	— Нищо подобно — възразих аз. — Никъде няма да ходиш сама. Ти какво, забрави ли, че на кораба може би има неизвестни чудовища?
	Бях сърдит на разузнавачите за техните опасни шеги. Сърдех се и на себе си, че си легнах да спя и изпуснах момента, когато обвивките на поповите лъжички са се изпразнили. Сърдех се на Алиса и на Полосков, които се бяха хванали на този детски бас в такъв сериозен момент.
	— Да вървим — каза Алиса, ставайки от масата.
	— Първо си допий чая — наредих аз строго.
	Алиса допи чая си и уверено тръгна към трюма, където беше аквариумът. Ние вървяхме след нея, чувствувайки се като глупаци. И защо, пита се, я послушахме?
	Алиса бързо огледа помещението. Помоли Полосков да премести някакви сандъци от стената. Той с усмивка изпълни молбата й. След това Алиса се върна при басейна и го обиколи. Празните обвивки на поповите лъжички тъмнееха на дъното. По повърхността на водата плуваха недоядени водорасли.
	— Ето — каза Алиса, — хванете ги. Само внимателно — те скачат.
	Тогава видяхме, че върху водораслите едно до друго седят три жабчета. По-точно не съвсем жабчета, а три създания, които много приличаха на жабчета. Всяко от тях беше голямо колкото напръстник.
	Хванахме ги, сложихме ги в буркан и тогава аз, разкайвайки се за упоритостта си, попитах Алиса:
	— Слушай, дъще, как се сети?
	— Не за пръв път ме питаш, татко — отвърна тя, без да скрива гордостта си. — Цялата работа е в това, че всички вие сте възрастни умни хора. И както ти сам казваш, мислите логически. А аз не съм толкова умна и мисля както ми падне. Затова си помислих: щом това са попови лъжички, след тях трябва да се появят жаби. А жабчетата винаги са по-малки от поповите лъжички. Вие се разхождахте из кораба с пистолети в ръце и търсехте големи чудовища. И даже предварително се страхувахте от тях. А аз си седях заключена в каютата и си мислех, че сигурно не трябва да се гледа нагоре и да се търси нещо грамадно. Може би трябва да се погледне по ъглите и да се потърсят мъ-ъ-ъ-нички жабчета. И ги намерих.
	— Но защо са им на жабчетата такива големи обвивки? — учуди се Полосков.
	— Не съм мислила за това — призна Алиса. — Не се сетих да помисля. А ако бях помислила, никога нямаше да намерим жабчетата.
	— Ти какво ще кажеш, професоре? — обърна се Полосков към мене.
	— Какво да кажа? Трябва внимателно да се изследват обвивките на поповите лъжички. Сигурно те са нещо като фабрики, които преработват храна за жабчето в сложен концентрат… А може би на големите попови лъжички е по-лесно да се отбраняват от враговете си.
	— Полосков, да не забравиш за желанието! — строго каза Алиса.
	— Аз никога нищо не забравям — натъртено отвърна капитанът.


>	Глава 5
>	Съветите на доктор Верховцев

	Още докато бяхме на път, изпратихме радиограма на доктор Верховцев: „Пристигаме в петък. Посрещайте“. Верховцев веднага ни отвърна, че с радост ще ни посрещне и със своя космокатер ще ни прекара през опасния астероиден пояс, който обгражда планетата Тримата капитани.
	В определеното време ние намалихме скоростта пред астероидния пояс. Гъст рой каменни късове като облаци скриваше от нас повърхността на планетата. Кой знае защо, всички бяхме обзети от вълнение. Струваше ни се, че срещата с доктор Верховцев ще ни въведе във важни и интересни събития. Може би даже и приключения.
	Космокатерът на доктора се мярна сред астероидите като сребърна стрела. И ето го вече пред нас.
	— „Пегас“, чувате ли ме? — разнесе се в говорителите глух глас. — Следвайте ме.
	— Интересно, как изглежда? Сигурно му е скучно сам на планетата — каза Алиса, която беше при нас на мостика, седнала в малко, направено специално за нея амортизационно кресло.
	Никой не й отговори. Полосков управляваше кораба, аз изпълнявах функциите на щурман, а Зелени не беше на мостика — той остана в машинното отделение.
	„Пегас“ измени курса, заобиколи един ръбест астероид и веднага послушно се смъкна надолу.
	Под нас се разстилаше пустиня, тук-там изрязана от клисури и белязана от кратери. Сребърната стрела на катера летеше напред и ни показваше пътя.
	Ние забележимо се снижихме. Вече можеха да се различат скалите и пресъхналите реки. След това отпред се показа тъмнозеленото петно на оазиса. Над него се издигаше куполът на базата. Катерът на доктора направи завой и кацна на равната площадка. Ние последвахме примера му.
	Когато „Пегас“, леко поклащайки се, застана на амортизаторите си и Полосков каза „добре“, видях между зеления пояс на оазиса и нашия кораб три каменни статуи.
	На висок постамент стояха три каменни капитана. Даже отдалеч се виждаше, че двама от тях са хора. Третият беше трикрак тънък фикс.
	— Пристигнахме — каза Алиса. — Може ли да изляза?
	— Почакай — отвърнах аз. — Не знаем състава на атмосферата и температурата. Какъв скафандър се каниш да облечеш?
	— Никакъв — отвърна Алиса.
	Тя посочи към илюминатора.
	От сребърния космокатер излезе човек в най-обикновен сив костюм и сива смачкана шапка. Той вдигна ръка, подканяйки ни да излезем.
	Полосков включи външния говорител и попита:
	— Атмосферата годна ли е за дишане?
	Човекът с шапката бързо закима — елате, не се страхувайте.
	Той ни посрещна до трапа.
	— Добре дошли на базата — поздрави и се поклони. — Толкова рядко посрещам гости тук!
	Говореше малко старомодно, в унисон с костюма си.
	На вид беше около шестдесетгодишен. Нисък, слаб, приличен на добра бабичка. Лицето му беше изпъстрено с тънки бръчици, докторът през цялото време или присвиваше очи, или се смееше и когато от време на време лицето му се изглаждаше, бръчиците оставаха бели и широки. Доктор Верховцев имаше дълги и тънки пръсти. Ръкува се с нас.
	Тръгнахме след доктора към зелените дървета на оазиса.
	— Защо тук има кислородна атмосфера? — попитах аз. — Нали планетата е огромна пустиня.
	— Атмосферата е изкуствена — отговори докторът. — Направиха я, когато строиха монументите. След няколко години тук ще има голям музей, посветен на героите на космоса. Ще докарват в него излезлите от строя кораби и всякакви интересни неща от далечни планети.
	Докторът спря пред един каменен къс. На него бяха изсечени думи на космически език:
	„Тук ще бъде построен Главният музей на космоса“.
	— Виждате ли — каза Верховцев. — Музеят ще се строи от осемдесет различни планети. А засега като начало в центъра на планетата е монтиран мощен реактор, който отделя кислород от планинските пластове. Все още въздухът не е много добър, но до откриването на музея ще стане най-добрият в цялата Галактика.
	През това време бяхме стигнали до подножието на паметника.
	Той беше много голям, колкото двадесететажно здание. Спряхме и вдигнахме глави нагоре, разглеждахме тримата капитани.
	Първия капитан беше млад, широкоплещест и строен. Имаше леко чип нос и широки скули. Капитанът се усмихваше. На рамото му беше кацнала странна птица с два клюна и красива корона от каменни пера.
	Втория капитан беше по-висок. Имаше много широки гърди и тънки крака, като всички хора, родени и израсли на Марс. Лицето на Втория беше остро и сухо.
	Третия капитан, трикракият фиксианец, в тесен скафандър с шлем, свален на гърба, се опираше с ръка на едно клонче от каменен храст.
	— Те съвсем не са стари — каза Алиса.
	— Ти си права, момиченце — отвърна доктор Верховцев. — Те се прославиха още млади.
	Навлязохме в сянката на дърветата и по широка алея пристигнахме до базата. Тя се оказа огромно помещение, затрупано със сандъци, контейнери и апаратура.
	— Започнаха да изпращат експонатите за музея — сякаш се извиняваше докторът. — Вървете след мен към бърлогата ми.
	— Също като на „Пегас“ в началото на пътешествието ни! — възхити се Алиса.
	И наистина, пътешествието по базата до жилището на доктор Верховцев приличаше на придвижването по нашия кораб, когато беше претъпкан с колети, товари и различно оборудване.
	Спалнята и работният кабинет на отговорника на музея доктор Верховцев се оказа малък ъгъл между контейнерите, затрупан с книги и микрофилми, в който едва се поместваше легло, също затрупано с хартия и ленти.
	— Разполагайте се, чувствувайте се като у дома си — покани ни докторът.
	За всички нас, освен за домакина, беше напълно ясно, че няма къде да се разположим. Верховцев смъкна купчина хартии на пода. Листовете се разпръснаха и Алиса се зае да ги събира.
	— Роман ли пишете? — попита Полосков.
	— Защо роман? А, да, разбира се, животът на тримата капитани е по-интересен от всеки роман. Той е достоен да се опише като пример за бъдещите поколения. Но аз съм лишен от литературна дарба.
	Помислих си, че доктор Верховцев е прекалено скромен. Нали е ходил при разузнавачите да търси чертежите на кораба на единия от капитаните.
	— И така — каза докторът, — с какво мога да бъда полезен на моите скъпи гости?
	— Казаха ни — започнах аз, — че вие знаете всичко за тримата капитани.
	— Чак пък всичко! — Верховцев даже се изчерви от смущение. — Това е явно преувеличение.
	Той сложи шапката си върху купчина книги, тя все падаше, а докторът я хващаше и я слагаше пак там.
	— Капитаните — казах аз — са били на много неизвестни планети. Те са срещали интересни животни и птици. Казват, че са останали техни записки, дневници. А пък ние търсим по другите планети неизвестни животни. Не бихте ли ни помогнали?
	— А, ето каква била работата… — Верховцев се замисли. Шапката му се възползува от този момент, смъкна се надолу и изчезна под леглото. — Аз — въздъхна той, — ако знаех предварително…
	— Татко, може ли да подскажа на доктора? — попита Алиса.
	— Да, момиченце — обърна се към нея докторът.
	— На рамото на единия от каменните капитани е кацнала птица с два клюна и корона на главата. В зоологическата градина няма такава птица. Може би вие знаете нещо за нея?
	— Не — каза Верховцев. — Почти нищо не зная. А къде е шапката ми.
	— Под леглото — каза Алиса. — Сега ще я взема.
	— Не се безпокойте — спря я Верховцев и се мушна под леглото. Навън стърчаха само краката му. Той търсеше шапката си в тъмнината, шумеше с хартии и продължаваше да говори. — Дадоха на скулпторите последните фотографии на капитаните. От тях те избраха тези фотографии, които най-много им харесаха.
	— Може би са измислили тази птица? — попитах аз, като се наведох към леглото.
	— Не-не! — възкликна Верховцев и обувките му се раздвижиха. — Аз самият съм виждал тези снимки.
	— Известно ли е поне къде са правени?
	— Първия капитан никога не се разделяше с птицата — отвърна Верховцев, — но когато тръгна за Венера, я подари на Втория капитан. А Втория капитан, както ви е известно, изчезна безследно. Изчезна и птицата.
	— Значи, даже не се знае къде живее тя?
	Верховцев най-после излезе изпод леглото. Стискаше шапката си в ръка и видът му беше смутен.
	— Извинете — каза той, — аз се отвлякох.
	— Значи, не е известно къде живее тази птица?
	— Не-не — бързо отговори Верховцев.
	— Жалко — въздъхнах аз. — Неуспех. Вие с нищо не можете да ни помогнете. А ние толкова се надявахме…
	— Защо да не мога? — обиди се доктор Верховцев. — Аз също съм пътешествувал… Чакайте само да помисля.
	Докторът мисли около три минути, после каза:
	— Спомних си! На планетата Евридика живее Малкото драконче. Освен това, казват, има и Голямо драконче.
	— Зная — казах аз. — Голямо драконче е застрелял един от капитаните.
	— А вие откъде знаете? — попита Верховцев.
	— Зная. Разказа ми моят приятел, археологът Гръмозека.
	— Странно — произнесе Верховцев и наведе глава, разглеждайки ме, сякаш ме виждаше за пръв път. — Тогава ще си помисля още.
	Той мисли още една минута и ни съобщи за марсианската богомолка. Това беше даже смешно. Марсиански богомолки има не само във всички зоологически градини, а ги отглеждат дори и в къщи. Алиса например има една.
	Тогава Верховцев ни разказа за поповите лъжички, за мухокола от Фикс, за адските птици от планетата Трул и за други зверове, известни от книгата „Животните на нашата Галактика“
	— Не, тези животни не са ни нужни.
	— Извинете — каза Верховцев вежливо, — но аз цял живот съм се интересувал от разумните същества и някак не съм се сблъсквал с животни. Може ли да си помисля?
	Верховцев отново се замисли.
	— Къде съм бил? — попита се сам. — А — отговори си, — бил съм на Празната планета.
	— Къде?
	— На Празната планета. Тя не е далеч оттук, в съседната звездна система.
	— Но щом това е Празна планета, какви животни може да има там? — учуди се Алиса.
	— Това никой не може да каже. Разбирате ли, ние бяхме там в понеделник — цялото небе беше пълно с птици. А във вторник нямаше нито една птица — само вълци кръстосваха на глутници. И елени. А в сряда — нито едните, нито другите. Планетата опустя.
	— Но може би животните просто са се преместили някъде?
	— Не — каза Верховцев, — не е там работата. Ние имахме разузнавателен катер и от любопитство прелетяхме над цялата планета. Нито зверове, нито птици. Пустота. И не само ние се чудихме на това. Ще ви дам координатите.
	— Благодаря — казах аз. — Ако вие нищо повече не можете да си спомните, тогава покажете ни дневниците на капитаните. Те сигурно са срещали различни животни.
	— А кой ви е казал за дневниците? — попита докторът и наклони глава.
	— Нашият приятел, археологът Гръмозека — отвърнах аз.
	— Никога не съм чувал. Пък и защо са ви дневниците? Аз се сетих за склисите. За склисите от планетата Шешинера. Там ги има в огромни количества. Разказвали са ми.
	— И за това също ви благодаря — казах аз. На мен много ми се искаше да надзърна в дневниците на капитаните, а доктор Верховцев, кой знае защо, не искаше да ми ги покаже. С нещо бяхме предизвикали у него недоверие.
	— Моля.
	— А дневниците? — попита Алиса.
	— Ох, момиченце, защо са ви тези дневници? Впрочем, те не са тук. Те са на Фикс. Пазят се в архива. Да, да, в архива. — И доктор Верховцев изведнъж се оживи, сякаш беше измислил сполучлива лъжа.
	— Е, както искате — примири се Алиса.
	Докторът се смути, нахлупи измачканата си шапка на очите и тихо каза:
	— А вие можете да отидете и на пазара в Палапутра.
	— Непременно ще отидем там — казах аз. — Знаем за него.
	— Тогава ще ви изпратя — предложи докторът.
	Той стана и ни поведе между сандъците и контейнерите към изхода на базата. Вървеше бързо, сякаш се боеше, че ще размислим и няма да излетим.
	Върнахме се при паметниците. Спряхме пред тях.
	— А какво се е случило с Втория капитан? — попитах аз.
	— Нали знаете, че загина — отвърна Верховцев.
	— Казаха ни, че е изчезнал.
	Докторът сви слабите си раменца.
	— А къде можем да намерим Първия капитан? — не се предавах аз. — Той жив ли е?
	— Да, работи някъде в космоса.
	— По проекта „Венера“? Но там са няколко хиляди души.
	— Вие самите знаете как да го търсите. И повече нищо няма да разберете от мене.
	— Какво пък — казах аз тогава, — благодаря за посрещането. Наистина, ние си мислехме, че срещата ще бъде по-друга.
	— Аз също си мислех така — отговори Верховцев.
	— Може би като напишете романа, ще ни изпратите един екземпляр?
	— Аз не пиша романи! Не мога! Кой е измислил това?
	— Говоря за романа, заради който преди един месец сте посетили разузнавачите от Малък Арктур и сте ги питали за схемата на „Синята чайка“.
	— Какво? — Доктор Верховцев размаха ръце. — Каква „Синя чайка“? Какви разузнавачи? Не съм бил там от половин година!
	— Добре, добре — казах аз, като видях, че докторът съвсем се обърка. — Не искахме да ви обидим.
	— А така — промърмори Верховцев. — Ако прелитате оттук, заповядайте, винаги ще се радвам да ви видя. Особено това очарователно момиченце.
	Той протегна ръка да погали Алиса по главата, но тя направи крачка встрани и ръката на доктора увисна във въздуха.
	— Значи, няма да забравите — каза той, като спря до монумента на тримата капитани, — склисите от Шешинера и загадката на Празната планета.
	— Благодаря ви, докторе — отговорих аз, — няма да забравим.


>	Глава 6
>	Храстчетата

	Докторът дълго стоя на фона на огромните каменни капитани и маха с шапка. Златните лъчи на залязващите слънца го осветяваха и той също изглеждаше като статуя, но по-малка от другите.
	— Аа-а-а! — дочухме ние изведнъж далечен вик.
	Обърнахме се.
	Докторът тичаше към нас, затъвайки в пясъка.
	— За-бра-ави-их — крещеше той. — Съвсем забравих!
	Докторът дотича при нас и около две минути не можеше да си поеме дъх, все започваше едно и също изречение, но не му достигаше въздух да го завърши.
	— Хр… — казваше той. — До па…
	Алиса се опита да му помогне.
	— Хрътка ли? — попита тя.
	— Нее… Хр-храстчета. Аз… забравих да ви кажа за храстчетата.
	— Какви храстчета?
	— Стоях до самите храстчета, пък забравих да ви кажа за тях.
	Докторът посочи към паметника на Третия капитан. Даже оттук, отдалеч, се виждаше, че в краката на капитана скулпторът е направил кичест храст, старателно е изпилил от камък клоните и листата му.
	— Аз си мислех, че това е само за красота — каза Алиса.
	— Не, това е храстче! Никога ли не сте чували за храстчетата?
	— Никога.
	— Тогава слушайте. Само две минути… Когато Третия капитан бил на осмия спътник на Алдебаран, той се загубил в пустинята. Нито вода, нито храна — нищо. Но капитанът знаел, че ако не се върне в базата, корабът ще загине, защото всички членове на екипажа лежали поразени от космическа треска, а ваксина имало само в базата, в празната изоставена база в планината Сиера-Баракуда. А когато силите напуснали капитана и изгубил пътя сред пясъците, чул далечно пеене. Отначало му се сторило, че това е халюцинация. Но все пак събрал последните си сили и тръгнал по посока на звуците. След три часа допълзял до храстчетата. По тези места храстчетата растат край малки водоеми и преди пясъчна буря се трият едно в друго, издавайки мелодични звуци. Сякаш пеят. Така в планината Сиера-Баракуда храстчетата показали на капитана пътя към водата, дали му възможност да изчака страшната пясъчна буря и спасили живота на осем космонавта, които загивали от космическа треска. В чест на това събитие скулпторът е изобразил на паметника на Третия капитан храстче. Така че, мисля, струва си да надникнете на осмия спътник на Алдебаран в планината Сиера-Баракуда и да намерите храстчетата. Освен това Третия капитан казваше, че вечер по тях цъфват големи нежни светещи цветове.
	— Благодаря ви, докторе — казах аз. — Непременно ще се опитаме да намерим тези храстчета и да ги откараме на Земята.
	— А те могат ли да растат в саксии? — попита Алиса.
	— Сигурно — отвърна докторът. — Но, честно казано, никога не съм виждал храстчетата — те са много редки. Срещат се около извора в самия център на пустинята, обкръжаваща планината Сиера-Баракуда.
	Системата Алдебаран се простираше недалеч и ние решихме да намерим храстчетата и ако е възможно да чуем пеенето им.
	Нашият космокатер осемнадесет пъти прелетя над пустинята и едва на деветнадесетата обиколка в една дълбока падина видяхме зеленина. Разузнавателният катер се снижи над пясъчните хълмове и пред нашите очи се появиха храстчетата, обкръжили извора.
	Те не бяха високи, стигаха до кръста ми, имаха дълги, сребристи от долната си страна листа и доста къси, дебели корени, които лесно излизаха от пясъка. Ние внимателно изкопахме пет храста, като избирахме тези, по които имаше пъпки, напълнихме голям сандък с пясък и пренесохме трофеите си на „Пегас“.
	Още същия ден „Пегас“ стартира от пустинния спътник и пое курс по-нататък.
	Щом развихме необходимата скорост, започнах да подготвям камерата за снимки, защото се надявах, че на храстите скоро ще цъфнат светещите цветове, а Алиса си приготви хартия и бои, за да ги нарисува.
	И в този момент чухме благозвучно пеене.
	— Какво е това? — учуди се механикът Зелени. — Аз не съм пускал магнетофона. Кой го е пуснал? Защо не ми дават да си почина?
	— Нашите храсти пеят! — извика Алиса. — Пясъчна буря ли има?
	— Какво? — учуди се Зелени. — Откъде може да се вземе пясъчна буря в космоса?
	— Татко, да вървим при храстите — поиска Алиса. — Да видим.
	Алиса затича към трюма, а аз малко се забавих, докато заредя камерата.
	— Аз също ще дойда — каза механикът Зелени. — Никога не съм виждал пеещи храсти.
	Подозирах, че всъщност му се иска да погледне през илюминатора, защото се опасяваше, че може би наистина се задава пясъчна буря.
	Точно бях заредил вече камерата, когато чух вик. Познах гласа на Алиса.
	Хвърлих камерата в каюткомпанията и затичах надолу към трюма.
	— Татко! — викаше Алиса. — Виж!
	— Помощ! — крещеше механикът Зелени. — Те вървят!
	Още няколко крачки и стигнах трюма. На вратата се сблъсках с Алиса и Зелени. По-точно, сблъсках се със Зелени, който носеше Алиса на ръце. Изглеждаше много изплашен и брадата му се развяваше като от вятър.
	В рамката на вратата се показаха храстчетата. Наистина зрелището беше ужасно. Храстчетата бяха излезли от пълния с пясък сандък и пристъпвайки тежко на късите си, грозни корени, се приближаваха към нас. Вървяха в полукръг, поклащайки клони, пъпките им се бяха разтворили и сред листата горяха като зловещи очи розови цветове.
	— На оръжие! — извика Зелени и ми подаде Алиса.
	— Затворете вратата! — казах аз.
	Но беше късно. Докато се блъскахме, стараейки се да се разминем, първият от храстите прекрачи прага и се наложи да отстъпим в коридора.
	Едно след друго храстчетата последваха предводителя си.
	Като натискаше по пътя всички бутони за тревога, Зелени тичаше към мостика за оръжие, а аз хванах подпряната до стената метла и се опитах да прикрия Алиса. Тя очарована гледаше настъплението на храстчетата, както заек гледа смок.
	— Бягай! — извиках й аз. — Дълго не мога да ги задържа!
	С жилавите си, силни клони храстчетата обхванаха метлата и я дърпаха от ръцете ми. Аз отстъпвах.
	— Задръж ги, татко! — каза Алиса и избяга.
	„Добре — успях да помисля аз, — че поне Алиса е в безопасност.“ Моето положение продължаваше да бъде критично. Храстчетата се стараеха да ме заклещят в ъгъла, а аз вече не можех да действувам с метлата.
	— Защо му е на Зелени огнехвъргачка? — чух в говорителя гласа на капитан Полосков. — Какво се е случило?
	— Храстчетата ни нападнаха — отговорих аз. — Но не му давай огнехвъргачка. Ще се постарая да ги затворя в отсека. Щом отстъпя зад съединителната врата, ще ти се обадя и ти ще затвориш трюмния отсек.
	— Не те ли застрашава нещо? — попита Полосков.
	— Не, засега се държа — отговорих.
	И в този момент най-близкият до мен храст силно дръпна метлата и я изтегли от ръцете ми. Метлата отхвръкна в далечния край на коридора и храстите, сякаш ободрени от това, че съм обезоръжен, тръгнаха към мен в плътен строй.
	И в този момент чух бързи стъпки отзад.
	— Ти къде, Алиса! — извиках. — Веднага се връщай! Те са силни като лъвове! Но Алиса се провря под ръката ми и се хвърли към храстите.
	В ръката й имаше нещо голямо и блестящо. Аз се хвърлих след нея, загубих равновесие и паднах. Последното, което видях, беше Алиса, обкръжена от зловещите клони на оживелите храсти.
	— Полосков! — извиках аз. — На помощ!
	В същата секунда пеенето на храстите спря. Смени се с тихо ромолене и въздишка.
	Изправих се на крака и видях мирна картинка.
	Алиса стоеше в центъра на храстите и ги поливаше от една лейка. Храстчетата размахваха клони, стараейки се да не изпуснат нито капка вода и блажено въздишаха.
	След като върнахме храстите обратно в трюма, изхвърлихме счупената метла и изтрихме пода, попитах Алиса:
	— Как се сети?
	— Нищо особено, татко. Нали храстчетата са растения. Значи, трябва да се поливат. Като морковите. А ние ги изкопахме, посадихме ги в сандъка, а забравихме да ги полеем. Когато Зелени ме хвана и се стараеше да ме спаси, аз успях да си помисля: нали те в къщи живеят до самата вода. И Третия капитан по тяхното пеене е намерил вода. А те пеят, когато приближава пясъчна буря, която изсушава въздуха и засипва водата с пясък. Тогава те се тревожат, че няма да им стигне водата.
	— Защо не ми каза веднага?
	— А щеше ли да повярваш? Ти се биеше с тях като с тигри. Съвсем беше забравил, че са най-обикновени храстчета, които трябва да се поливат.
	— Чак пък най-обикновени! — промърмори механикът Зелени. — Тичат за вода по коридорите.
	Сега вече дойде моят ред като биолог да кажа последната дума.
	— По този начин храстите се борят за съществуване — казах аз. — В пустинята водата е малко, изворите пресъхват и за да останат живи, храстите трябва да бродят по пясъка и да търсят вода.
	Оттогава храстите мирно си живееха в сандъка с пясък. Само един от тях — най-малкият и най-палавият — често излизаше от сандъка и ни причакваше в коридора, шумеше с листата и тананикаше, изпросвайки си вода. Молех Алиса да не дава прекалено много вода на малкия — и така вече тече от корените му, — но тя го съжаляваше и до края на пътешествието му носеше вода в чаша. Поне да беше само това. Един път тя го поля с компот и оттогава храстчето изобщо не ни оставяше на мира. Крачеше по коридора, оставяйки след себе си мокри следи, и тъпо се буташе в краката на хората.
	Няма нито капка разум. Но страшно обича компот.


>	Глава 7
>	Загадката на Празната планета

	— Накъде по-напред? — попита Полосков.
	Той разглеждаше космическата карта. Върху нея беше нанесен курсът до Палапутра, където се намираше пазарът за животни. Но с пунктир беше отбелязан и курсът до Празната планета, за която ни разказа Верховцев.
	— На Палапутра винаги можем да отидем — отговорих аз. — А Празната планета не е обозначена в нито един космически справочник. Да рискуваме ли?
	— Но даже самият доктор Верховцев каза, че животните на нея са изчезнали. Може би те са измрели и ние само напразно ще си губим времето.
	— И горивото ни е малко — намеси се в разговора ни Зелени. — Все едно, ще се наложи в Палапутра да зареждаме. А на Празната планета къде да заредим? Така и ще си останем без гориво — има да чакаме, докато някой мине наблизо.
	Но ние нямахме намерение да слушаме Зелени. Той е песимист. Пък и бяхме сигурни, че горивото ще му стигне. Той просто искаше да се презастрахова.
	— Все пак — казах аз, — да надникнем на Празната планета. Това е загадка, а няма нищо по-интересно от разгадаването на загадки.
	И ние поехме курс към Празната планета.
	За съжаление след два дни се оказа, че доктор Верховцев ни е дал неточни координати. Ние вече трябваше да видим звездата, около която се върти тази планета, а пред нас се простираше пустота.
	Какво да правим? Решихме: ще летим още един ден и ако нищо не се измени, ще обърнем обратно.
	Решихме това вечерта, преди вечеря, а после Зелени отиде в радиокабината, за да изпрати радиограма на Земята, че при нас всичко е наред, полетът протича нормално. Аз тръгнах след Зелени.
	Обичам да слушам, когато включва радиостанцията, и космосът, такъв пустинен и необятен, оживява. Ние чуваме как разговарят далечни космически бази и планети, как се обаждат кораби и как автоматични маяци предават информация от ненаселени планети и астероиди за обстановката, за пътищата на метеоритните потоци и за пулсиращите звезди.
	Докато Зелени подготвяше радиограмата, аз въртях копчето на приемника. И изведнъж чух слаб женски глас:
	— Намирам се в сектора 16–2, зарегистрирах неизвестен метеоритен поток, летящ към системата Блук. След три денонощия този поток ще пресече пътническото трасе Блук–Фикс. Моля да съобщите на всички кораби.
	— Ние сме точно в този сектор — казах аз на Зелени.
	— Чух — отговори Зелени, който бе оставил радиограмата и записваше съобщението в бордовия журнал.
	— А щом този кораб е в нашия сектор, хайде да го попитаме за Празната планета — предложих на Зелени. — Може да сме се отклонили от курса.
	Зелени каза, че корабът е прекалено далеч от нас и няма да ни чуе, че радиостанцията ни сигурно ще откаже, че тази жена, която предупреждаваше за метеоритите, нищо не знае за планетата, защото тя не съществува. Зелени мърмореше, но през това време ръцете му въртяха копчето за настройка на радиостанцията и когато неизвестният кораб прие нашето повикване, той каза:
	— Говори корабът „Пегас“. Ние се намираме във вашия сектор и се насочваме към Празната планета, но не знаем дали правилно летим.
	— Сега ще проверя — отвърна женският глас. — Дайте ми точните си координати.
	Включихме връзката с мостика и Полосков ни съобщи координатите. Предадохме ги по назначение.
	— Всичко е ясно — каза женският глас. — Между вас и планетата виси облак космически прах, затова не виждате звездата. Смело летете напред и утре ще минете облака.
	— Много благодаря — казах аз на неизвестния кораб. — Дадоха ни тези координати на планетата Тримата капитани, но не космонавт, а уредникът на музея и ние се опасявахме, че е сгрешил.
	— Доктор Верховцев? — попита женският глас.
	— Да. Вие познавате ли го?
	— Отлично го познавам — отговори жената. — Той е чудесно и добро старче. Колко жалко, че не сме се срещнали по-рано! Трябва да му предам едно писмо, но няма да мога да отида при него. Нямам време. Вие няма ли да се върнете при Верховцев!
	— Не — казах аз. — После ще полетим към Блук, в град Палапутра. Ние сме биолози и търсим редки животни.
	— Аз също — отвърна женският глас. — Може би някога ще се срещнем. Но сега нямам време. Сега трябва да бързам. Аз търся жива мъглявина.
	— Последен въпрос — казах аз. — Вие самата били ли сте на Празната планета?
	— Била съм — отвърна женският глас. — Моретата там са пълни с риба, но на сушата няма нито едно животно. Желая ви успех.
	От говорителя се разнесе глух шум, разряди.
	— Включи двигателите на пълна мощност — каза Зелени, — бърза за някъде. Каква е тази жива мъглявина?
	— Жива мъглявина не съществува — казах аз. — Срещнах тази жена на една конференция и й казах, че се заблуждава. Ти чу ли как се изказа за доктор Верховцев? Чудесно, казва, старче.
	— И все пак аз не му вярвам — промърмори Зелени. — Ако той е толкова чудесен, тогава защо не казваше истината? Защо ту пише роман, ту не пише? Защо твърди, че не е летял на Малък Арктур? Защо не пожела да ни покаже дневниците на тримата капитани?
	И Зелени отново се зае с радиограмата.
	Жената беше права. На следващия ден ние засякохме в локаторите малка звезда, около която се въртеше само една планета. По всичко личеше, че точно това е Празната планета.
	Кацнахме по здрач на брега на голямо езеро, в края на обширна равнина, обрасла с еднаква, пожълтяла трева. Валеше ситен дъжд, безкраен и скучен. Дълго стояхме пред илюминаторите — нито животни, нито птици. Може би наистина тук няма нищо?
	Алиса и Зелени отидоха за вода до езерото. Забавиха се, но аз не се тревожех, защото от илюминатора виждах, че правят нещо на брега.
	След това Зелени се върна, но не се качи на мостика, а отиде в каютата си.
	— Какво търсиш? — попитах го по вътрешната уредба.
	— Въдица — отвърна Зелени. — В езерото има страшно много риба. Гребнахме с кофата вода, а вътре — три риби. Професоре, нима не ти се яде прясна рибена чорба?
	— Не — отвърнах аз. — Не препоръчвам и на вас. Даже на Земята има отровни риби, а да се вари рибена чорба на неизвестна планета, най-малкото е лекомислено.
	— Е, добре, добре — съгласи се Зелени. — Тогава ще хванем нещо за колекцията ти.
	Зелени се върна на брега, а аз взех шлифера на Алиса, да не се простуди, една мрежа и тръгнах към езерото.
	Зелени отказа да лови риба с мрежа, заяви ми, че това не е спорт, а той е спортист. Но ние с Алиса наловихме цяла кофа. Занесохме рибата на кораба. След нас се върна измокрен и Зелени, който носеше улова си в рибник.
	— Да не забравиш да затвориш вратата на кораба — казах аз, оставяйки кофата до люка.
	— Няма да забравя — отвърна с развълнуван глас Зелени, който така бе зажаднял за риболов, че можеше да стои цяла нощ, ако не беше толкова тъмно.
	На сутринта първата ми работа беше да погледна през илюминатора. Отвън светеше ярко слънце и над кораба кръжаха много птици.
	— Ето ти тебе Празна планета — казах аз на глас и тръгнах да будя другарите си. — Ето ти тебе Празна планета — повторих. — Вчера хванахме риба, днес на ята кръжат птици.
	Събудих Алиса и Полосков, но Зелени вече беше станал. Разглеждаше кукичките и кордите си.
	— Подготвям се за голям улов — каза ми той. — Предчувствувам, че тук има щуки, големи колкото мене.
	— Само внимателно — предупредих аз. — Гледай някоя щука да не хване тебе.
	След това слязох към люка, за да разгледам птиците отблизо. И открих неприятна подробност — обхванат от рибарска треска, нашият механик беше забравил да затвори през нощта вратата на „Пегас“. Добре, че някое животно не се беше вмъкнало вътре, но всички риби, до една, бяха изчезнали. Изглежда птиците са влезли през люка като в пещера и са измъкнали целия ни вчерашен улов.
	— Това е много сериозно нарушение на космическата дисциплина — каза Полосков на закуска, като разбра за пропуска на Зелени. — Но аз съм си виновен. Както и професорът. Ние бяхме длъжни да проверим люка.
	— Ама нищо не се е случило — каза Алиса. — Сега със Зелени ще наловим, ако искате и десет кофи. Не можете да си представите колко риба има в езерото!
	— Не е там работата — въздъхна Полосков. — Ако това се повтори, можем смело да обръщаме назад, към къщи. Значи, ние сме толкова лекомислени, че нямаме работа в космоса.
	— Извинявай, капитане — помоли Зелени. Той сигурно разбираше какво е направил, но мисълта за риболова така го бе развълнувала, че с единия крак вече стоеше на брега отсреща.
	Приготвих мрежите си за лов на птици и изнесох пушките, които стрелят с игли, намазани с приспиващ разтвор. Докато се подготвях за лов на птици, Зелени седеше на брега и с края на окото си следях какво прави. Учуди ме, че е толкова унил. Разстроен е — помислих си аз.
	Изведнъж времето се развали. Отнякъде се появи силен вятър. Той огъваше тревата, издухваше птиците от небето, вдигна в езерото големи вълни. След няколко минути на небето не остана нито една птица. Скриха се някъде.
	Зелени стана и тръгна към кораба.
	Аз също реших да прибера мрежите и да почакам, докато времето се оправи и птиците се върнат.
	— Е, как е? — попитах Зелени. — Можем ли да те поздравим с улова?
	— Никакъв улов — отвърна Зелени. — Не кълве.
	— Как не кълве? Ти сам казваше, че езерото е пълно с риба.
	— Това беше вчера. А сега изглежда всичката риба е слязла в дълбокото.
	— И моите птици се разлетяха — утеших го аз. — Така че и на двамата не ни провървя. Ще почакаме да се оправи времето. Довечера пак ли ще отидеш на езерото? Може би тук рибата кълве само вечер.
	— Не зная, не вярвам аз на тая планета — мрачно отрони Зелени. — Ненапразно я наричат Празна планета. Имаше риба — няма риба. Имаше птици — няма птици.
	— Гледайте — каза Алиса, която стоеше до нас и чу целия ни разговор. — Гледайте, заек!
	В тревата скачаше някакво зверче. Гонеше го друго, по-голямо. Дори не успяхме да ги видим добре — веднага изчезнаха и само тревата се къдреше от вятъра.
	— Виждаш ли — казах аз, — не е празна планетата. Има животни.
	— И животните ще изчезнат — отвърна Зелени. — Помниш ли какво каза Верховцев? Макар че не му вярвам.
	— Зелени — предложих аз, — хайде да проверим къде се е скрила твоята риба. Ще пуснем в езерото биотърсача. Ще го настроим на риба, а той, щом я открие, ще даде сигнал.
	— Както искаш — съгласи се Зелени. — Само че в езерото няма риба. Аз съм стар рибар, зная кога езерото е празно.
	Изнесох от „Пегас“ биотърсача и го пуснах в езерото. Той беше във водонепроницаем кожух и снабден с двигател. Сложих наушниците и зачаках сигнали. Приборите показаха, че биотърсачът се е спуснал до самото дъно на езерото и е отплувал по-нататък, към средата. Но сигнали нямаше. Езерото беше мъртво. След половин час се отказах от търсенето. Биотърсачът не можеше да греши — в езерото нямаше нито една рибка.
	— Ако вчера със собствените си ръце не бях вадил риба от водата, никога не бих повярвал, че тук може да има нещо — признах аз. — Верховцев беше прав — планетата е странна.
	— И аз това казвам — съгласи се Зелени, прибра въдицата си и се качи на „Пегас“.
	— На хоризонта голямо стадо антилопи — силно съобщи високоговорителят.
	Полосков отгоре, от мостика, беше видял животните на самия хоризонт.
	Но аз и без това вече бях разбрал, че степта гъмжи от животни. В тревата тичаха полски мишки, недалеч един лалугер се беше изправил на задни лапи, някакво зверче, което много приличаше на мече, мина по брега на езерото.
	— Няма нищо страшно — казах аз. — Ще подготвим всъдехода и ще тръгнем на лов за животни.
	Но едва бяхме извели всъдехода от „Пегас“ и рукна проливен дъжд. Този дъжд беше много по-силен от вчерашния, заваля внезапно и силно зачука по покрива на всъдехода. Ние с Алиса бързо се вмъкнахме вътре и без да обръщаме внимание на чукането на дъжда, поехме курс към вътрешността на степта, натам, където пасеше стадото антилопи. Антилопите не се виждаха. Не открихме и други животни. А когато излязох от всъдехода и се наведох да разгледам мишките, които до преди малко тичаха из тревата, оказа се, че и те са изчезнали. Този път пуснах биотърсача над равнината. Той отлетя до самия хоризонт и се върна — без съмнение на тази планета няма нито едно животно.
	— Какво да се прави? — попитах с отчаяние Полосков, след като бяхме вкарали всъдехода обратно в „Пегас“ и седяхме в каюткомпанията. — Наистина празна планета. И никак не ми се иска да излитаме оттук, докато не разгадаем тази тайна.
	— Но и не можем да останем вечно тук — възрази Полосков. Не сме и първите, които се сблъскваме с тази загадка. Може би тайната на Празната планета така и ще си остане неразгадана.
	— Жалко, че Зелени забрави да затвори люка — каза Алиса. — Поне рибите щяха да ни останат.
	— Стига, той и така е разстроен — прекъснах аз Алиса. — Но това все пак е странно: долетяхме вчера, вали дъжд — езерото пълно с риба, на сутринта летят птици, после излезе вятър, разгони птиците — появиха се животни…
	— Татко — обади се изведнъж Алиса, — аз разгадах тайната на тази планета.
	— Е, да, разбира се — мрачно каза Зелени. — Никой не може да я разгадае, а Шерлок Холмс, по прякор Алиса, я разгада!
	— Внимателно, Зелени — предупреди го Полосков, — аз вече загубих едно желание, докато търсехме поповите лъжички.
	— Точно така — съгласи се Алиса. — Аз нямам научно мислене.
	— Е, казвай, дъще — подканих я аз.
	— Може ли да не разказвам, а да показвам?
	— Щом искаш, показвай.
	— Тогава почакайте малко, сега ще се върна.
	— Навън ли излизаш? Вали.
	— Не се безпокой. Дори няма да се намокря. Аз само до езерото и обратно.
	Приближих се до илюминатора. Виждаше се как Алиса, криейки главата си под шлифера, тича към езерото, как загребва вода с кофичка. Още един път, още… Ето я, тича обратно.
	Алиса дотича в каюткомпанията и постави кофичката на масата.
	— Гледайте — показа тя.
	В кофичката бавно плуваше малка рибка.
	— Охо! — възкликна Зелени. — Аз съвсем забравих, че тук най-много кълве вечер. Къде са въдиците?
	— Почакай — каза Алиса и бръкна в кофата. Тя извади рибата и я хвърли на масата.
	— Какво правиш?
	— Аз съм права… — започна Алиса и в същия миг пред очите ни се извърши чудно превращение. Рибката трепна един-два пъти, махна с опашка и плавниците й започнаха да се превръщат в крила, люспите — в пера, а след минута на масата се гиздеше, оправяше перата си малка птичка.
	Докато гледахме с отворени от учудване уста как рибата се превърна в птица, тя размаха криле и полетя. Удари се в тавана на каюткомпанията.
	— Хванете я! — извиках аз. — Ще се убие!
	— Стой, татко, това не е всичко — спря ме Алиса.
	Птичката се удари няколко пъти в тавана и падна обратно на масата. Падна и започна ново превращение. Този път изчезнаха перата, свиха се крилата и пред нас се оказа мишле. Мишлето се смъкна по крака на масата и изчезна в ъгъла.
	— Сега ясно ли е? — попита Алиса.
	Тя тържествуваше. Все пак не всеки ден се случва да разгадаеш тайна, която се е оказала над възможностите на толкова биолози.
	— Но как се сети? — попитах аз.
	— Ти ми подсказа. Ти си спомни, че когато вчера валя дъжд — имаше риби, появи се слънце — птици, вятър — животни.
	— Точно така — казах аз. — Удивителна приспособимост, но напълно оправдана на тази планета. Живите същества тук приемат такава форма, каквато им е най-удобна. За тях не са страшни нито ветровете, нито дъждовете, нито слънцето. Сигурно като дойде зимата, също измислят нещо.
	— Това може да се провери — каза Алиса. — Ще сложим рибата в хладилника.
	Засега се отказахме да слагаме рибата в хладилника, но й направихме клетка, в която имаше аквариум, а след това с часове се любувахме как рибата излизаше от водата, излиташе във въздуха или тичаше в ъгъла, към хранилката.


>	Глава 8
>	Какво ни разказаха Ушаните

	Всички колекционери и любители на различни рядкости от осми сектор на Галактиката идват на планетата Блук. Там край град Палапутра един път в седмицата има пазар.
	В Галактиката има няколко милиарда колекционери. Например колекционерите от Слънчевата система се събират през първата неделя на всеки месец на Марс, на платото край Големия канал. Разказвали са ми, че в мъглявината Андромеда също има могъщо братство на колекционерите, а на една планета те са толкова много, че са взели властта в свои ръце и цялата промишленост на тази планета изработва само албуми за марки, пинцети и аквариуми.
	Бил съм при марсианските колекционери. Купувах там за зоологическата градина редки летящи рибки. Но на Блук не ми се е случвало да идвам.
	Палапутра се оказа малък град. В него има много хотели и складове. А на космодрума на Палапутра може да завиди всяка столица.
	Едва „Пегас“ кацна на бетонното поле и до него се приближи автомобил, в който седяха стражници.
	— Вие откъде долетяхте? — попитаха те Полосков, след като спряха до трапа.
	— От Земята — отговори Полосков.
	— Това къде е?
	— В трети сектор. Слънчевата система.
	— Аха, така си и мислех — каза главният стражник.
	Той много приличаше на вентилатор. Имаше три големи кръгли уши и когато говореше, така си въртеше главата, че правеше вятър. Затова в Галактиката наричаха жителите на Блук ушани.
	Стражниците се качиха на борда и влязоха в каюткомпанията.
	— Какво ще продавате? — попита стражникът.
	— Бихме искали да погледаме — отговорих аз — дали тук няма интересни животни за Московската зоологическа градина.
	— Значи нищо няма да продавате? — попита стражникът.
	— Не.
	— И на борда няма никакви животни?
	— Ние имаме животни — казах аз, — но не за продажба.
	— Покажете ми ги — нареди стражникът.
	— Защо? — учуди се Полосков. — Ние сме ваши гости и вие сте длъжни да ни вярвате.
	— На вас бих повярвал — каза ушанът, — но вие не познавате колекционерите. Те мъкнат от цялата Галактика различни твари, а после ние си имаме неприятности. По-рано бяхме вежливи и не проверявахме корабите, а сега ги проверяваме. Научени сме от горчивия си опит.
	И стражникът, правейки вятър с ушите си, ни разказа тази печална история:
	— Неотдавна на пазара се появи един търговец. Дойде с малка торбичка и бурканче. В бурканчето имаше бели червеи. Любителите на птиците веднага оцениха тези червеи. Те бяха калорични и много се харесваха на птиците. Един колекционер купи бурканче с червеи. Втори купи, трети. А търговецът развързваше торбичката и гребеше оттам още. Колекционерите се наредиха на опашка за червеи. Двеста двадесет и трети на опашката беше известният колекционер на екзотични рибки Крабакас от Баракас. Той си стоял и като нямало какво да прави, гледал как търговецът гребе червеите с буркана от торбичката. И пресметнал, че в торбичката могат да се поберат само три и половина буркана с червеи, не повече. Тогава Крабакас от Баракас се сетил, че работата не е чиста. Той се приближил до търговеца и попитал: „Тази торбичка да не е бездънна?“.
	— Не, ваше благоушие — прекъсна го помощникът му на това място от разказа. — Той попитал: „Откъде вземате червеите?“.
	— Мълчи — каза третият стражник. — Нищо подобно. Крабакас от Баракас му казал: „Дайте да видя вашата торбичка“.
	— Млък! — подвикна на помощниците си главният стражник. — Ще ви отхапя ушите, ако ме прекъсвате!… Търговецът не обърнал никакво внимание на думите на Крабакас. Може би защото диаметърът на Крабакас е само половин милиметър, макар че дължината му е осем метра и той самият прилича на много-много тънък син червей. Тогава Крабакас се обърнал към колекционерите, които стояли на опашката, и възкликнал: „Не ми харесва този подозрителен търговец!“.
	— Извинете, ваше благоушие — не издържа отново помощникът на стражника, — но ще се осмеля да кажа, че Крабакас от Баракас казал тогава на другите колекционери: „Дръжте крадеца!“
	— Ти си луд! — изсъска му третият стражник. — Крабакас казал: „Аз съм не по-малко разумно същество от вас, търговецо, и моля да ми обръщате внимание! И изобщо, дайте ми торбичката!“
	— Край! — размаха уши началникът на стражниците. — Подавам си оставката!
	Стражниците се скараха, преминаха на своя съвсем непонятен език, който се състои в това, че те по много хитър начин си мърдат ушите. В каюткомпанията се изви буря и не бе ясно как щеше да свърши кавгата на стражниците, ако при един порив на вятъра от масата не беше паднал кафеникът. Той се счупи и стражниците се засрамиха от поведението си.
	— Извинете ни — каза главният ушан. — Малко се разгорещихме.
	— Нищо, нищо — казах аз, като се стараех да не се усмихвам и събрах парчетата от пода, докато Алиса изтича за парцал, за да изтрие кафявата локва.
	— Крабакас от Баракас — продължи главният ушан — обяснил на колекционерите своите подозрения и те с общи усилия взели от търговеца малката торбичка. В нея се събирали само две шепи червеи. Но когато извадили част от червеите навън, те пред очите им започнали да се делят наполовина и да растат. Изведнъж от другия край на пазара се разнесъл изплашен вик. Един любител на пойни птици изсипал храната в клетката и видял, че червеите се размножават много бързо.
	— Не — каза вторият стражник, размахвайки уши. Ще се осмеля да възразя, ваше благоушие…
	Но главният стражник не искаше да чува възраженията му. Той хвана своите помощници за ушите и ги измъкна от каюткомпанията, затвори вратата и каза с облекчение:
	— Сега вече ще разкажа спокойно.
	Но вратата се открехна и в процепа се показа ухото на непокорния стражник.
	— Ще се осмеля… — започна той.
	— Не, това е невъзможно! — главният стражник притисна мършавия си гръб към вратата и завърши разказа си. — Оказа се, че тези червеи се размножават с невероятна бързина. Толкова бързо, че за десет минути бяха три пъти повече, а след час — шестстотин пъти повече, отколкото в началото.
	— А с какво се хранят? — учуди се Алиса.
	— С въздух — отговори стражникът. — От само себе си се разбира, че с въздух.
	— С кислород! — извика зад гърба му вторият стражник.
	— С азот! — обади се и третият.
	Главният ушан от срам за своите подчинени скри лице в ушите си. Едва след пет минути дойде на себе си дотолкова, че да може да завърши разказа си.
	— С една дума, след три часа пазарът в Палапутра беше покрит с цял метър червеи, колекционерите и търговците се разбягаха кой накъде види.
	— А търговецът? — попита Алиса.
	— В суматохата търговецът изчезна.
	— Избяга — чу се иззад вратата.
	— Планината от червеи се разпълзя на всички страни. До вечерта достигна центъра на града. Всички пожарни коли, които заливаха червеите с вода и пяна от пожарогасителите, не можаха да се справят с нашествието. Опитваха се да горят червеите, да ги тровят, да ги посипват с ДДТ, да ги тъпчат с крака, но всичко беше напразно. Въздухът на планетата намаляваше все повече и повече. Наложи се да раздадем кислородни маски. От планетата Блук към всички краища на Галактиката полетяха тревожни сигнали SOS. Но планетата беше спасена от любителя на птици Крабакас от Баракас. Той пусна срещу червеите едачките — малки птички, но толкова лакоми, че нито един уважаващ себе си колекционер не ги държи — чисто разорение. В края на краищата можахме да се избавим от червеите, макар че едачките заедно с тях изядоха и всички мравки, пчели, оси, комари, пеперуди, хлебарки, земни пчели и торни бръмбари.
	— Но защо този търговец е продавал такива опасни червеи? — попита Алиса.
	— Как защо? Искал е да получи печалба. Та нали тази торбичка е била бездънна.
	— Не — каза Алиса, — това не може да бъде. Той не е толкова глупав. Нали колекционерите много бързо са се сетили каква е работата.
	— Разбира се, че не е глупав! — извика иззад вратата другият стражник. — Той е искал да погуби нашата планета!
	— Защо?
	— Ние самите не знаем — призна главният стражник, отмести се от вратата и пусна помощниците си. — Ние не знаем, но оттогава проверяваме всички кораби, които идват от Слънчевата система.
	— Защо именно от Слънчевата система?
	— Това е тайна — каза първият стражник.
	— Никаква тайна не е — намеси се вторият. — Просто този търговец беше от Слънчевата система. Той беше Човек.
	— Много странно — казах аз. — Поне имате ли описанието му? Как е изглеждал?
	— Никак. За нас всички хора са еднакви.
	— Все пак трябва да има някакви отличителни черти.
	— Имаше черта — каза помощникът на стражника.
	— Мълчи! — заповяда му началникът.
	— Няма — отвърна помощникът. — Този човек имаше на главата си нещо с хоризонтална периферия и с напречна вдлъбнатина отгоре.
	— Не разбирам — казах аз. — Каква е тази напречна вдлъбнатина?
	— Ваше благоушие, покажете им фотографията. Може би те ще ни помогнат — предложи помощникът.
	— Не, не може, това е секретна фотография.
	— Може. Щом съм казал, вече не е секретна.
	— Ти не си казал, а си издал държавна тайна.
	— Още повече.
	Тогава негово благоушие извади от джоба си снимка. Тя беше смачкана, любителска, размазана, но все едно, нямаше никакво съмнение — на нея беше изобразен доктор Верховцев с буркан в едната ръка и малка торбичка в другата.
	— Не може да бъде! — учудих се аз.
	— Познавате ли го?
	— Да. Той живее на планетата Тримата капитани.
	— Ай-ай-ай, на такава хубава планета живее такъв лош човек! Кога го видяхте?
	— Преди три дни.
	— А при нас беше миналия месец. Сега нека да прегледаме кораба ви. Ами ако се окаже, че на борда има червеи?
	— Ние нямаме червеи.
	— Не си признава — подсказа на началника си вторият ушан, — не иска да говори.
	— Тогава няма да им разрешим да излязат в града — каза началникът. — Къде ви е телефонът? Приемаме, че всички на борда са болни от галактическа чума. Тогава вие доброволно ще излетите. А ако не се съгласите, такава дезинфекция ще започнем, че ще съжалявате, че сте долетели.
	— Ние не замисляме нищо лошо — постарах се да успокоя стражника. Виждали сме този човек само веднъж. И даже може да не е той. Нали се срещат хора, които много си приличат. И защо му е на доктора, директор на музей, да продава червеи?
	— Не зная — каза печално главният ушан. — Толкова нещастия ни се струпаха! Престанахме да вярваме на нашите гости.
	— А какво още се е случило?
	— Не питайте! Някой е изтребил почти всички говорани.
	— Говорани ли?
	— Да, говорани. Това са нашите любими птици.


>	Глава 9
>	На нас ни трябва говоран

	Ние с Алиса тръгнахме пеша към пазара, а на всъдехода наредихме да дойде там след два часа.
	Утрото беше хубаво, ясно; небето — чисто, оранжево; облаците — леки, зелени; пясъкът под краката ни — мек, небесносин.
	Излязохме на главната улица на града. От двете й страни бяха наредени хотели. Те никак не си приличаха помежду си, защото всеки беше строен специално за жителите на една или друга планета от звездната система.
	Там имаше един хотел — „Крак“, който изглеждаше като детско балонче с диаметър сто метра. Изпод хотела стърчаха краищата на антигравитатори. В него отсядаха свикналите с безтегловността скитници, които нямаха собствена планета. Те летяха на метеорити и в кометни потоци и там разпъваха шатрите си.
	След това отминахме хотел „Чудесно място“. Този хотел също бе кълбо, но твърдо, масивно, наполовина вкопано в земята. На него видяхме табела: „Само за жители на метанови планети“. През неплътно затворената врата съскаше струйка газ.
	Следващият беше хотел „Тиган“, стените му бяха нажежени — не можеш да се допреш, независимо от стоте слоя изолация. В „Тиган“ се настаняваха жители на такива звезди, където къпането в огнена лава е както у нас къпането в езеро през лятото.
	Имаше хотели, висящи във въздуха и заровени в земята, имаше с врати на покрива и изобщо без прозорци и врати. И изведнъж видяхме малко здание с колони, най-обикновени прозорци и най-обикновена врата. Над нея имаше табела: „Волга-майчица“.
	— Гледай, татко, това сигурно е за хора! — каза Алиса.
	Спряхме пред хотела, защото ни беше приятно да го видим — все едно, че срещаш стар познат.
	От хотела излезе висок човек с униформа на космонавт от търговския флот. Той ни кимна и ние го заговорихме:
	— Здравейте. Вие откъде сте?
	— Докарахме от Земята на планетата Блук регенератори за кислород — отвърна той. — Може би сте чули, тук се случи неприятност — едва не загубиха всичкия си кислород.
	Докато аз разговарях с космонавта, Алиса стоеше до мен и разглеждаше хотела. Изведнъж ме хвана за ръката:
	— Татко, гледай кой е там.
	До прозореца на третия етаж стоеше доктор Верховцев и ни гледаше отгоре. Като срещна погледа ми, веднага се дръпна от прозореца.
	— Не може да бъде! — възкликнах аз. — Той не би успял да долети дотук.
	— Да отидем да попитаме как се е озовал тук — предложи Алиса.
	Вратата на хотела беше резбована, тежка, с позлатена извита дръжка. Отвътре фоайето беше обзаведено като болярска стая. Стените бяха нарисувани с нарвали и красиви девойки, а наоколо имаше широки пейки. Изглежда ушанските архитекти бяха гледали известната двадесетсерийна телевизионна постановка на „Борис Годунов“. Спрях насред болярските палати.
	— Почакай, Алиса — казах аз. — Това не ми харесва.
	— Защо?
	— Разсъди сама: ние току-що се разделихме с доктор Верховцев, долитаме тук, а стражниците ни казват, че той едва не е погубил планетата, защото продавал бели червеи, и в същото време ние го виждаме на прозореца на хотела.
	— Точно затова — каза Алиса — трябва да го питаме какво става.
	— Добре — съгласих се аз и се приближих до дългата маса, зад която между препариран лебед и пластмасова кофа, стоеше ушат портиер в бяло мундирче.
	— Кажете, моля — попитах аз, — в коя стая е настанен доктор Верховцев?
	— Един момент, добри юначе — отговори портиерът, като отметна ушите си на гърба и отвори грамадна книга с кожена подвързия със закопчалки. — Верховцев… — мърмореше си той, — Ве-ръ-хо-въ-цев… Ето Верховцев!
	— В коя стая е?
	— В осма одая. На третия етаж — каза портиерът. — А вие приятели ли сте му?
	— Познати — предпазливо отвърнах.
	— Печално — каза портиерът, — че такъв лош и груб наемател има такива добри на вид познати.
	— Защо — попитах, — обидил ли ви е?
	— Вървете — отговори портиерът. — Одая номер осем. И му кажете, на поганеца, че ако продължава да вари кренвирши върху леглото и да чупи роботите-камериери, ще го помолим да напусне нашия многоуважаван хан.
	— А на мене ми се стори, че Верховцев е много тих човек — казах аз на Алиса, докато се качвахме по стълбите.
	Насреща ни слизаха хора — линеанци, фиксианци и други същества, които живеят на планети със същите условия като на Земята. Някои от тях носеха клетки, аквариуми, албуми с марки или само чанти. Бързаха към пазара.
	Осма стая се намираше в края на дълъг коридор, постлан с много персийски килими. Спряхме пред пластмасова, имитираща дъбово дърво врата и аз натиснах звънеца.
	Никакъв отговор.
	Тогава почуках. От лекия натиск вратата се отвори. Малката стая беше обзаведена и украсена според илюстрациите в историческите романи за живота на Земята. Имаше кристален полилей и газена лампа без фитил, волфрамов самовар и японски параван. Но Верховцев го нямаше.
	— Докторе — повиках аз, — тук ли сте?
	Никакъв отговор.
	Алиса влезе в стаята, погледна зад паравана. От вратата аз й казах:
	— Да си вървим, неудобно е да нахълтваме в чужда стая…
	— Сега, татко — отговори Алиса.
	Зад гърба си чух нечие бързо дишане. Огледах се. До вратата стоеше много дебел човек в черен кожен костюм. Той имаше дебели устни и няколко брадички, които се пластяха над яката му.
	— Кой ви трябва? — попита той с много висок, нежен, детски глас.
	— Търсим наш познат — отговорих аз.
	— Извинете, аз живея в съседната стая — каза дебеланкото — и чух как преди пет минути човекът, който живее тук, излезе. Затова реших да ви предупредя.
	— А знаете ли къде е отишъл?
	Дебеланкото почеса брадичките си, помисли малко и каза:
	— Мисля, че на пазара. Къде другаде да отиде?
	Излязохме от хотела и тръгнахме към пазара. „Странен човек е този доктор Верховцев“ — мислех си аз.
	Минахме покрай хотел, направен като аквариум — в него живееха обитатели на планети, покрити с вода, — и покрай хотел, който приличаше на чайник. От нослето на чайника излизаше пара — там живееха куксите от Парасел. На тяхната планета е горещо, водата кипи и планетата е обвита с гореща пара.
	От хотелите излизаха техните гости. Много от тях се движеха в най-различни скафандри. Едни пълзяха по земята, други летяха над главите ни. Между краката ни се мяркаха колекционери малко по-големи от мравки, а редом с тях шествуваха колекционери малко по-малки от слон.
	Колкото приближавахме към пазара, толкова по-гъста ставаше тълпата и аз хванах Алиса за ръка, да не би без да иска да настъпи някого или някой да настъпи нея.
	Пазарът се бе разпрострял на много километри. Той бе разделен на няколко сектора. Отначало ние минахме през сектора на събирачите на миди. След това прекосихме сектора на колекционерите на книги, с труд си пробихме път през пълния с хора сектор на събирачите на минерали и скъпоценни камъни. През редовете с цветя минахме доста спокойно, само на едно място ми се наложи да взема Алиса на ръце, защото едва не й стана лошо от миризмата на фиксианските рози.
	Но когато стигнахме до сектора на филателистите, Алиса ме помоли:
	— Почакай.
	Километровата площадка беше запълнена със сгъваеми масички. Както ми каза един от постоянните посетители, масичките били четиринадесет хиляди и триста. Край тях седяха филателистите — по двама, а някъде и по четирима. И си разменяха марки. Тези, за които нямаше място край масичките, разменяха прави или се разхождаха наоколо. Алиса си купи серия обемни движещи се марки с изображения на сириански птици, черногорска марка от 1896 година, албум за фиксиански марки, който сам поставяше марката на нужното място, щом я приближиш до него. След това размени черногорската марка срещу две марки от планетата Шешинера.
	— Това е специално за тебе, татко — каза тя.
	Едната марка беше съвсем бяла, на втората се виждаше само надпис със ситни букви: „Млад склис на паша“.
	— Татко, ти искаше да узнаеш нещо за склисите.
	— Но къде е склисът?
	— Склисът ще се появи утре — каза онзи дебеланко, когото срещнахме в хотела. Той ни бе догонил.
	— Как така утре?
	— На тези марки изображението не се появява всеки ден, а само на четни дати — обясни дебеланкото.
	— А какво ще има на втората марка?
	— На втората? На втората нищо няма да има. Тя е погасена.
	— Тогава за какво ни е? — учудих се аз.
	— Това е много рядка марка. Жителите на Шешинера не обичат да пишат писма и затова почти всички марки от тяхната планета са неизползувани. А празните марки са много редки. Вашата дъщеря е постъпила добре, като е купила такава рядка марка.
	Като каза това, дебеланкото махна с ръка и подскачайки забърза по-нататък.
	Ние едва не се загубихме в секторите, подсекторите и отделите на пазара. Но ето че пред нас се чуха птичи гласове, ръмжене на животни и писукане на насекоми. Излязохме на един площад, изпълнен с клетки, аквариуми, рибарници, кошари. Това беше секторът за космически животни.
	Даже на мен, опитния космобиолог, ми беше много трудно да се ориентирам в това, което видяхме. Животните и птиците бяха най-разнообразни, а пък понякога стопаните им бяха толкова необикновени, че започнах пътешествието си с груба грешка. Приближих се до една тъмносиня птица на три двуметрови жълти крака. От краката й се беше проточила верижка към стопанина й, съставен от разноцветни топки неизвестен другопланетец, и го попитах колко струва прекрасната птица. И изведнъж птицата ми отговори на добър космически език:
	— Аз не се продавам. Но ако искате мога да ви продам кълбовидния разноцветник. И ще ви помоля да не ме обиждате.
	Оказа се, че съм сбъркал кой кого държи на верижката. Околните търговци и колекционери се разсмяха, а птицата се разсърди и ме чукна по главата с дългия си клюн.
	Побързах да се отдалеча, защото птицата бе обзета от гняв и вече бе започнала да се прицелва за следващия удар.
	— Татко — каза изведнъж Алиса, — ела тук. Гледай колко е интересно.
	Аз се откъснах от разглеждането на кристалните бръмбари, които отдавна искахме да купим за зоологическата градина, и се обърнах към нея.
	Алиса се бе спряла пред голям празен аквариум. До него имаше столче, на което седеше джудже.
	— Татко, гледай какви интересни животни продава този човек.
	— Нищо не виждам — признах аз. — Аквариумът е празен.
	Човечето тъжно въздъхна и избърса една сълза.
	— Не сте първият — каза той, — не сте първият.
	— А какво има във вашия аквариум? — вежливо попитах аз. — Микроорганизми?
	— Не, това е ужасно! — каза джуджето. — Аз ще си отида. Завинаги ще си отида.
	— Татко — прошепна Алиса така високо, че се чуваше на десет метра, — там има невидими въздушни риби. Той сам ми каза.
	— Невидими?
	— Момиченцето е право — каза джуджето. — Това са най-обикновени невидими риби.
	— Много интересно — казах аз. — А как ги хващате?
	— С мрежи — отговори джуджето. — С невидими мрежи. Рибите летят-летят, влизат в невидимите мрежи и аз ги нося в къщи.
	— А може ли да подържа една? — попитах аз.
	— Да подържите? — джуджето много се учуди. — А как ще я държите?
	— В ръце.
	— Но вие няма да я удържите.
	— Защо?
	— Защото тези въздушни риби са много хлъзгави. Те се изплъзват, щом ги докоснеш. Не ми ли вярвате?
	Не отговорих. Тогава джуджето размаха ръчички и възкликна:
	— Моля! Гледайте, хващайте, пускайте на свобода! Правете каквото искате! Унижавайте ме! Оскърбявайте ме!
	Джуджето смъкна от аквариума голям парцал, здраво хвана ръката ми и ме накара да я пъхна в аквариума.
	— Е? — крещеше то. — Е? Хванахте ли? Нищо няма да хванете!
	Ръката ми усещаше само пустота. В аквариума нямаше никакви риби.
	— Тук няма нищо — казах аз.
	— Ето, виждате ли? — обляно в сълзи, джуджето се обърна към наобиколилите ни любопитни. — Той се убеди, че рибите са толкова хлъзгави, че не могат да се хванат, но не иска да признае.
	Аз разбърках с ръка празния аквариум и едва я бях извадил, когато джуджето отново закрещя:
	— Той пусна всичките ми риби! Той ги изплаши! Нима не предупредих, че не трябва да се бърка с ръка в аквариума? Сега съм просяк! Разорен съм!
	Зрителите недоволно роптаеха на двадесет езика и ме гледаха осъдително.
	Даже Алиса каза:
	— Защо направи така, татко?
	— Нима не разбирате — обърнах се аз към окръжаващите, — че в аквариума няма нищо?
	— Откъде да знаем? — отговори ми с въпрос жител на планетата Икес, раиран като тигър, с бели мустаци. — А ако той е прав? Ако рибите са невидими и не могат да се хванат? Как можем да проверим, че не казва истината?
	— Правилно — подкрепи го един ушан. — Защо му трябва да лети от друга планета, за да докара празен аквариум?
	— За да го продава всеки ден отново — казах аз.
	Но никой не ме слушаше.
	Наложи се да платя на тъжното джудже десет редки риби. Джуджето изглежда не очакваше, че толкова бързо ще се предам и беше трогнато, благодареше и обещаваше, че ако хване невидима риба, непременно ще ми я донесе. А когато вече се канехме да тръгваме, то каза:
	— Момиченце, разреши ми да ти направя малък подарък.
	— Моля — каза Алиса. — Много ще се радвам.
	— Вземи.
	— Джуджето порови из джоба и извади оттам празната си ръка. Сви дланта си, сякаш в нея имаше нещо и я протегна на Алиса.
	— Това е — каза той — шапка-невидимка. Вземи я, не се срамувай. Обичам да правя на добрите хора безценни подаръци. Само внимателно. Шапката е изтъкана от толкова фина тъкан, че няма тегло и не може да се почувствува.
	Алиса благодари на мошеника, направи движение, сякаш прибира подаръка в чантата си, и ние тръгнахме по-нататък.
	Изведнъж под краката ни се хвърли неизвестно същество. То изглеждаше като пухкаво кълбо на пръчици и стигаше до коленете ни. Това същество имаше чуден цвят — яркочервено на бели точки, като гъба мухоморка.
	— Дръж го, татко! — извика Алиса. — Избягал е от някого.
	— В никакъв случай — казах аз, като прибирах в джоба си празния портфейл. — Може това да не е животно, а колекционер, който търси избягало животно. Аз ще го хвана, а той ще извика полицията, защото съм го оскърбил, като не съм се сетил колко е умен.
	В този момент видяхме, че след червеното кълбо бързаше дебела двуглава змия в блестящ, преливащ се скафандър.
	— Помогнете — крещеше тя. — Индикаторът избяга!
	Червеното кълбо се опита да се скрие в краката ми, но змията протегна едно от стоте си крачета, които се поклащаха отстрани, и хвана беглеца. Той веднага промени цвета си от червен на жълт и прибра първите си крачета.
	— Извинете — казах аз на дебелата змия, — какво е това животно?
	— Нищо интересно — отвърна змията. — На нашата планета има много такива. Наричаме ги индикатори. Те не могат да говорят, но изменят цвета си в зависимост от настроението. Получават се много интересни цветове. Нямате ли парченце захар?
	— Не — казах аз.
	— Жалко — отговори змията и измъкна отнякъде парче захар.
	Като видя захарта, кълбото стана на лилави петна.
	— Радва се — каза змията. — Нали е красиво?
	— Много — съгласих се аз.
	— Нарочно измисляме за тях различни усещания, за да погледаме необикновени цветове. Искате ли да го ударя? Ще стане черно.
	— Не, недейте — казах аз. — Бихте ли го продали за Московската зоологическа градина?
	— Не — отвърна една от главите на змията; в това време другата мълчаливо увисна надолу. — Мога да го заменя.
	— Но аз нямам с какво да го заменя.
	— Ето с това нещо, с това зверче — каза змията и показа едновременно с десет крачета към Алиса.
	— Не може — казах аз, като се мъчех да не се сърдя, защото съвсем скоро самият аз приех разумно същество за неразумна птица — Това е дъщеря ми.
	— Пфу, какъв ужас! — гневно възкликна змията. — Аз незабавно ще извикам пазителите на реда. Та това е забранено!
	— Кое е забранено? — учудих се аз.
	— Забранено е да се търгува със собствените деца. И да се разменят срещу животни също е забранено. Нима не сте чели правилата при входа на пазара? Вие сте изверг и варварин.
	— Нищо подобно — засмях се. — Аз мога да продам Алиса със същия успех, както и тя мене.
	— Още по-лошо! — закрещя змията, притискайки до гърдите си цветното кълбо: индикаторът май се беше поуплашил, защото беше станал бял с червени кръстчета по гърба. — Дъщеря продава собствения си баща! Къде сте виждали такова нещо?
	— Честна дума — замолих се аз, — ние не се продаваме един друг? У нас на Земята въобще не е прието бащите да продават децата си, а децата — родителите си. Ние просто дойдохме заедно да купим някакви редки животни за нашата зоологическа градина.
	Змията помисли малко и каза:
	— Просто не знам да ви вярвам ли, или не. По-добре да попитаме индикатора. Той е толкова чувствителен. — Тя наклони и двете си глави към индикатора и го попита: — Може ли да се вярва на тези странни същества?
	Индикаторът стана изумруденозелен.
	— Колкото и да е странно, той твърди, че може.
	Змията се успокои и добави вече със съвсем друг тон.
	— А ти искаш ли да те дам на тях?
	Индикаторът стана златен като слънчев лъч.
	— Много иска — преведе емоциите му змията. — Взимайте го, докато не съм се отказала. И вземете справочника „Как да храним индикаторите и как да предизвикваме нежно розови емоции“.
	— Но аз не знам какво да ви дам в замяна.
	— Нищо — каза змията. — Аз ви оскърбих с подозренията си. Ако в замяна на индикатора вие се съгласите да ми простите, аз до вечерта ще бъда щастлива.
	— Разбира се, ние не ви се сърдим — казах аз.
	— Никак — потвърди Алиса.
	Тогава змията размаха множеството си крачета, кълбото-индикатор излетя във въздуха и падна в ръцете на Алиса. Той си остана златен, само по гърба му като живи пробягваха небесносини линии.
	— Той е доволен — каза змията и бързо отпълзя, без да слуша възраженията ни.
	Индикаторът скочи от ръцете на Алиса и тръгна след нас, поклащайки се на тънките си прави крачета.
	Срещнахме цяло семейство ушани. Големият ушан, чиито уши бяха по-големи от ушите на слон, неговата жена-ушанка и шест ушанчета. Те носеха канарче в клетка.
	— Гледай! — възкликна Алиса. — Това канарче ли е?
	— Да.
	— Това не е канарче — строго каза бащата-ушан. — Това е райска птица. Но ние съвсем не искахме да я купуваме. Ние търсехме истински говоран.
	— И не намерихме — в хор казаха ушанчетата, правейки вятър с ушите си. — Няма нито един говоран.
	— Това е много чудно! — каза ни ушанката. — Миналата година половината пазар беше пълен с говорани, а сега няма нито един. Вие знаете ли защо?
	— Не — казах аз.
	— И ние не знаем — отговори ушанът. — Ще се наложи да отглеждаме райски птици.
	— Татко — каза Алиса, след като те си отидоха, — на нас ни е нужен говоран.
	— Защо? — учудих се аз.
	— Защото на всички им трябва говоран.
	— Добре, да вървим да търсим говоран — съгласих се аз. — Само че първо ти предлагам да видиш паяка-тъкач-троглодит. И ако ни го дадат, непременно ще го купим. Това е заветната мечта на нашата зоологическа градина.


>	Глава 10
>	Ние купихме говоран

	Ние с Алиса минахме през целия пазар, купихме за зоологическата градина осемнадесет различни животни и птици, повечето от които още никой на Земята не беше виждал. Алиса питаше всеки продавач или колекционер:
	— Къде можем да намерим говоран?
	Отговорите бяха най-различни.
	— Говораните престанаха да снасят яйца — каза един.
	— Говораните измряха от странна болест.
	— Забранено е да се отглеждат говорани.
	— Някой е изкупил всички говорани на планетата.
	— Никога не е имало говорани.
	И още много други отговори. Но ние така и не разбрахме какво всъщност е станало. Всички признаваха, че по-рано говораните са били най-обикновени птици и всички са обичали да ги отглеждат в къщи или в зоологическите градини. Но през последната година почти всички говорани изчезнали някъде. Казваха, че по къщите ходели хора и изкупували говораните. Казваха, че някой откраднал говораните от зоологическата градина. Казваха, че в централния развъдник за говорани те се разболели от треска и умрели. И колкото по-безнадеждно ставаше да се намери говоран, толкова повече Алиса искаше поне да види тази птица.
	— А какво им е особеното на говораните? — попитах аз Крабакас от Баракас, с когото току-що се бяхме запознали.
	— Нищо особено — отговори Крабакас вежливо, свивайки на колелца синята си опашка. — Те говорят.
	— Папагалите също говорят — казах аз.
	— За папагалите не знам, не съм чувал. Но може би у вас говораните се наричат папагали?
	— Може би — съгласих се аз, макар че едва ли на тази планета имаше папагали. — А те къде живеят?
	— Което не знам, не знам — каза Крабакас от Баракас. — Може би те са живели именно на тази планета. Чувал съм, че говораните могат да летят между звездите и винаги се връщат в родното гнездо.
	— Няма да намерим говоран — казах аз на Алиса. — Ще трябва да се връщаме. Още повече, че твоят индикатор вече прегладня.
	Индикаторът чу думите ми и в знак на съгласие стана светлозелен.
	Тръгнахме към изхода, но изведнъж ме спря викът на Крабакас. Той се изви над клетките като син ураган.
	— Ей — крещеше той, — землянино, по-бързо се върни насам!
	Аз се върнах. Крабакас се сви на кълбо и каза:
	— Искахте да видите говоран, нали? Смятайте, че невероятно ви е провървяло. Зад клетките ми се скри един човек, който донесе истински възрастен говоран.
	Без да го доизслуша, Алиса се втурна обратно, след нея ситнеше индикаторът, преливайки се от нетърпение във всички цветове на дъгата.
	Зад стената от птичи клетки се беше скрил малък ушан с прилепнали уши. Той държеше за опашката голяма бяла птица. Птицата имаше два клюна и златна корона.
	— Ау — възкликна Алиса, — татко, позна ли я?
	— Май че ми е позната — казах аз.
	— „Позната“ — изимитира ме Алиса. — Такава птица беше кацнала на рамото на статуята на Първия капитан!
	Алиса беше права. Спомних си. Разбира се, именно говоран беше изобразил скулпторът.
	— Продавате ли птицата? — попитах аз ушана.
	— По-тихо! — изсъска той. — Ако не искате да погубите и нея, и мен, по-тихо!
	— Купувайте я без разговори — каза ми на ухото Крабакас от Баракас. — Аз самият бих я купил, но на вас тя е по-необходима. Може би това е последният говоран на планетата.
	— Но защо е тази тайнственост? — попитах аз.
	— И аз не зная — отговори стопанинът на говорана. — Аз живея далеч от града и рядко идвам тук. Много отдавна, преди няколко години този говоран долетя при мен. Той беше изтощен и ранен. Аз го излекувах и оттогава той заживя при мене в къщи. Говори много езици. Преди няколко дена бях по работа в града и в закусвалнята се срещнах с един стар приятел. Разговорихме се и старият ми приятел каза, че говораните в града са изчезнали. Някой ги купува или ги убива. Казах на приятеля си, че при мен живее един говоран. „Пази го“ — посъветва ме приятелят. Тогава до нас се приближи някакъв землянин и каза, че иска да купи говорана.
	— С шапка ли беше — изведнъж попита Алиса.
	— С шапка — отвърна ушанът. — А вие откъде знаете?
	— Възрастен и слаб?
	— Да.
	— Значи това е той — заключи Алиса.
	— Кой той? — попита Крабакас от Баракас.
	— Същият, който продавал червеите.
	— Разбира се, това е той, злодеят! — възкликна Крабакас.
	— Чакайте, не ме прекъсвайте — спря ни ушанът. — Аз тогава отказах да продам любимата си птица и тръгнах към къщи. И представяте ли си, още същата нощ някой се опита да проникне в дома ми. А следващата нощ искаха да ме подпалят. Но говоранът се събудил и разбуди и мен. Вчера намерих още недовършен тунел под къщата си. А днес през нощта някой хвърли в спалнята ми огромен камък. И аз разбрах: ако оставя птицата в къщи, няма да има живот за мене на тоя свят. Ако не се боите от смъртта, вземете птицата, но не отговарям за последствията.
	— Вземете я — каза Крабакас, — птицата е рядка, красива, а вие все едно ще излетите оттук. За вас не е страшно.
	— Вземаме ли я, татко? — попита Алиса и протегна ръка към говорана.
	Още не бях отговорил, когато говоранът леко излетя и кацна на рамото на Алиса.
	— Сбогом, приятелю — въздъхна ушанът.
	Заплатих на ушана и той веднага избяга. Даже не преброи парите.
	— Можете да храните говорана с бял хляб — каза ни на прощаване добрият Крабакас — и мляко. Полезно е да му давате сироп от шипки.
	Като ни каза това, Крабакас се сви на синьо кълбо и легна върху клетката с канарчетата.
	Ние тръгнахме към изхода на пазара. Алиса вървеше отпред, а на рамото й седеше говоранът. Наистина той още не беше казал нито една дума, но това не ме тревожеше. След Алиса ситнеше индикаторът и замислено сменяше цветовете си. Накрая вървях аз и водех на каишка купения за луди пари много рядък, работещ, почти разумен паяк-тъкач-троглодит. Паякът плетеше елегантен вълнен шал на карета и изплетеният край на шала се влачеше по земята. Отзад се движеше автоматичният всъдеход, пълен с клетки и аквариуми — за човек там не би могло да се намери място. От всички страни към нас се обръщаха колекционери и повтаряха на десетки езици:
	— Гледайте, носят говоран!
	— Говоран!
	— Жив говоран!
	Изведнъж говоранът наклони глава на една страна и заговори:
	— Внимание! — каза той по руски. — Кацането на тази планета е невъзможно. Преминавам на планетарна орбита, а ти, мили приятелю, не забравяй да включиш амортизаторите.
	Като каза това, говоранът без никаква пауза премина на непознат за нас език и бръщолеви на него около две минути.
	— Това се казва папагал! — каза Алиса.
	Говоранът замълча, заслуша се в думите й и повтори:
	— Това се казва папагал!
	След това помисли още малко и произнесе с моя глас:
	— Но защо е тази тайнственост?
	След това с гласа на предишния си стопанин:
	— Още същата нощ някой се опита да проникне в дома ми. А следващата нощ искаха да ме подпалят.
	— Всичко е ясно — казах аз. — На нас с тебе ни провървя, Алиса: това е свръхпапагал, папагал над папагалите. Той запомня колкото си искаш думи и при това веднага.
	А през това време говоранът отново започна да говори по руски:
	— Слушай, Втори, нямам какво да ти подаря. Ако искаш, вземи моя говоран. Той ще ти напомня за скитанията ни — в главата му всичко се запечатва, до последната дума. И ти знаеш как да го настроиш на нужния текст.
	Говоранът отговори сам на себе си с друг глас:
	— Благодаря, Първи. Ние пак ще се видим…
	После в гърлото на говорана нещо затрептя, загърмя, сякаш някъде надалеч в небето се издигаше космически кораб.
	— Татко, разбираш ли за какво говори? — попита Алиса.
	— Струва ми се, че да — отговорих. — Май че това са гласовете на знаменитите капитани.
	Излязохме от площада и се постарахме да заобиколим сектора на филателистите, за да не се промъкваме с нашите необикновени товари през тълпата. Срещу нас се втурна познатият ни дебеланко с черния кожен костюм.
	— Е, какво? — попита той. — Намерихте ли каквото търсехте?
	— Да — отговорих аз. — Всичко е наред.
	— Ние купихме говоран — с гордост каза Алиса. — И той е запомнил такива интересни неща, че даже не можете да си представите.
	В този момент говоранът отново отвори клюновете си, разпери короната на главата си и заговори с гласа на Първия капитан:
	— Ти знаеш, Втори, колко ми се иска отново да изляза в космоса. Но всичко има край.
	Дебеланкото се обърна към Алиса, видя говорана и лицето му заприлича на плоска палачинка, а очите му побеляха и се скриха дълбоко навътре.
	— Отстъпете ми го — каза дебеланкото.
	— Защо? — учудих се аз.
	— Така трябва — каза дебеланкото и протегна ръка към говорана.
	Говоранът се извърна и силно го клъвна по пръста.
	— Ох! — извика дебеланкото. — Проклета твар! Отдавна те търся!
	— Махнете си ръката — казах аз.
	Дебеланкото се опомни.
	— Извинете — каза той. — Отдавна търся говоран. Специално за него съм прелетял осемнадесет светлинни години. Вие няма да ми откажете! Ще ви заплатя колкото искате.
	— Но на мен не ми трябват вашите пари — възразих аз. — При нас на Земята вече изобщо няма пари. Ние ги вземаме с нас само когато летим в космоса към такива места, където още има пари.
	— Но аз ще ви дам за тази птица всичко каквото поискате! Ще ви подаря цяла зоологическа градина!
	— Не — отговорих аз твърдо. — Доколкото знам, вече почти не са останали говорани. В зоологическата градина той ще бъде в безопасност.
	— Дайте ми го — злобно каза дебеланкото. — Иначе ще ви го отнема.
	— Посмейте само! — казах аз.
	Край нас минаваха двама полицаи ушани. Обърнах се към тях, за да ги извикам на помощ, но дебеланкото сякаш потъна в земята.
	Тръгнахме.
	— Виждаш ли, с говораните е свързана някаква тайна — каза Алиса. — На никого не го давай.
	— Не се бой — успокоих я аз.
	Ние вървяхме по безлюден път. Зад ниската ограда шумеше пазарът. Напред вече се виждаха хотелите на град Палапутра. Неочаквано зад нас се чуха леки стъпки. Бързо се обърнах и замрях от учудване.
	По пътя тичаше, догонвайки ни, доктор Верховцев. Шапката му беше килната на една страна, костюмът му измачкан, и изглеждаше още по-слаб от преди.
	— Професоре — каза той, задъхвайки се, — грози ви голяма опасност. Добре, че успях да ви догоня. Какво щастие!
	— Каква опасност! — попитах аз.
	— Опасността се крие в говорана. Ако вие незабавно не се разделите с него, вашият кораб ще загине. Сигурен съм.
	— Слушайте, доктор Верховцев — казах аз сърдито, — поведението ви е повече от странно. На планетата Тримата капитани се държахте много тайнствено и твърдяхте, че не знаете каква е тази птица на паметника. След това, както разправят, вие идвате тук и се опитвате да унищожите целия кислород на планетата, като продавате бели червеи. Лошо се държите в хотела: варите кренвирши на леглото и чупите роботите-камериери. А сега искате да ви дадем говорана… Не, не ме прекъсвайте. Когато се осъзнаете, елате при нас на кораба и там ще говорим в спокойна обстановка.
	— Ще съжалявате — каза Верховцев й пъхна ръка в джоба си.
	Индикаторът почервеня от страх. Паякът-тъкач-троглодит размаха пред Верховцев недоплетения шал.
	— Внимавай, татко, той има пистолет! — извика Алиса.
	— Полосков! — извиках аз в микрофона, който висеше на гърдите ми. — Засечи координатите ми! Ние сме в опасност! Бързо на помощ!
	Като чу думите ми, Верховцев замря и се замисли. За наше щастие на пътя се показа голяма тъмна тълпа колекционери, които влачеха съпротивляващ се зелен слон. Верховцев прескочи оградата и изчезна.
	— Ох, колко ми харесва всичко това! — каза Алиса. — Какви истински приключения!
	— А на мен, честно казано, такива приключения не ми харесват особено. Нали сме тръгнали да събираме животни за зоологическата градина, а не да воюваме с доктор Верховцев.
	След три минути над нас увисна катерът на „Пегас“. Полосков ни се притече на помощ. Катерът летя бавно над нас до самия кораб и ние стигнахме без никакви усложнения.


>	Глава 11
>	Курс към системата Медуза

	Щом настанихме животните в клетките и ги нахранихме, аз отидох на мостика и изпратих телеграма до базата на разузнавачите на Малък Арктур. Телеграмата бе следната:
	„Проверете къде се намира доктор Верховцев. Струва ми се, че той не е същият, за когото се представя.“
	Вечерта дойде отговор от Малък Арктур:
	„Доктор Верховцев не е на планетата Тримата капитани. Засега нищо повече не можем да съобщим.“
	— Ние и без тях знаем, че го няма на планетата Тримата капитани — каза Полосков, като прочете телеграмата.
	Направихме за говорана голяма клетка и я окачихме в каюткомпанията. През целия ден говоранът бърбореше нещо на непознати езици и все не искаше да имитира някой от капитаните. Но Полосков ни повярва и каза:
	— Аз също мисля, че това е същият говоран, който е принадлежал на Първия капитан и който Първия капитан е подарил на Втория, когато се разделили.
	— А не може ли да бъде така — попита Алиса: — Верховцев нарочно е издирвал говорани, защото е искал да намери точно този говоран?
	— Но защо му е говоранът? — попитах аз.
	— Как защо? Ние знаем, че Втория капитан е изчезнал безследно. И никой не знае къде е. Ние знаем, че говоранът е бил при него…
	— Правилно! — каза механикът Зелени. — Разбира се! Нашето момиче е съвсем право. Капитанът го няма, а говоранът е тук. Значи говоранът знае къде е капитанът. И Верховцев иска да разбере това.
	— Но защо го пази в тайна? — попитах аз. — Ние с удоволствие бихме му помогнали.
	Почука се. Някой идваше при нас.
	Тръгнах към люка и го отворих. На трапа стоеше дебеланкото с черния кожен костюм.
	— Прощавайте за безпокойството — каза той. — Дойдох да се извиня за поведението си на пазара. Но толкова ми се искаше да имам жив говоран, че не се сдържах.
	— Нищо — отговорих аз, — ние не се сърдим. Но все пак няма да ви дадем говорана.
	— Не ми го давайте — весело каза дебеланкото. — Само не искам да си мислите лошо за мене. Моля ви, не ми отказвайте любезността, вземете за довиждане подарък от мен.
	Той ми подаде много рядко животно: диамантена костенурчица от Мената. Корубата на тази костенурка е от истински диаманти и така блести, че те заболяват очите като я гледаш.
	— Вземете я, не се стеснявайте — каза дебеланкото. — Аз имам три.
	Разбира се, не трябваше да взимам подарък от такъв странен човек, би трябвало да бъда предпазлив. Но в нито една зоологическа градина на Земята няма диамантена костенурка! От пет години я дебнем и ето че се намери човек, който ни я подарява.
	— Не се отказвайте — каза дебеланкото. — Довиждане. Може би пак ще се видим. Запомнете, мен ме познават на сто планети и се наричам Веселяка У.
	И той затропа с обувки по трапа, слезе долу и, подскачайки в движение, тръгна към Палапутра.
	Вече се стъмни, двете слънца на планетата залязоха почти едновременно, само че в различни посоки на хоризонта и затова над космодрума пламтяха едновременно два залеза, един от друг по-красиви. И аз си казах, че все пак не трябва да мислим лошо за хората. Ето например дебеланкото — истински ентусиаст на биологията. И не му досвидя да ни подари такова рядко животно.
	В много добро настроение се върнах в каюткомпанията и показах подаръка на приятелите си. Те си предаваха костенурчицата от ръка на ръка и всички се любуваха на причудливата игра на светлината в диамантите на корубата й.
	— Накъде ще летим? — попита Полосков след вечеря.
	— Към склисите — каза Алиса, — към планетата Шешинера.
	— Добре — съгласих се аз, — така и така се канехме да отидем дотам.
	И изведнъж говоранът, който до този момент седеше мирно и гледаше как пием чай, отново заговори.
	— Ти се каниш да летиш? — попита той с гласа на Първия капитан.
	— Да. Ще тръгна насреща му — отговори говоранът с гласа на Втория капитан.
	— Добре, Втори, ако ти бъде трудно, извикай ме на помощ.
	— Ако мога.
	— Изпрати говорана. Той ще ми разкаже. Аз зная как да го накарам да говори. Ти ще му предадеш всички подробности.
	— Е, до нова среща.
	— Довиждане.
	Говоранът замълча.
	— Е, чу ли, Полосков? — попита Алиса.
	— Разбира се, че чух, не викай — отговори Полосков и се замисли.
	Говоранът поклати златната си корона, сякаш размишляваше дали да продължи, или не. И изведнъж каза бавно и ясно с гласа на Втория капитан:
	— Дръж курс към системата Медуза.
	Ние чакахме говоранът да заговори отново. Но той затвори очи и пъхна глава под крилото си.
	— Значи Втория капитан е изпаднал в беда и е изпратил говорана за помощ — каза Алиса. — Как да накараме говорана да ни разкаже всичко?
	— Почакайте — намесих се аз. — Защо решихте така? Все пак говоранът не е полетял към Венера, където работи Първия капитан, а се е върнал на родната планета. Значи никой никъде не го е изпращал. Може Втория капитан просто да е загинал. И тогава говоранът е полетял към къщи.
	— Всичко може да бъде — каза Полосков и стана от масата.
	Той излезе от каюткомпанията и се върна след пет минути, като донесе със себе си карта на Галактиката. Разстла я на масата, като отмести чашите, и показа с пръст в края на картата.
	— Тук — каза той — се намира системата Медуза. Съвсем неизследвана. В нея има планети. Аз предлагам да летим нататък. Ако капитанът е жив, ще му помогнем. Ако е загинал, най-малкото ще знаем къде се е случило.
	— Но той би могъл да загине и в открития космос — възразих аз.
	— Какво би могло да се случи с великия капитан в открития космос?
	— Взрив на кораба например.
	— И говоранът е останал невредим?
	— Е, много неща могат да се случат!
	Аз мълчах. В края на краищата, експедицията си имаше свои задачи, а не е известно има ли изобщо някакви животни в системата Медуза. Докато долетим до системата и се върнем обратно, ще мине цялото време, отпуснато за експедицията. А ние не знаем нищо, освен това, което казва говоранът. Ами ако капитанът е бил там, но е загинал съвсем в друга част на Галактиката? Казах това на другарите си. Но колкото повече говорех, толкова по-малко бях убеден в правотата си и толкова повече разбирах, че не съм убедил нито Полосков, нито Алиса.
	— Добре — казах накрая, — за опит пари не взимат. Само че отначало ще отидем на Шешинера. Все пак трябва да разберем какви са тези склиси?
	— Дадено — съгласи се Полосков, следейки нещо с пръст по картата. — Тя ни е на път. Освен това ще можем да спираме пътьом и на други планети и да търсим редки животни за зоологическата градина.
	— А сега да спим — казах аз. — Утре сутринта ставаме и излитаме. Всички животни ли са нахранени и напоени?
	— Тъй вярно, другарю началник на експедицията — рапортува Алиса, която отговаряше за храненето на животните.
	— А къде е диамантената костенурчица? — попитах аз.
	— Току-що беше тук — каза Полосков. — Къде може да бъде?
	Изгубихме цял час, претърсихме целия кораб и най-после с помощта на индикатора я открихме до самия люк.
	— Вероятно е искала да избяга — каза Зелени. — Нали ви предупреждавах. Тези костенурки не трябва да се изпускат от очи.
	Индикаторът пожълтя.
	Извадих таблицата за цветовите чувства на индикатора, която ми беше дала двуглавата змия, и казах:
	— Жълтият цвят — недоверие.
	— Не вярваш на костенурчицата ли? — попита Зелени индикатора. — Аз също.
	Индикаторът стана толкова жълт, че даже светлината на лампите помръкна.
	— Е, добре — казах тогава. — Ще я затворим в клетка.
	Индикаторът си оставаше все така жълт, но по гърба му заплуваха черни ивици. Таблицата ни съобщи, че черните ивици върху жълт фон означават несъгласие.
	— Добре тогава — казах аз. — Щом си толкова недоверчив, за през нощта ще я затворим в сейфа.
	И тогава индикаторът придоби щастливия тъмнозелен цвят.


>	Глава 12
>	Такова тъжно изобретение

	Когато „Пегас“ приближаваше до планетата Шешинера, колетите и стоките в него значително бяха намалели. По коридорите можеше да се ходи, без да се удряш в чували, сандъци и контейнери.
	Ние вече бяхме преминали една трета от Галактиката и се озовахме в такива места, където рейсовите лайнери на Земята не минават.
	Планетата Шешинера се намира встрани от големите пътища. Нейният животински свят не е богат — само преди триста години тя е била гола и необитаема, но после тук са долетели колонисти от Розодор, направили са й изкуствена атмосфера, посадили са градини и са я озеленили.
	Ние не бихме губили време да кацаме, но доктор Верховцев още на планетата Тримата капитани ни беше казал, че е чувал, че на планетата Шешинера живее животното склис.
	„Пегас“ кацна късно през нощта, встрани от бледите светлинки на малък град. Кацнахме тихо, за да не събудим гражданите и да не ги изплашим: на Шешинера рядко кацат хора и някои шешинерийци изобщо не са ги виждали.
	Двигателите замлъкнаха, механикът Зелени разреса брадата си и легна да спи, капитан Полосков остана на мостика, за да внесе поправки в остарялата навигационна карта, Алиса пишеше писмо на баба си, надявайки се да го изпрати от Шешинера, а аз слязох в първи трюм, за да избера празна клетка за склиса и да нахраня животните.
	На кораба беше тихо и топло. Аз почти безшумно ходех по мекия килим и си мислех, че на Шешинера трябва да се запасим с вода и да намерим вълна за паяка-тъкач-троглодит. Разклоненото храстче ме чакаше в ъгъла и аз му казах:
	— Веднага да заспиваш! Иначе утре няма да те полея.
	Храстчето ужасено размаха листенца и зашумя, вмъквайки се в отсека си.
	Изведнъж чух приглушено мляскане. Някой се беше вмъкнал в склада, където бяха останали колети. Спрях и се ослушах. Не се знаеше кое от животните се беше измъкнало от клетката си — не всяко можеше да се прибере с голи ръце.
	Внимателно надникнах през полуотворената врата на склада. Няма никой. Но мляскането се чуваше по-ясно. Влязох в отсека. Мляскането се чуваше зад вратата на заключения хладилен шкаф. Там бяха ананасите.
	Учуди ме, че ключът стърчеше отвън — никой не би могъл да влезе в хладилника и да затвори без ключ.
	Бавно протегнах ръка към ключа, превъртях го и отворих вратата.
	В шкафа, треперейки от студ, седеше малко зелено човече и с острите си зъбки гризеше ананас.
	Човекът ужасено вдигна очи и притисна ананаса до гърдите си.
	— Да не сте посмели! — каза той.
	— Поне да бяхте го обелили — възмутих се аз. — И изобщо, как попаднахте тук?
	— Не може човек спокойно да се навечеря! — промърмори и изчезна заедно с ананаса.
	Потърках си очите. Хладилникът беше празен. От лавиците липсваха три ананаса. Някой ме докосна по крака и аз подскочих от изненада.
	Оказа се, че същото палаво храстче се разхожда из трюма.
	— Веднага върви да спиш! — извиках му аз, макар че никога не крещя на животните и растенията.
	Храстчето прибра клонките си и избяга.
	Отново погледнах в хладилника. С гръб към мене стоеше зелено човече и изправено на пръсти се опитваше да смъкне от полицата голям ананас.
	— Стой! — извиках аз.
	Човечето се огледа и аз разбрах, че това съвсем не е същият похитител, който преди три минути дъвчеше ананас.
	— Не се безпокойте — каза човечето, — имам разрешение.
	Той веднага изчезна, отнасяйки ананаса.
	Досега не бях виждал такива чудеса. Даже главата ми се замая. По най-глупав начин надникнах в хладилника, сякаш там, вътре, можеше да се крие някой.
	В същия момент ме блъснаха и на полицата се появи трети зелен човек.
	— Не ми пречете — каза той, — ще ви ударя — и веднага посегна за ананаса.
	— Е, това вече на нищо не прилича! — възмутих се аз. — Вие откъде сте?
	— Аз живея тук — отговори човечето, взе ананаса и се разтвори във въздуха.
	Не можах да издържа повече. Натиснах копчето на телефона и извиках Полосков.
	— Гена — казах, — спиш ли?
	— Не — отвърна капитанът. — Работя. Какво ти е на гласа?
	— На гласа ли? Нищо.
	— Трепери като заешка опашка. Случило ли се е нещо?
	— Гена, кажи ми, люкът на кораба затворен ли е?
	— Разбира се, че е затворен. Нали никой не е излизал.
	— А Зелени спи ли?
	— Спи. И Алиса спи. Току-що проверих. Алиса писа, писа писмото и на половината заспа. Какво се е случило?
	— Кажи, в какви случаи на хората им се привиждат зелени човечета.
	— Малки ли? — делово попита Полосков. — Седят на рамото ти? С опашчици? Някъде съм чел за това. В някаква стара книга.
	— Не — отговорих аз, — доста големи, без опашки, ядат ананаси. Ето… Ето го! Четвъртият!
	И наистина, в хладилника се появи още един похитител, намигна ми и изчезна.
	— Идвам! — каза Полосков разтревожено. — Не предприемай нищо. Дръж се.
	Докато Полосков дотича до трюма, на полиците бяха останали по-малко от половината ананаси и две зелени човечета се повдигаха едно друго, за да стигнат до най-горния рафт на хладилника.
	— Не — каза Полосков, — не ги плаши. Това изглежда не е халюцинация.
	— Каква халюцинация! — обиди се човечето. — Можете да ме пипнете.
	— Няма време — прекъсна го другият.
	— Поздрави на Алиса — каза първият.
	И те изчезнаха, за да отстъпят място на още един.
	— Алиса наистина ли спи! — попитах аз Полосков.
	— Спи.
	— Тогава откъде могат да знаят за нея?
	— Нямам представа. Същинска лудница!
	Хладилникът беше празен. Вече никой не се появяваше.
	— Хайде да затворим вратата — предложи Полосков. — Така е по-спокойно.
	Затръшнах вратата на хладилника.
	— Откъде могат да знаят за Алиса? — повторих аз. — Кацнахме тук преди един час, никой от нас не е излизал навън…
	Ние с Полосков дълго не си легнахме да спим, все търсехме обяснение за странното явление. Но така и не измислихме нищо. Още веднъж проверихме ключалките на люковете, обиколихме кораба. Празно, тихо, спокойно.
	За всеки случай легнах в каютата на Алиса. Беше ми неудобно да спя, защото килимчето на пода беше твърдо, а под главата си трябваше да подложа гумените плавници на Алиса.
	За щастие успях да стана преди Алиса да се е събудила и затова, когато тя отвори очи, аз вече спокойно седях на креслото и прелиствах „Справочник по определяне на обитателите на Галактиката“.
	— Какво правиш тук? — попита Алиса.
	— Нищо, просто влязох да погледна в твоята библиотека как изглеждат местните жители.
	— А защо не си сресан?
	Затворих книгата — после ще я прегледам — и побързах към каютата си, за да се оправя.
	Там, докато се миех, едва не убедих сам себе си, че никакви зелени човечета не е имало, че всичко това е мираж, сън и ми се е привидяло.
	С тази мисъл слязох в трюма да погледна в хладилника.
	Хладилникът беше отворен, абсолютно празен — нито един ананас — и пред него стоеше замислен Полосков.
	— Общо взето, предполагам — каза той, — че местните жители са се научили да минават през стените, макар това да противоречи на всички закони на природата.
	— Не, това сигурно не са местните жители — възразих аз. — Сигурно сме хванали из космоса някаква паразитираща цивилизация.
	В този момент в трюма влезе Алиса.
	— Добро утро, Полосков — поздрави тя. — Къде дянахте ананасите?
	— Откраднаха ги — каза Полосков. — И ние мислим как да накажем крадците.
	— Кого? — учуди се Алиса.
	— Зелените дяволи — отговори Полосков. — Ех, ако мога да ги докопам! Само като си помисля, с какви очи ще се явя на Редвайт! Там чакат тези ананаси!… Ето го, вижте го, дръжте!
	И наистина, в хладилника изведнъж се появи зелено човече; то обгърна с поглед празните полици и каза, без да гледа към нас: „Закъснях“ — и в същия миг изчезна.
	— Ето го — повтори Полосков. — Даже не можеш да го хванеш.
	— Та това е местен жител — каза Алиса. — Аз видях в книгата, която татко остави в креслото.
	— Сигурна ли си?
	— Съвсем сигурна.
	— Тогава толкова по-зле за тях. Незабавно изпращам жалба до тяхното правителство. Нима така се посрещат гости? — Полосков беше много сърдит.
	— Прости им, капитане.
	— Не, няма и да помисля да им прощавам. Къде е телефонът?
	— Полосков, помисли — замоли се Алиса. — Те са толкова добри и мили хора! Те не са искали да откраднат ананасите. Така се е случило. Без да искат.
	— Ти си прекалено добра, Алиса — възрази Полосков. — Тази нощ, едва сме се приземили, и те вече се намърдали в склада и крадат ананаси, а след половин час ще се захванат и с другите товари.
	— Полосков — твърдо каза Алиса, — ти нали не си забравил, че загуби бас? На желание.
	— Помня — каза Полосков.
	— Та ето моето желание — прости им ананасите.
	В този момент зад стените на кораба се разнесе страшен шум. Толкова страшен, че проникна през обшивката. В движение Полосков успя да натисне бутона за тревога и в коридорите замигаха червените лампички.
	Полосков отвори горния люк и от височината на третия етаж погледнахме навън.
	Изгряваше мътно, огромно червено слънце. По небето бързо се носеха дълги тъмносиви облаци. Цялата поляна пред „Пегас“ беше изпълнена със зелени човечета. Те размахваха знамена, кърпички, люлееха лозунги с думите „Добре дошли“ и крещяха в хор и по единично:
	— Доб-ре дош-ла!… Здра-вей, А-ли-са!… Бла-го-да-рим!… Ура-а-а-а! — и други приветствия на своя непонятен за нас език.
	Като видяха Алиса, радостта им премина всички граници. Изглеждаше, че небето ще падне върху земята.
	Няколко зелени човечета за миг се оказаха при люка, подхванаха Алиса и аз не успях да ахна, когато те изчезнаха заедно с нея, за да се появят отново в средата на тълпата. На високо вдигнати ръце понесоха Алиса към града, който се белееше на хоризонта.
	Изостанало от другите, едно възрастно зелено човече ни почака, докато слезем по трапа долу, поздрави ни и каза:
	— Очевидно на вас, скъпи гости, не всичко ви е ясно.
	— Не ни е ясно — каза Полосков.
	— С Алиса нищо ли няма да се случи? — попитах аз.
	— Абсолютно нищо. Може ли да ви обясня?
	— Разбира се.
	— Седнете на тревата, земята е топла, няма да изстинете.
	Ние послушахме възрастното зелено човече и то ни разказа следното.
	До неотдавна планетата Шешинера по нищо не се отличавала от останалите затънтени провинциални планети на Галактиката. Но преди десет години един шешинериец изобретил средство — таблетки, които позволявали да се пътешествува във времето на година-две във всяка посока. Отначало цялата планета била обхваната от огромна радост — всички се хвърлили да гълтат таблетки и да пътешествуват насам-нататък. Но след няколко седмици дошъл горчивият махмурлук.
	Един се отправял в бъдещето и там разбирал, че ще го напусне жена му или че ще окрадат къщата му. Друг тръгвал към миналото, за да поправи извършената там тъжна грешка, но не можел да я поправи, а само да я повтори. Ако си подозирал някого в лъжа, нищо не ти струвало да се върнеш в същия ден и да проследиш недоброжелателя си. Ако си се страхувал, че ще умреш от някоя болест, нищо не ти струвало да отидеш в бъдещето и да видиш дали лекарите не са те излъгали. И постепенно хората започнали да се страхуват от бъдещето — никой вече не ходел там. Затова пък всички често посещавали миналото. Всеки човек си има някакви приятни спомени. И той се отправя в миналото, за да изживее още веднъж приятния момент. След това отново отива там и отново, и отново… До безкрайност.
	— Да вървим в града — каза възрастното зелено човече — и вие ще видите до какво доведе всичко това.
	Последвахме го към града. Той беше запуснат, мръсен. Тържествената процесия с Алиса беше отминала напред и по улиците само нарядко се срещаха минувачи. Те не ни обръщаха внимание, но от време на време някой от тях изчезваше. Друг пък можеше да се появи насред улицата, да си помисли за нещо и отново да изчезне.
	— Пътешествуват във времето — каза нашият спътник. — Настоящето не ги интересува. От бъдещето се страхуват. Никой не работи. Правителството се опита да забрани таблетките, но те толкова лесно се приготовляват, че всеки започна да си ги прави в къщи.
	— Сега ми е ясно — казах аз — защо още вчера вашите съотечественици знаеха и за Алиса, и за долитането на нашия кораб.
	— Разбира се. Те изскачаха във вашия хладилник от бъдещето.
	— И все пак, защо е тая радост по повод пристигането на Алиса? — попита Полосков. — Защо не по повод например на моето пристигане?
	— Много просто — каза възрастният шешинериец. — Ние сме много незлобливи, мирни хора. И ценим доброто отношение към нас.
	— И какво от това? Алиса не знаеше, че вие се вмъквате в хладилника ни.
	— Ох, каква наивност! — с укор каза зеленото човече.
	Той се разтвори във въздуха и след три секунди се появи отново с голям ананас в ръце.
	— Току-що бях във вашия хладилник — каза той.
	— Но там вече няма ананаси.
	— Но аз бях там вчера вечерта. Не разбирате ли? Съвсем просто е. Сега аз излетях в миналото и вчера през нощта взех от хладилника ананас. Но не съм откраднал ананаса, а съм го взел, защото Алиса днес сутринта напомни на Полосков, че преди е спечелила от него едно желание и нейното желание е да ни даде ананасите. Затова днес сутринта ние посрещнахме Алиса с благодарност за това, че ни е разрешила да вземем ананасите вчера през нощта…
	— Ще се побъркам! — каза Полосков. — Отначало беше днес сутринта, след това вчера през нощта и вие вземахте ананасите, които още нямахте право да вземете, защото после щяхте да имате право да ги вземете…
	— На нас са ни останали толкова малко радости в живота — каза зеленото човече, без да слуша Полосков. — И ние никога по-рано не сме опитвали ананаси. Аз например сега всеки ден ще ходя във вчерашния ден, за да ям ананаса, който изядох вчера…
	Известно време мълчахме — смилахме новините. След това шешинериецът въздъхна и каза:
	— Не мога повече. Тръгвам в миналото да си доям вашия ананас.
	— Чакайте — спрях го аз. — Имам към вас делови въпрос.
	— По-добре не питайте — каза зеленото човече. — Нали знам за какво ще питате.
	— Аа, да — казах аз.
	— Ще ме питате за животното, което се нарича склис, заради което сте дошли тук.
	— Разбира се.
	— Можем да ви доведем сто склиса, но вие ще се откажете от тях. Ето, вижте, един лежи зад ъгъла. Сега ще разперите ръце и ще кажете: „Та това е най-обикновена крава!“.
	Ние погледнахме зад ъгъла. Там лежеше крава. Аз разперих ръце и казах:
	— Та това е най-обикновена крава!
	— Ето, виждате ли.
	Зеленото човече се сбогува с нас и си отиде, по-точно изчезна, защото всички жители на тази планета имаха странния навик да се разтварят във въздуха. И той не видя това, което се случи по-късно, и цялото му умение да вижда в бъдещето и в миналото не му помогна. Защото ние взехме тази крава, докарахме я в Московската зоологическа градина и тя досега е един от най-популярните експонати там.
	Щом зеленият ни водач изчезна, кравата се протегна, бавно се изправи на крака и разпери дългите си ципести крила, които дотогава бяха омотани около корема й. Кравата въздъхна, погледна към нас с големите си тъжни очи, разтърси крила, за да махне от тях праха, отблъсна се с подбитите си копита и прелетя през улицата. Летеше като крава — лошо и неумело, но все пак летеше!
	Тогава попитах неочаквано появилото се до нас зелено момченце:
	— Чия е тази крава?
	— Склисът ли? — попита момченцето.
	— Да де, чий е този склис?
	— Ничий — каза момченцето. — Кому са притрябвали склисите? Невъзможно е да ги пасеш — разлитат се. Така че взимайте, не ни се свиди.
	И ние тръгнахме към „Пегас“, като шибахме с пръчка склиса пред себе си. От време на време склисът излиташе във въздуха, но бързо се изморяваше и преминаваше в ленив бяг.
	После към нас се лепна още един склис, но ние не го взехме със себе си — и един щеше да ни бъде трудно да изхраним. Склисът дълго обидено муча и маха с опашка.
	Скоро след нас се върна и Алиса, беше й станало скучно с шешинерийците. Пък и те бързо я бяха забравили — разпръснали се кой в миналото, кой в близкото бъдеще.


>	Глава 13
>	Парализираните роботи

	— Е, сега — каза Полосков, когато се вдигнахме над планетата, на която бяхме загубили целия си запас от ананаси — право към системата Медуза. Или има възражения?
	Никой не възрази. Аз исках да възразя, но Алиса така ме погледна, че казах:
	— По време на полет с кораба се разпорежда капитанът. Както каже Полосков, така ще бъде.
	— В такъв случай никъде няма да се бавим — нареди Полосков.
	Но след два дена ни се наложи да се забавим и да изменим курса.
	Корабната радиостанция на „Пегас“ прие сигнал за бедствие SOS.
	— Откъде идва? — попитах Полосков.
	— Сега ще разберем всичко — каза нашият капитан, като се наведе над апарата.
	Аз седнах в едно свободно кресло на мостика, реших да се възползувам от момента, за да си почина. Бях изморен от сутринта. Индикаторът го болеше корема и променяше цвета си като светофар на оживено кръстовище. Паякът-тъкач-троглодит поради недостиг на суровина се беше добрал до сънения снук от съседната клетка и беше остригал всичката му дълга козина, така че не можах да позная снука. Вследствие на това той беше изстинал и изпълваше с кашлицата си целия трюм. Наложи се да правя изолатор. Говоранът цяла нощ мърмори на непознат език, прегракна и скърцаше като несмазана каруца. Наложи се да му дам горещо мляко със сода. Храстчетата през нощта се бяха изпокарали помежду си заради сливовите костилки и на най-малкия му бяха изпочупили клончетата. Диамантената костенурчица беше изрязала с острите си ръбове дупка във вратата, която водеше към машинното отделение, и отново се наложи да я затворим в сейфа.
	Бях изморен, но знаех, че когато превозваш колекция от редки животни, винаги е така. Всички болести, неприятности, боеве и конфликти са нищо в сравнение с храненето. Наистина, Алиса ни помагаше, но днес тя се успа и се наложи аз да се заема със сутрешното хранене.
	Добре, че засега животните не бяха чак толкова много и по-голямата част от тях можеха да дишат земен въздух. Само се наложи да сложа печка под стъкления похлупак на бежовите бръмбари, защото тези бръмбари са свикнали да живеят във вулкани…
	— Всичко е ясно — чух гласа на Полосков.
	За какво говори? А, да, бях се замислил и съвсем забравих — нали бяхме получили сигнал за бедствие.
	— Сигналът идва от планетата Шелезина. Какво ли се е случило там?
	Полосков отвори последния том на справочника за планетите и прочете на глас:
	— „Планета Шелезина. Открита от фиксианска експедиция. Населена с метална цивилизация на доста ниско равнище. Има предположение, че жителите на планетата са потомци на роботи, спасили се от неизвестен космически кораб. Отличават се с простодушие и гостоприемство. Но са много капризни и обидчиви. На планетата няма полезни изкопаеми. Вода също няма. Няма атмосфера. Нищо няма на планетата. Дори да е имало нещо, роботите са изразходвали всичко и живеят в нищета.“ Да — каза Полосков, — не е много интересна тази планета. Но какво се е случило с тях?
	— SOS — продължаваше да повтаря приемникът. — При нас има епидемия. Молим за помощ.
	— Ще се наложи да се отклоним от пътя си — въздъхна Полосков. — Не можем да оставим разумни същества в беда.
	И ние тръгнахме към планетата Шелезина.
	Едва когато видяхме от космоса сивото, лишено от въздух, планини и океани кълбо на планетата, Полосков успя да се свърже с тамошния диспечер.
	— Какво се е случило при вас? — попита той. — Каква помощ можем да ви окажем?
	— При нас има епидемия… — проскърца гласът във високоговорителя. — Ние всички сме болни. Нужен ни е лекар.
	— Лекар? — учуди се Полосков. — Но нали вашата цивилизация е желязна. Може би трябва да ви изпратим механик?
	— Може и механик — съгласиха се от Шелезина. — Но и лекар.
	Ние кацнахме на равното, прашно и пусто поле на космодрума. Отдавна нито един кораб не бе кацал тук.
	Когато прахта се утаи, спуснахме трапа и изведохме всъдехода. Полосков остана на кораба, а Зелени и аз тръгнахме към дългото ниско и скучно здание на космогарата. Ни душа, ни сянка наоколо. Ако току-що не бяхме разговаряли с тях, нямаше да предположим, че на планетата има живи същества. На пътя се въргаляше откъснат ръждив крак на робот. По-нататък колело с изпочупени спици.
	Тъжно беше да се пътува по такъв пущинак. Даже ти се иска да извикаш високо: „Има ли тук някой жив?“.
	Вратите на космогарата бяха широко отворени. Вътре беше също така пустинно и тихо. Излязохме от всъдехода и спряхме на вратата, без да знаем накъде да тръгнем.
	От големия сив високоговорител, закачен на тавана, се чу шумолене и вече познатият ни скърцащ глас произнесе:
	— Качете се по стълбата до малката черна врата. Бутнете я и тя ще се отвори.
	Послушахме го и намерихме тясната стълба. Тя беше стръмна и също така прашна, както всичко наоколо. Свършваше до малка черна вратичка. Блъснах вратичката, но тя не се поддаде. Може би е заключена.
	— Блъскайте по-силно! — разнесе се глас иззад вратата.
	— Нека аз — каза механикът Зелени.
	Той натисна вратата с рамо, изохка и вратата с вой се разтвори. Зелени не се задържа и влетя вътре.
	— Така си и мислех — каза той мрачно, докато летеше и се блъсна в седящия до масата метален жител на планетата.
	Роботът също беше покрит с прах.
	— Благодаря ви, че долетяхте — каза роботът, като вдигна ръка, за да помогне на Зелени да се изправи. — Аз си мислех, че няма да искате да дойдете при нас. Не очаквах. Никой не идва при нас.
	— Предавателят ви е много слаб — казах аз. — Чухме го само защото летяхме наблизо. Това беше чиста случайност.
	— Някога предавателят ни беше най-мощният в сектора — каза роботът.
	В този момент в железните му вътрешности нещо забръмча и той застина с отворена уста. Роботът размахваше ръце и мълчаливо молеше за помощ. Погледнах объркан към Зелени, а той каза:
	— Тук няма нужда от лекар.
	Приближи се до робота и го удари с юмрук под брадата. Устата му със скърцане се затвори и роботът каза:
	— Благо…
	Наложи се още веднъж Зелени да се отнесе грубо с него. При това той каза:
	— Ще ви помоля да не си отваряте широко устата. Няма да стоя вечно с юмрук над вас.
	— Роботът кимна и продължи да говори, като си отваряше едва-едва устата, за да не засече.
	— Аз изпратих сигнала SOS — каза той, — защото вече две седмици никой не идва да ме смени от дежурство. Подозирам, че всички мои земляци са се парализирали.
	— Защо мислите така?
	— Защото и собствените ми крака са парализирани.
	— Отдавна ли ви порази тази болест? — попитах аз.
	— Не, не много отдавна — каза роботът. — През последните години имаше прекъсвания в снабдяването със смазка, но все пак някак се оправяхме. А след като един човек ни се разсърди и ни прокле със страшна клетва, ужасен тайнствен паралич започна да ни погубва от малко до голямо. И се страхувам, че аз съм последният що-годе здрав робот на цялата планета. Но параличът вече се приближава към сърцето, и както виждате, даже челюстта ми заяжда.
	— Я дайте да видя. Може би все пак сте забравили да смените смазката — каза с подозрение Зелени.
	Той се приближи до робота и отвори капака на гърдите му, бръкна вътре с пръст и роботът започна да се хили:
	— Гъдел ме е!
	— Потърпете! — строго каза механикът. Той провери шарнирите на краката и ръцете му, изправи се и каза, като изтриваше ръцете си с кърпа: — Има смазка. Нищо не разбирам!
	— И ние нищо не разбираме — съгласи се роботът.
	Тръгнахме към града. Влизахме в къщите — дълги, скучни помещения с редици еднакви нарове. На наровете лежаха еднакви роботи, покрити с прах. На челата им светеха индикаторни лампички. Това означаваше, че роботите са живи. Те въртяха очи, но не можеха да помръднат. Накрая, така и без да разберем нещо, ние се върнахме на космогарата и сложихме тежкия дежурен робот във всъдехода. Той поне още говореше. Откарахме го на „Пегас“, за да го разглобим там и да проверим що за странна епидемия е поразила планетата.
	Роботът сам ни помагаше да го развинтваме, даваше ни съвети коя гайка да въртим, кое копче да натискаме. Беше занемарен, мръсен, но никакви особени повреди не можахме да открием. Изобщо служебните роботи от този тип, отдавна свалени от производство в Галактиката, се правеха за векове и бяха приспособени да работят и в дълбокия космос, и във вулканите, и под водата, и под земята. Само от време на време трябваше да се смазват, но това те отлично можеха да правят и сами.
	Най-после наредихме частите на робота върху голямата работна маса в лабораторията, а главата му сложихме отделно в ъгъла и я включихме към корабната електромрежа.
	— Е, какво? — попита главата на робота, когато Зелени свърши разглобяването на тялото му.
	Зелени сви рамене.
	— Какво да правим сега? — попита главата тихо. — Ще загине цяла цивилизация.
	— Ще трябва да предадем радиограма до Земята или до някоя друга голяма планета — казах аз. — Да изпратят експедиция от специалисти по болести на роботи.
	— Какви болести можем да имаме ние? — възкликна главата на робота и устата му остана отворена.
	Наложи се да отида до него и да го ударя по брадата.
	— Благодаря ви — каза роботът. — Но не би трябвало да ни оставяте без надзор. Представете си, на цялата планета няма нито едно подвижно същество. Първият пороен дъжд или наводнение ще ни погуби безвъзвратно — даже не можем да се изтрием!
	— Но моля ви се — казах аз, — ние не можем да останем тук, докато дойде помощ!
	— Някаква важна работа ли имате? — попита главата на робота.
	Не успях да отговоря, защото Зелени каза:
	— Какво ли не става на тоя свят. Защо да не опитам да сменя смазката. Може ли да ви смажа с машинно масло?
	— Ако маслото е добро, може — отговори главата на робота.
	Тогава Зелени се зае да изтрива всички детайли и части на робота и да ги смазва отново с нашето масло.
	А в това време роботът отново попита.
	— Каква работа имате?
	— Събираме животни за Московската зоологическа градина — казах аз. — Редки животни. Трябва да завършим експедицията колкото е възможно по-скоро и да се върнем в къщи. Много е трудно да возим със себе си цяла зоологическа градина.
	— Ако ни помогнете — каза главата на робота, — ние ще ви дадем наши животни. Такива никъде другаде няма.
	— Какви са тези животни?
	И тогава роботът ни разказа.
	Някога, преди много години, на тази планета претърпял авария автоматичен космически кораб, на чийто борд се намирали универсални роботи. Те останали живи и си построили барака от останките на кораба. След това открили на планетата залежи от желязо и други метали, намерили уран и много различни полезни изкопаеми. Започнали да си конструират деца и лека-полека роботите заселили цялата планета.
	Но макар че мислят, те не могат да предвиждат бъдещето. По това време на планетата имало вода и въздух, трева и дървета. Но тях съвсем не ги интересувало какво става наоколо. Имали пълна свобода на действие и скоро построили на планетата много заводи и всички те започнали да произвеждат роботи, а новите роботи строели нови заводи и изработвали нови роботи. Това продължило до деня, когато целият кислород на планетата бил изразходван за топенето в пещите, всички дървета били превърнати в бараки за резервните части, всички животни измрели, всички планини били сринати до основи и всички морета били пресушени за охлаждането на двигателите. Свършили и полезните изкопаеми. На голата планета останали само роботи — много милиони еднакви роботи, които изведнъж се оказали без работа.
	Тогава се наложило да хвърлят жребие и тези, на които не им провървяло, били разглобявани за резервни части или ги разменяли срещу смазочно масло с прелитащите наблизо кораби или със звездните скитници. Така живеели роботите. Постепенно броят им намалявал, но все пак на планетата останали още няколко милиона безделници. По едно време решили да построят космически кораб и да полетят към някоя още незаселена планета, за да започнат работата си отначало, но не успели, защото нямали чертежи, а самите те не можели да изобретят нищо. И така продължавало до най-последния ден. А след това роботите били нападнати от странната епидемия и всички били поразени от паралич.
	— Но за какви животни говорите? — попитах аз главата на робота.
	— За роботни животни. Искахме всичко при нас да е като при хората. И когато разбрахме, че местните животни са измрели, защото не са могли да живеят на пустата планета, направихме изкуствени животни. Но след това не ни беше до тях и решихме да разглобим животните за резервни части на роботите. Такива вече не се произвеждат. Но те почувствуваха опасността и избягаха. И досега си тичат из равните долини на планетата Шелезина. Ако ни помогнете, ще ви хванем няколко съвсем необикновени железни животни.
	— Благодаря — казах аз на главата на робота, а си помислих, че такива животни едва ли ще са необходими за нашата зоологическа градина: всеки ученик на Земята може да си направи механична костенурка или електронен таралеж.
	Докато разговаряхме с главата на робота, Зелени изтри всичките му части и ги смаза отново. След това завинти ръцете и краката му и натисна червеното копче. С вълнение очаквахме какво ще се случи. Роботът неуверено вдигна ръка, след това направи крачка напред. Кракът му го послуша. Той направи още една крачка, махна едновременно с двете си ръце, наведе се напред, след това назад и започна да танцува. Никога през живота си не бях виждал танцуващ робот. Той едва не преобърна масата, едва не ми смачка крака и даже изглеждаше, че от радост се смее.
	Като се натанцува до насита, роботът извика:
	— Благо… — и замря.
	Нали смазката на главата му не беше сменена.
	Този път механикът Зелени не го удари с юмрук под брадата. Просто изля в отворената му уста една кутия масло.
	Роботът се задави, нещо вътре в него заклокочи, устата му се затвори, отново се отвори и роботът с музикален, звучен глас запя песента „Не се страхуваме от сивия вълк“, която вероятно беше чул много отдавна.
	— Значи всичко идва от смазката — каза роботът, след като се успокои малко. — Но тя беше почти прясна. Ние я разменихме.
	Зелени, без да каже нито дума, капна върху едно стъкълце от старата, свалена от робота смазка, и отиде до микроскопа.
	— Всичко е ясно — каза той след минута. — Трябваше да се сетя от самото начало. В смазката са се появили бактерии, които превръщат маслото в шмиргелов разтвор. Интересно как тези бактерии са могли да попаднат във вашето масло?
	Роботът се замисли. Всички минахме в каюткомпанията, за да продължим разговора. Роботът все мислеше. Наляхме си чай, а пред него поставихме бурканче с олио — голямо лакомство за роботи. Роботът разсеяно изпи олиото и продължи да мисли.
	Изведнъж над главата му се събуди говоранът. Той видя нашия гост и като разтвори широко клюн, запя:
	— „Не се страхуваме от сивия вълк…“
	При това пееше с гласа на робота.
	Ние много се учудихме. Само роботът не се учуди. Той вдигна глава и каза на говорана:
	— Здравей, птицо. Как се чувствуваш?
	Но говоранът продължаваше да пее, като размахваше крила, защото не можеше да отговори нищо — говораните не са много умни птици.
	— Вие познавате говорана? — попита Алиса.
	— Познавам го — разсеяно отговори роботът. — Аз самият съм го ремонтирал.
	— Как може да сте ремонтирали жива птица? — учуди се Алиса.
	— Преди няколко години — отговори роботът — тази птица долетя на нашата планета от космоса. По това време у нас вече беше останало много малко въздух, а местните животни съвсем бяха изчезнали. Но за говорана, както знаете, няма никакво значение дали има въздух. Той може да прелита от планета на планета и да не диша по няколко седмици и даже месеци. Но този говоран едва-едва долетя до нашата планета. Някой го беше нападнал по пътя и го бе ранил тежко. Ние излекувахме говорана, като го хранехме със смазочно масло, но се наложи да му отрежем едното крило и да го заменим с протеза.
	— Не може да бъде! — възкликнах аз. — Нима е възможно да не забележим това?
	— Погледнете — с гордост отвърна роботът. — Ние сме много добри майстори.
	Станах и се приближих до говорана. Птицата сякаш се досети какво ми е нужно и разпери дясното си крило. Опипах го. Под перата имаше метал. Роботът беше казал истината.
	— Виждате ли — каза той тържествено. — Даже вие не забелязахте.
	— А какво стана с птицата след това? — попита Алиса.
	— Тя беше долетяла при нас от системата Медуза — продължи роботът. — Някой я гонеше и искаше да я убие. Докато я ремонтирахме, тя непрекъснато ни разказваше и тогава разбрахме, че някой е претърпял катастрофа или е изпаднал в беда на една от планетите от системата Медуза и птицата бърза да разкаже за това на приятеля на този, който бе изпаднал в беда. Ние самите бихме помогнали, но нямахме космически кораб.
	— И вие пуснахте птицата?
	— Пуснахме я — каза роботът. — Но се опитахме да й обясним, че няма да може да долети до този сектор на Галактиката, закъдето бърза. Макар че изкуственото крило не се отличава от истинското, с него не може да стигне много далеч. За съжаление не можа да ни разбере. Не е много умна птица. Но ние знаехме, че недалеч от нас се намира планетата Блук, родният дом на говораните. И си помислихме, че говоранът ще може да долети до къщи. Оттогава не съм го виждал.
	— Видя ли! — каза ми Алиса. — Сега вече нали не се съмняваш, че Втория капитан е бил жив и е изпратил птицата за помощ?
	— Но оттогава са минали четири години — отговорих аз. — Значи е загинал.
	— Трябва да ви разкажа — произнесе роботът — за едно странно събитие. То се случи съвсем скоро. Преди един месец. Точно три дни преди да започне епидемията. Нямаше да си спомня за него, ако не бях видял говорана… На нашата планета кацна малък черен кораб. От него слезе човек с шапка. Ние мислехме, че иска да размени при нас ненужни роботи, но се оказа, че корабът се бе повредил и му трябваше помощ… С удоволствие помогнахме на този човек…
	— Това е бил доктор Верховцев — прошепна Алиса.
	— А когато корабът му беше готов за полет, попитахме го дали няма да ни даде смазочно масло или нови вестници като награда за работата ни. Но този човек с шапка много грубо ни отговори, че нищо няма да получим. И че трябва да сме благодарни, загдето ни е оставил живи. Тогава му казах: „Срамота е, пришелецо! Разбирам, че когато помогнахме на безмозъчната птица говоран и й поправихме крилото, тя нищо не ни даде в замяна и в това няма нищо чудно. Но вие сте разумно същество и съдейки по външния ви вид, произхождате от Великата Земя. Срамота!“ Тогава той попита: „На какъв говоран сте поправяли крилото?“. Казах, че това е било преди около четири години и няма нищо общо с нашата работа. Но той настояваше и тогава му разказах историята за ранената птица. Да бяхте видели само как се разгневи! Ругаеше ни за това, че сме помогнали на птицата и когато разбра, че е отлетяла към планетата Блук, с проклятия започна да се готви за връщане. „Ще трябва — казва — да губя време за тази проклета птица. Иначе току-виж се разприказвала.“ А през нощта го видели до главната цистерна…
	— Каква цистерна?
	— Всичко е ясно! — каза роботът. — Той се е приближавал до главната цистерна със смазочно масло! Той е лош човек и би могъл да изсипе в нея вредните бактерии…
	Казахме на робота, че бактериите са могли да попаднат на планетата и по друг път, но той клатеше глава и не искаше нищо да слуша.
	На раздяла дадохме на робота варел със смазочно масло, за да може да поправи поне десетина роботи, и му обещахме, че щом излезем в космоса, веднага ще предадем радиограма до най-близката планета, за да изпратят оттам кораб с масло.
	Когато той си отиде, моите другари се развълнуваха.
	— По-бързо — подканяха ме те, — по-бързо на път! Все още можем да спасим капитана! Сега вече няма никакво съмнение, че е изпаднал в беда и доктор Верховцев много се страхува някой да не узнае истината.
	— Направо ме е срам за земните жители — мрачно каза Зелени. — И докато не разгадаем тази тайна, няма да мога да гледам в очите чуждопланетците. Ако сред жителите на Земята се е намерил такъв подъл човек, наш дълг е да го открием и обезвредим. И в това ще ни помогне Втория капитан, когото ние непременно ще намерим. А животните може да почакат.
	Аз въздъхнах и се примирих, защото и Алиса, и Полосков бяха напълно съгласни със Зелени.
	— Добре — казах аз. — Подчинявам се на болшинството. Макар и да смятам, че надеждите ви се градят само върху слухове и в системата Медуза няма да намерим никакъв Втори капитан. Но щом се убедим, че е станала грешка, веднага се връщаме в центъра на Галактиката и бързо започваме да събираме животни.
	— Да подготвим кораба за полет! — твърдо каза Полосков. — Зелени, слезте в машинното отделение. Включете супердвигателите.
	Аз се приближих до илюминатора, за да хвърля последен поглед към пустинната планета, която е била погубена от трудолюбивите роботи, без да помислят за това какво правят. И видях, че към „Пегас“ по прашното поле тича нашият познат робот. Той носеше нещо в ръце.
	Посрещнах робота на трапа.
	— Вземете животните — каза той. — Само че непременно им сменете смазката. Засега всички са парализирани.
	Той изсипа в краката ми цяла камара някакви метални неща.
	— Довиждане — каза той, като гледаше как прибирам трапа. — Ако намерите онзи вредител с шапката и не знаете какво да го правите, дайте го на нас. Ние ще го смажем с развалена смазка.
	Роботът се засмя и закрачи в прахта.
	Докато корабът набираше космическа скорост, аз смених смазката на металните животни. Все пак бях любопитен да видя какви роботоживотинки се въдеха на тази планета. И когато след два часа Зелени надникна в лабораторията, едва не припадна от учудване. По пода се движеха животинки на колелца. Те пищяха, биеха се помежду си и се опитваха да се катерят по стените. Зверчетата бяха доста грозни, но по нещо напомняха мишки и котки. Изглежда, когато са ги правили, роботите са имали предвид истинските котки и мишки.
	Затворих роботозверчетата в желязна клетка, но понякога те излизаха от нея и гонеха из коридорите диамантената костенурчица.


>	Глава 14
>	Преследването на леди Уинтър

	Системата Медуза е забутана в най-далечния ъгъл на нашата Галактика. Около голяма звезда, с дълги като разрошена коса протуберанси, има само три планети. Първата, най-близката до звездата, е толкова нажежена, че стана ясно — нямаме работа там.
	Приближихме се до втората планета.
	Тя беше пустинна, мрачна. Слънчевите лъчи се отразяваха от блестящите сивкави скали, отразяваха се от асфалтовите езера, отразяваха се от малкото голи дървета. Над планетата духаше вечен вятър.
	— Е, какво? — попитах аз говорана. — Това същата планета ли е, или не?
	Говоранът отпусна глава настрани и нищо не отговори.
	— Татко — каза Алиса, като се приближи до илюминатора в каюткомпанията, — ти не можеш да разговаряш с него. Той се страхува от тебе.
	— А от тебе не се ли страхува?
	— Нито едно животно не се страхува от мен — каза Алиса. Тя държеше в ръце метална котка на колелца, която се опитваше да лизне Алиса по носа със студения си маслен език. — Говоране, мили, кажи ни, на тази планета ли остави стопанина си?
	Говоранът се вслуша в думите на Алиса и отговори с гласа на Втория капитан:
	— Пази се от миражи. Не им се доверявай. Но гледай внимателно.
	— Ето, виж си глупавата птица — изрекох аз сърдито. — Питаш я за планетата, а тя — за миражи!
	— Ще видим — отговори Алиса.
	Навън заваля дъжд. Беше слаб, но от вятъра струите се извиваха и шибаха обшивката на „Пегас“. Неприятно беше даже да гледаш тази планета. Настъпваше мъчителна, дълга вечер.
	— Добре — каза Полосков. — Все едно, днес вече е късно да излизаме навън. Хайде да вечеряме и да спим.
	След вечеря Алиса прибра металните котета в клетката, взе книга и седна на дивана в каюткомпанията. Аз за кой ли път тръгнах да търся избягалата диамантена костенурчица, за да не направи някоя беля. Полосков и Зелени също се заеха със своите работи.
	Така изминаха два-три часа. Върнах се в каюткомпанията. Алиса все още четеше. В каюткомпанията беше уютно и топло и особено приятно, защото навън все така виеше вятърът, макар че дъждът беше престанал.
	Приближих се до илюминатора и се вгледах в полумрака. Равнината беше оскъдно осветена от двете големи луни. И изведнъж застинах от изумление.
	По долината към нашия кораб бавно се приближаваха няколко души. Това бяха именно хора — без скафандри, в странни дрехи. Те бяха заети с разговор и изглеждаше, че съвсем не забелязват кораба. Тихо казах:
	— Алиса, гледай.
	Алиса захвърли книгата на дивана и дойде до мен.
	Хората се приближаваха и можеше да се види, че са облечени в камзоли, на главите си имаха широкополи шапки, а над камзолите — къси широки пелерини. Четирима бяха мъже. След тях бавно, сякаш насила, вървеше жена с пищна прическа и с широка рокля до земята. Мъжете оживено разговаряха, жената мълчеше.
	— Алиса, това да не е халюцинация? — попитах аз, не вярвайки на собствените си очи.
	— Не — отвърна Алиса. — Да не ги изплашиш. Аз ги познавам.
	— Селезньов! — внезапно загърмя високоговорителят над ухото ми. — Селезньов, спиш ли?
	Познах гласа на Полосков.
	— Ти къде си? — попитах.
	— На мостика. Погледни през илюминатора. Разбираш ли нещо?
	— Гледам — отвърнах аз — и нищо не разбирам. Откъде ще се вземат тук хора?
	— А аз разбирам — каза Алиса. — Аз познавам тези хора.
	Обърнах се към нея. Да не би да бълнува?
	— Наистина ли не можеш да ги познаеш, татко? — учуди се Алиса. — Е, добре, може да си забравил жената, но втория човек отдясно би трябвало да познаваш!
	— Не го познавам! — отговорих аз. — Казвай, не ме мъчи!
	— Вторият отдясно е Портос — каза Алиса. — Виждаш ли, навежда се към д’Артанян, слуша го. Сигурно са решили все пак да накажат леди Уинтър.
	— Каква леди Уинтър! — закрещях аз. — Ще се побъркам! Откъде се е взел тук Портос?
	— Не зная — каза Алиса, — но това са те. Това са мускетарите на краля. Ако бяха гвардейците на кардинала, ние с тебе веднага щяхме да ги различим.
	— Полосков, чуваш ли? — попитах аз.
	— Чувам — каза Полосков спокойно. — Според мен Алиса е съвсем права. Ние с тебе веднага бихме различили гвардейците на кардинала от мускетарите на краля.
	През това време четиримата мускетари се бяха приближили до самия кораб. Аз притиснах нос до илюминатора, за да мога да видя какво ще правят по-нататък. Мускетарите спряха и един от тях, според мен Арамис, красавец с тънки мустачки, изящно махна с ръка, подканвайки леди Уинтър да върви напред.
	— Много интересно — каза Алиса, като се изправи на пръсти, за да гледа по-добре надолу. — Ще я убият ли, или не? Ти как мислиш, татко?
	— Аз вече нищо не мисля — отвърнах. — Полосков, може би трябва да спуснеш трапа?
	В този момент мускетарите тръгнаха по-нататък, влязоха в стената на кораба и изчезнаха.
	— Те минават през стени — чух объркания глас на Полосков.
	Трудно е да учудиш капитана. Виждал е десет пъти повече, отколкото може да види един обикновен човек през целия си живот. Него не можеш го изплаши нито с Малкото драконче, нито с мехурите от Иела, нито с космическите пирати. Но мускетари на краля, които минават през стените на „Пегас“, още не беше виждал.
	— Може би тези са пътешественици във времето като на Шешинера? — попитах аз.
	Алиса отиде от другата страна на каюткомпанията и погледна през противоположния илюминатор.
	— Ето ги — каза Алиса. — Така си и мислех. Минали са през кораба и даже не са забелязали.
	Притичах през каюткомпанията. Наистина, мускетарите, сякаш нищо не се бе случило, се отдалечаваха от кораба и шпагите им проблясваха на светлината на двете луни. Отминаха скалата и се скриха в пролома…
	— Да отидем на мостика — предложих на Алиса. — Оттам се вижда по-добре.
	— Хайде — съгласи се тя и взе от дивана книгата, която четеше през цялата вечер. Книгата се наричаше „Тримата мускетари“.
	Започнах нещо да се досещам.
	— Дай ми книгата — казах аз на Алиса.
	Вървешком я отворих. Отворих я точно на картинката, където беше нарисуван един от мускетарите — д’Артанян — с пелерина и шпага.
	Когато се качихме на мостика, Полосков, който стоеше до големия илюминатор, вдигна ръка и ни повика при себе си.
	Навън, сред равнината имаше тънка брезичка и листата й трептяха на вятъра като живи. Около брезичката растеше трева и до самия корен на дървото можеше да се види шапчицата на голяма гъба манатарка.
	— Това е нещо познато — каза Полосков замислено. — Някъде съм го виждал.
	— Зная къде — каза Алиса. — Това е любимата картичка на Зелени. Тя виси над леглото му в каютата и той винаги я гледа и рецитира на глас стихове: „Върви-бучи Зелени шум…“
	— Миражи — каза Полосков.
	— Да — съгласих се аз. — Разбира се, това са миражи. И говоранът не грешеше, когато с гласа на Втория капитан ни предупреди за миражите. Но кой и защо ги прави? Кому дължим това необикновено развлечение?
	Брезата се разтвори в тъмнината, а от далечния склон на планината към „Пегас“ тръгна странна процесия. В нея имаше хора, фиксианци, същества от неизвестни планети и звезди, роботи, животни. Тълпата от миражи обкръжи кораба, сякаш без да го забелязва. Те минаваха през него, разтваряха се, раздвояваха се, провираха се един през друг.
	— Татко — каза Алиса, — да отидем да ги видим отблизо.
	— И оттук се виждат — възразих аз. — Не познаваме свойствата им. Ами ако не са толкова безплътни, както изглеждат.
	Дълго гледахме процесията от призраци, а когато равнината опустя, Алиса пак започна да хленчи.
	— Татко, хайде да слезем, още не е късно. Ето, виж, само един мираж остана — д’Артанян.
	И наистина, в опустялата долина слезе самотен мускетар и започна замислено да се разхожда недалеч от кораба.
	— Вървете — каза тогава Полосков. — Само не се отдалечавайте много от „Пегас“. Аз ще гледам да не ви се случи нещо.
	Полосков както винаги беше доловил желанието ми. Разбира се, на мен много ми се искаше да погледам тези призраци отблизо. Страхувах се само да не се случи нещо с Алиса. Но да тръгна без нея, означаваше да се скараме за дълго. Тя смяташе миражите за свои — нали първа беше познала тримата мускетари.
	Слязохме по трапа в равнината. Тя беше съвсем пуста. Д’Артанян беше изчезнал някъде.
	— Да почакаме — каза Алиса. — Сигурно пак ще дойдат.
	Приближих се до мястото, където неотдавна растеше брезичката. На земята имаше само кръгли камъчета — нито тревичка, нито листенце.
	— Татко, виж кой идва! — възкликна Алиса. — Погледни само!
	Вдигнах глава и изтръпнах. Насреща вървях самият аз и държах за ръка Алиса. При това и двамата бяхме без скафандри и по всичко личеше, че не се нуждаехме от въздух.
	Алиса се затича към самата себе си.
	— Стой! — извиках аз. — Къде?
	Но тя вече бе дотичала до своята двойничка и в движение мина през миража, спъна се в един камък, падна на колене. Миражът веднага изчезна. Докато тичах да помогна на Алиса, изникна нов мираж. Той бързо се движеше към нея, сякаш искаше да я хване. Този път миражът изобразяваше доктор Верховцев. Шапката му беше нахлупена над очите и острите му тесни рамена бяха вдигнати до ушите.
	Успях да застана между миража и Алиса, като я закрих, защото съвсем не бях сигурен, че Верховцев е само мираж.
	Но докторът не я забеляза. Мина съвсем наблизо, като се усмихваше, сякаш виждаше някого. Погледнах след него. Срещу Верховцев вървеше дебеланкото с черния кожен костюм. Те си подадоха ръце, приближиха главите си и заспориха за нещо.
	Алиса стана и ме хвана за ръка.
	— На тази планета не може да се запази тайна — каза тя. — Затова пък сега вече знаем, че дебеланкото и Верховцев се познават и ненапразно и двамата ни искаха говорана.
	Миражите разговаряха беззвучно, а от другата страна към тях се приближаваше още един мираж. Той изобразяваше тримата капитани. Но не каменни, а съвсем истински, в сините униформи на космическия флот. Капитаните спряха, хванаха се за ръце, сякаш се прощаваха. И в същия миг се разтвориха, изчезнаха. Вместо тях в равнината се появи един капитан — Втория. Висок, слаб, с гърбав нос. Капитанът стоеше намръщен, сякаш размишляваше за нещо. На рамото му беше кацнал говоранът. Капитанът обгърна с поглед равнината и бързо тръгна към друг мираж, възникнал на хоризонта. Той представляваше космически кораб с небесносин цвят и на борда му имаше голяма тъмносиня чайка, направена от скъпоценни камъни.
	И тези миражи се разтвориха… Изчезна и Верховцев с дебеланкото.
	Алиса каза:
	— Никога досега не съм виждала толкова красив кораб.
	В наушниците ми се разнесе гласът на Полосков:
	— Слушай, професоре, виждал ли си някога такъв кораб? Това сигурно е „Синята чайка“ на Втория капитан.
	— Разбира се — каза Алиса. — Може би той се крие някъде тук? Трябва да го намерим.
	На хоризонта, там, където беше „Синята чайка“, блесна ярка светлина. И ние видяхме как корабът се издига над планетата.
	— Твоят мираж отлетя — каза Зелени. — Така си и мислех.
	— Да, вероятно „Синята чайка“ е излетяла оттук — съгласи се с него Полосков.
	Наведох се над мястото, където Алиса беше паднала, бързайки към нашите двойници. Наведох се, защото нещо ме учуди: две кръгли камъчета изведнъж се търкулнаха, сякаш някой ги беше бутнал. Но наоколо нямаше никого. Даже вятърът беше утихнал. Протегнах ръка, за да взема камъка, но той ускори ход и се затъркаля по-нататък. И изведнъж от него започна да расте мираж. Отначало мъглив, прозрачен, но после се превърна в лейди Уинтър. Тя затича към планината, повдигнала огромната си пола.
	— Няма да ми избягаш — казах аз гласно. — Така си и мислех. Няма чудеса!
	Скочих напред, сякаш исках да хвана миледи. В момента, когато паднах на мястото, където тя се намираше, миражът изчезна. Под ръцете ми лежеше кръгло камъче.
	— Какво ти е? — учуди се Алиса. — Защо гониш миледи?
	— Хванах я — казах аз.
	Зелени се усмихна:
	— Как ли не! Вашата миледи изчезна безследно.
	— Тя е в ръката ми — възразих. — Сега ще се върнем на кораба и всичко ще ви обясня.
	В каюткомпанията поставих на масата кръглия камък и още пет такива, които бях взел на път към кораба. Камъчетата кротко си стояха в редица. Най-обикновени камъни, колкото картофи, пък и по форма приличаха на картофи.
	— Разрешете ми да ви представя — започнах аз — жителите на тази планета.
	— Живи същества? — учуди се Зелени. — Никога не бих си помислил!
	— И с много интересна способност. Те могат да създават зрителни илюзии — копия на хора, предмети, при това не само тези, които са виждали, като например тримата капитани и доктор Верховцев, но и да долавят образи, които живеят във въображението на хората. Ето например Алиса четеше „Тримата мускетари“, гледаше картинките в книгата, представяше си как са изглеждали тези мускетари и ние ги видяхме. Алиса, нали те бяха точно такива, каквито си ги представяше?
	— Точно-преточно такива — отговори Алиса.
	— Защо са им на тези камъчета миражите, как точно ги правят, засега е неизвестно.
	— Може би просто им е скучно? — попита Алиса. — Лежат си на голата земя и скучаят. А всеки посетител, всеки гост за тях е просто прекрасно развлечение.
	— Може би — съгласих се аз. — Е, ще търсим ли тук, или ще летим към третата планета?
	— Струва ми се, че третата планета е по-интересна — каза Полосков. — Гледах снимките — там има растителност, въздух, вода.
	Тогава едно от камъчетата се превърна във Втория капитан. Капитанът тъжно ни погледна. А говоранът каза с неговия глас:
	— Ще търсиш на планета три. Ще търсиш на планета три.
	— Ето, виждате ли — каза Алиса.
	И ние веднага стартирахме към третата планета от системата Медуза.


>	Глава 15
>	Пиленцето на птицата Крок

	Четирите слънца бързо се въртяха над тази планета, нощта настъпваше там само от време на време и без сложни изчисления не можеше да се разбере в кой момент изведнъж ще притъмнее, ще премине кратката привечер и за малко ще падне мрак. Минаваше половин час, понякога по-малко, и новото слънце бързо се издигаше над бодливите храсти и моментално се изтърколваше на небето.
	Планетата беше обрасла с гори и храсталаци. При полюсите горите бяха ниски, притиснати до земята, а в тропиците се издигаха на невероятна височина. Тази планета се оказа рай за биолога. Какво ли нямаше тук? Океаните бяха пълни с риба, медузи, червеи, морски змии; горите бяха претъпкани с всякакви животни, пеперуди с огромни крила, а по-нагоре, над острите скали и полегатите хълмове летяха различни птици.
	— Ще останем тук дълго — казах аз, когато кацнахме на върха на един хълм, обрасъл с храсти. — Само тази планета е достатъчна за петдесет зоологически градини.
	— Чудесно — каза Полосков. — Ние пък през това време ще стегнем кораба.
	— Добре — каза Алиса. — Но най-напред трябва да намерим Втория капитан. Сигурна съм, че той е някъде тук.
	— Само не тръгвай да го търсиш сама — предупредих Алиса. — Тук има много опасни зверове.
	— Нали съм цар на природата — каза Алиса.
	— Те не знаят това — възразих аз. — Не са образовани.
	— А как ще намерим Втория капитан? — попита Алиса.
	— Засега ще започнем с това — отговори Полосков, — че ще пуснем над планетата металоразузнавач.
	— Защо?
	— Той ще обикаля на ниска орбита и щом открие следи от метали, които се употребяват в космическите кораби, ще ни сигнализира.
	— Дълго ли ще обикаля?
	— Ще му трябват около две седмици, за да изследва цялата планета.
	— О, колко дълго!
	— А засега ще ми помагаш — казах аз. — Възлага ти се храненето на животните.
	— И поливането на храстчетата — добави Алиса. — Иначе ще се разбягат.
	В това време малкото храстче влезе в каюткомпанията и стеснително спря на прага. То поклащаше клони, тананикаше и ни даваше да разберем, че иска компот.
	— Ето — каза механикът Зелени, — така си ги разглезила! Скоро ще започнат да хапят. Дай му компот, да се маха от главите ни.
	На другия ден станахме рано, преди разсъмване. Полосков подготвяше металоразузнавача, а аз товарех във всъдехода мрежите и снимачните камери.
	Толкова бяхме заети с работата си, че съм пропуснал момента, когато се е появила птицата Крок. Видях я едва когато върху мен падна нечия сянка и чух пляскане на криле, което ми се стори като плющене на платна.
	— Легни! — извика Полосков.
	Паднах на тревата.
	Точно над главата ми изчаткаха нокти и птицата Крок, като не можа да улучи, излетя нагоре, за да се нахвърли отново.
	Едва тогава я разгледах.
	Това беше огромна твар с размерите на малък пътнически самолет. Имаше дълги тесни криле, къса опашка и мощен извит клюн като челюстите на подемен кран. Птицата направи малък кръг и като пикиращ бомбардировач се спусна надолу.
	Опитах се да отпълзя, но разбрах, че няма да успея.
	Затворих очи и се вкопчих в колелото на всъдехода. И в този момент гръмна изстрел.
	Оказа се, че механикът Зелени успял да дотича до люка с пистолета и да стреля по птицата, когато тя била само на три метра от мен.
	Птицата изрева и излетя във въздуха. До мене падна едно перо. То беше дълго метър и толкова твърдо, че се беше забило с края си дълбоко в сухата земя като богатирски меч.
	Извадих перото и го показах на Алиса.
	— Слушай — казах аз, — стопанинът на това перо е много сърдит и иска да вземе някого от нас за вечеря. Разбираш ли?
	— Разбирам. Но нали не може да вдигне всъдехода?
	— Всъдехода не може.
	— Значи ще тръгна с тебе във всъдехода?
	— Не, Алиса — казах аз. — Сега ще тръгна на разузнаване сам и ще се върна за обяд. Всички, освен тебе, са заети. Няма кой даже да приготви обяда и да нахрани животните. И не забравяй, че паякът-тъкач-троглодит свършва вълната.
	— Добре — съгласи се Алиса.
	— Какво става с металоразузнавача? — попитах аз Полосков, като се качвах във всъдехода.
	— Не мога да разбера — отвърна той. — Нещо не е наред. Никога не се е развалял, а сега не ще.
	Всъдеходът бавно се движеше през храстите, поклащаше се по дупките и леко се спускаше от височинките. Храстите се разтваряха отпред и отново се затваряха след него. Размишлявах за това, че би било добре да хвана тази птица. В Палапутра я наричаха птицата Крок. Много ми се искаше да взема това чудовище за зоологическата градина, но разбирах, че едва ли ще мога да го превозя на „Пегас“. Друго нещо щеше да бъде, ако ми се отдадеше да намеря гнездото й и да взема със себе си пилета. Гнездата трябваше да се намират някъде върху скалите — нито едно от дърветата не би издържало тежестта на жилището на птицата Крок.
	Обърнах се към далечните планини. Пътя ми пресече шествие от дългокраки жълти гущери. Най-напред ситнеше най-високият, след него — по-малки… Наброих двадесет и три. Последният от гущерите беше съвсем малък. Можех да го хвана, но не го направих — отначало трябва да се огледам, да си изясня с какво се хранят, иначе може и да не го докарам до Земята.
	Високо над мен прелетя птицата Крок. Тя се движеше към планините. Най-вероятно гнездото й беше именно там.
	Изхвърлих автоматичната мрежа и хванах с нея еднометрова пеперуда. Докато се оправях с манипулаторите, за да уловя пеперудата и да я прибера в багажника на всъдехода, без да й повредя крилете, светна екранът на видеофона и на него се показа разтревоженото лице на Полосков.
	— Слушай — каза той, — пуснах металоразузнавача.
	— Отлично — зарадвах се. — Чакай, сега ще прибера пеперудата…
	— Но връзката с него се прекъсна.
	— С металоразузнавача ли?
	— Да. Това никога досега не се е случвало. Всичко проверих. Три минути след излитането замълча.
	— Ще трябва да излетим с катера, да го догоним и да го поправим — казах аз, прибирайки пеперудата в контейнера.
	— Точно това исках да ти кажа. Аз ще излетя да го търся, а ти се връщай на кораба. Не ми харесва тази планета.
	— Не си прав, Гена — възразих. — Планетата е прекрасна. Радвам се, че попаднахме на нея.
	— А ако наистина тук е загинал Втория капитан?
	— Вярваш ли в това?
	— Не зная. Но щом такъв опитен капитан е могъл да загине тук, значи планетата крие някаква голяма опасност, за която ние не подозираме.
	— Може би просто са отказали двигателите? Това се случва и на най-добрите кораби. Или капитанът е бил нападнат от местно чудовище. Например от птицата Крок. Видя ли какъв клюн има?
	— Разбира се, че видях.
	И Полосков изключи екрана.
	Още една птица прелетя над мен към планините и аз запомних направлението на полета. Сигурно там е гнездото. Непременно трябва да отида. Изведнъж настъпи здрач. Обърнах обратно към кораба.
	Спрях всъдехода до самия трап, в тъмнината се качих по него и отидох на мостика. Първо проверих къде са спътниците ми. Зелени беше в машинното отделение и се занимаваше с приборите. Алиса ми отговори от каютата си. Каза ми, че чете. Тогава се свързах с Полосков.
	— Как е при тебе? — попитах аз.
	— Засякох металоразузнавача — отвърна Полосков. — Скоро ще го догоня. Не изключвай радиостанцията.
	Седнах до илюминатора и слушах как Полосков си мърмори нещо под носа, стараейки се да хване металоразузнавача. Късата нощ свърши. Гледах в далечината към гората, планините и си набелязвах пътя за утре. Ще тръгна по тази рекичка, след това ще се изкача на хълмовете… Ще взема и Алиса. Във всъдехода нищо не я заплашва…
	— Хванах го — съобщи Полосков. — Взех го със захватите и го обръщам обратно.
	И в този момент видях, че на площадката пред „Пегас“ излезе Алиса. Тя вървеше внимателно, на пръсти, огледа се към илюминатора, но не ме забеляза.
	Беше хладно и Алиса бе облякла жълтия пухкав комбинезон. Личеше, че се кани да ходи надалеч. Но най-чудното беше, че пред нея по тревата гордо шествуваше говоранът. Той беше привързан с дълга верижка. Алиса държеше другия край на верижката. Тя каза нещо на говорана и той излетя във въздуха. Алиса отпусна верижката повече, за да не пречи на говорана да лети. Той размаха криле и бавно, сякаш разбираше, че Алиса не може да лети, се отправи към гората.
	Едва тогава се опомних.
	Включих високоговорителя и извиках колкото ми глас държи:
	— Алиса, да не си полудяла! Веднага се връщай! Но изведнъж се изплаших, че няма да ме послуша и хукнах навън, за да я догоня и да я върна на кораба.
	Докато дотичах до люка, Алиса вече беше до самата гора.
	Над нея кръжеше огромната птица Крок.
	— Алиса! — извиках аз.
	Но тя беше далеч и не чу моя вик.
	Нито пушка, нищо нямам под ръка!
	Какво да правя?!
	Съвсем обезумял, аз се хвърлих надолу по трапа.
	Алиса видя снижаващата се птица и от страх изпусна верижката. Изплашеният говоран се хвърли към дърветата.
	Аз тичах към Алиса и виждах как птицата Крок извади белите си нокти, как хвана жълтата пухкава фигурка и като набираше скорост, излетя нагоре.
	Аз тичах и виждах, как издигайки се нагоре, птицата се смалява, и размахвах ръце…
	След десет минути Полосков се снижи до „Пегас“. През това време ние със Зелени вече бяхме готови за гонитбата. Бяхме извели малкия катер.
	— Вие накъде — учуди се Полосков.
	— Крок открадна Алиса! — извика Зелени. И замълча, защото от мъка изгуби дар слово.
	— Скачай тук! — нареди ми Полосков. Той спусна катера до самата земя.
	Подскочих, хванах се за долния край на отворения люк и се прехвърлих в кабината.
	Полосков веднага набра височина.
	— Накъде полетя? — попита той високо, надвиквайки шума на двигателя.
	— Нататък, към планината — отговорих аз. — Сигурно там е гнездото.
	След няколко минути стигнахме до планината. Но никак не беше лесно да намерим гнездото. Хиляди еднакви остри скали се издигаха над платото и ние повече от час кръжихме над тях, без да открием нещо. И с всяка измината минута имахме все по-малко шансове да намерим Алиса жива.
	Помогна ни самата птица Крок. Видяхме, че тя лети над скалите.
	— След нея — извиках аз.
	— Почакай — успокои ме Полосков. — Ще я изплашим и няма да ни покаже пътя към гнездото.
	Той забави полета на катера и ние увиснахме над скалите. Птицата летеше към върха на планината, където още не бяхме се качвали. Там птицата прибра крилете си и се снижи. Полосков веднага пое курс нататък, като при това набираше височина.
	Докато се приближавахме към планината, отдолу се издигнаха наведнъж пет или шест птици. Бяха взели нашия катер за неизвестен летящ враг. Птиците храбро се хвърляха срещу нас и се наложи Полосков да си спомни фигурите на висшия пилотаж, за да не се сблъскаме с озлобените кроки.
	— Ето ги гнездата, гледай! — посочи Полосков.
	Притиснах се до илюминатора.
	Върху стръмния склон на планината се виждаха тъмните кръгове на гнездата. Те бяха построени от камъни и клони и бяха прилепени към площадките над пропастта.
	Когато се снижихме, можахме да разгледаме, че в някои от гнездата седят птици, широко разтворили криле, вероятно прикривайки пиленцата или яйцата си от враговете.
	— Гледайте — казах аз.
	В едно от гнездата нещо се жълтееше.
	Катерът като жив се втурна към това гнездо. Толкова бързо, че птиците изостанаха.
	— Не, това не е Алиса — каза Полосков, — това са пиленца.
	И наистина, в гнездото имаше три покрити с пух пиленца. Като ни видяха, те широко отвориха кривите си клюнове. Една от птиците пикира покрай нас, спусна се в гнездото и го покри с крилете си.
	— Качи се по-нагоре — казах аз на Полосков.
	Тогава видяхме още една птица. Тя се приближаваше към планината, носейки в клюна си голяма риба.
	— След нея! — наредих аз.
	Птицата ни забеляза. Спусна се към най-отдалеченото гнездо.
	В това гнездо между две пиленца седеше Алиса. Отдалеч и тя ми се стори като птиче — виновен беше жълтият й пухкав комбинезон.
	Като видяха майка си, пиленцата отвориха клюнове, но птицата поднесе рибата към Алиса и се опита да напъха улова си в устата й.
	Алиса се бранеше, но птицата беше настойчива.
	Полосков се разсмя.
	— Какво ти става? — попитах го аз, без да откъсвам очи от странното зрелище.
	— Нищо не заплашва Алиса — смееше се Полосков. — Взели са я за пиленце и са й предписали укрепваща диета.
	Полосков беше прав. Пухкавият комбинезон беше спасил Алиса.
	Ние увиснахме над гнездото, Полосков спусна трапа и Алиса се качи на катера, докато аз плашех птиците със сънни гранати и пушкала.
	— Да вземем ли и пилетата? — попита Полосков, като все още се усмихваше.
	— Следващия път — отвърнах аз. — Алиса, как се чувствуваш?
	— Добре — каза Алиса.
	Беше изцапана с люспи от риба, но общо взето — съвсем здрава и читава.
	— Само отначало се изплаших — каза тя. — А после, като ме занесоха в гнездото, даже ми беше уютно. Ние с пиленцата се топлехме заедно. Само че голямата птица непременно искаше да ям. Също като баба: „Хапни една лъжичка грисена каша“.
	Полосков се шегуваше, разпитваше Алиса дали се е научила да лети, или може би иска да се върне при новите си родители.
	— Защо въобще излезе от кораба? — попитах аз строго, след като малко се поуспокоих.
	— Тръгнах да търся Втория капитан.
	— Как така?
	— Чух, че разузнавачът на Полосков не работи добре. Изобщо, невъзможно е да чакаме две седмици. Помислих си, че говоранът може би помни пътя към това място, където е слушал гласа на Втория капитан. Помолих го да ми го покаже и той полетя.
	— А защо не поиска разрешение?
	— А ти щеше ли да ми разрешиш?
	— Разбира се, че не. И тук няма никакъв Втори капитан. Забрави за него!
	— Няма ли? — възрази Алиса. — Той е тук. Но жалко, че говоранът отлетя. Иначе много бързо щяхме да го открием.
	— Какво още си измислила?
	— Вижте какво намерих в гнездото — отвърна Алиса, като извади от джоба си парченце от порцеланова чинийка със златен надпис: „… ня чайка“. — „Синя чайка“, нали? — попита тя. — Или не вярваш?
	— Я ми покажи — помоли Полосков. — Ама че ти върви!
	— Ами! — възрази Алиса. — Заради това парченце трябваше да летя в ноктите на птицата Крок. Ти някога летял ли си така?
	— Не — усмихна се Полосков.
	— А парченцето тя сама ми го даде. Изглежда, че е играчка за пиленцата. И ми го даде да си поиграя.
	Замислих се. Алиса беше права. Най-вероятно „Синята чайка“ наистина е на тази планета. Но как да я намерим?
	— Какво се е случило с разузнавача? — попитах аз Полосков. — Не си ли проверил още?
	— Странно, но някой е счупил индикатора на металотърсача му.
	— Счупил?
	— Той не може сам да се счупи — индикаторният механизъм се намира в самия център на разузнавача.
	— Какво ще правим сега? — размишлявах аз на глас. Кацнахме пред „Пегас“ и слязохме на поляната, като поглеждахме към небето — дали не лети птицата Крок.
	— Ето го и говорана — каза Алиса.
	Тогава забелязах, че пред самия ми нос към земята се спуска тънка верижка.
	От дървото долетя говоранът и закръжи над нас, сякаш ни подканяше да го следваме и да търсим капитана.


>	Глава 16
>	Огледалните цветя

	Алиса хвана верижката, за която беше вързан говоранът. Птицата не се съпротивляваше, не възразяваше, сякаш разбираше какво искат от нея. Тя бавно летеше над храстите и ако ние изоставахме, издигаше се малко по-високо и кръжеше във въздуха, изчаквайки ни. Беше трудно да се върви, защото на тази планета никой не беше проправял пътечки за нас. Налагаше се да прекрачваме през изгнили стволове, да се промъкваме през лиани и бодли, да преминаваме през бързи ручеи.
	Жълтите гущери с високите дълги крака изскачаха изпод пъновете и с писък се разбягваха, предупреждавайки горските обитатели, че идват чужди.
	След това попаднахме на една поляна, обрасла с множество бели хищни цветя. Цветята високо мляскаха, поглъщайки пеперуди и пчели, и се протягаха към нас, като ни хващаха с листата си за краката. Но не можеха да отхапят обувките ни и затова се ядосваха и даже ръмжаха. Зад рядката горичка се откри още една поляна. Цветята по нея бяха червени. Те се оказаха много любопитни: щом се появихме иззад дърветата, всички листенца се обърнаха към нас, сякаш ни наблюдаваха и ни душеха. Над поляната се разнасяше шепот.
	— Големи клюкари са — каза Алиса, — сега до довечера ще обсъждат с какво сме били облечени и как сме вървели.
	Още дълго чувахме шепота и мърморенето на любопитните цветя.
	Това беше планета на цветята. През този ден видяхме цветя, които се биеха помежду си; цветя, които щом ни видеха, се криеха под земята; цветя, които скачаха от едно място на друго, размахвайки във въздуха дългите си корени, и много обикновени цветя, сини, червени, зелени, бели, жълти, кафяви и на точки. Някои растяха в земята, някои — по дърветата или храстите, други по скалите, във водата или бавно се носеха във въздуха.
	Около два часа тичахме след говорана. Накрая страшно се изморихме.
	— Почакай! — извиках аз на говорана. — Трябва да си починем.
	Скрихме се под едно голямо дърво, за да не ни види кръжащата над нас птица Крок, и се настанихме на сянка. Говоранът кацна на един клон над нас и както винаги задряма. Той е ленива птица и когато не говори или не работи, винаги дреме.
	Полосков седна, облегна гръб на стъблото и със съмнение попита:
	— Ами ако говоранът е решил просто да се поразходи?
	— Даже не си мисли така! — възмути се Алиса. — Ако мислим така, по-добре да се върнем обратно.
	Неочаквано слънцето залезе зад върховете на дърветата и настъпи късата нощ. Веднага на небето се изсипаха звезди.
	— Гледай — каза Алиса, — една звезда се движи.
	— Това сигурно е астероид — предположих аз.
	— А може би кораб — каза Алиса.
	— Откъде ще се вземе тук кораб?
	Звездата се скри зад дърветата. След пет минути настъпи разсъмването. Този път едновременно три слънца от три страни се появиха на небето и стана много светло и горещо. Наоколо зажужаха пчели и запяха щурчета.
	— Време е да ставаме — каза Полосков, като се надигна, — говоранът ни вика по-нататък.
	— Напред! — извика говоранът с гласа на Първия капитан. — Напред, пък там ще видим! — След това добави със съвсем друг глас: — „Да се бориш и да търсиш, да намериш и да не се предадеш“, както е казал знаменитият капитан Скот.
	— Татко, виждаш ли — каза Алиса, — той ни ободрява. Скоро ще стигнем.
	Аз не споделях възторзите на Алиса. Знаех какво ще видим, ако наистина говоранът ни водеше към мястото на кацането на Втория капитан. Ще видим оплетени с лиани и обрасли с цветя останки от „Синята чайка“. От самия капитан сигурно не е останала и следа. Но вървях след Полосков.
	Промъквахме се през гъсталака още час и половина и изведнъж говоранът се издигна нагоре, сякаш проверяваше дали няма да се скъса верижката.
	— Запомни това място! — извика той отгоре. — Запомни това място, капитане!
	След това гласът се измени и от височината до нас стигнаха думите:
	— Дръжте птицата! Хванете птицата! Не я изпускайте жива!
	— На кого подражава? — попита Алиса.
	— Не зная — отвърна Полосков. — Може би на Верховцев?
	Говоранът търсеше нещо.
	— Пусни верижката — казах на Алиса.
	Тя ме послуша. Говоранът се издигна още по-високо, превърна се в точка сред облаците и веднага като камък започна да пада надолу.
	— Намерил е — каза Полосков.
	Но видяхме, че птицата Крок гони говорана. Тя го настигаше.
	— Стреляй! — извиках аз на Полосков.
	Нашият капитан извади пистолета си и без да се цели, стреля. Птицата Крок, която вече почти беше настигнала говорана, високо избуха. Изглеждаше, че ще загуби равновесие и ще падне, но тя се задържа и бавно полетя над гората.
	Ние се затичахме натам, където се беше скрил говоранът. Зад гъсталака се виждаше зелена поляна. Обкръжаваха я стръмни хълмове, обрасли с дебели дървета. Говоранът не се виждаше никъде.
	Спряхме на края на поляната. Тя беше покрита с ниска копринена трева, а по краищата й, сякаш специално посадени от някого, растяха необикновени цветя. Къси, широки, с метален цвят листенца обграждаха средата на цветето, което имаше размерите на голяма чиния. Средата беше огледална; огледалата на цветята бяха леко изпъкнали и във всеки цвят се отразяваше цялата поляна. Цветовете се крепяха на къси дебели стъбла без листа.
	— Не се приближавай, Алиса — казах аз. — Може да са отровни.
	— Не — възрази Алиса, — не мисля. Виж.
	И ние видяхме как от храстите изскочи зверче, прилично на заек. То подскочи към цветето и се огледа в огледалото. След това също така спокойно, сякаш ние не бяхме там, отново се скри в храстите.
	— Има някаква грешка — каза Полосков. — Нито следа от кораба. Сигурно говоранът е сбъркал.
	— Или ние сме сбъркали, тичахме след него като малки деца — казах аз.
	Помислих си колко дълго трябва да се връщаме до кораба. Разбира се, можехме да извикаме Зелени с катера или всъдехода, но не ми се искаше да оставяме кораба без охрана.
	Алиса излезе на средата на поляната, огледа се, приближи се до едно цвете. То леко обърна огледалото си, сякаш подканяше Алиса да се огледа.
	— Да ги вземем със себе си — предложи Алиса.
	— Добре — съгласих се аз.
	Полосков извади от джоба си портативен металотърсач и обходи с него цялата поляна. Металотърсачът нито веднъж не писна.
	— Тук няма и не е имало никакъв кораб — каза Полосков накрая. — Трябва да се връщаме.
	Набрахме букет от огледални цветя. Букетът беше тежък, сякаш цветята бяха изрязани от камък. Носехме го поред и много ми се искаше да хвърля част от цветята, но Алиса за нищо на света не се съгласяваше.
	До кораба стигнахме капнали от умора. За щастие, докато ни е нямало, там нищо не се бе случило.
	— Е, какво? — попита Зелени. — Разбира се, неуспех?
	— Пълен неуспех — отговори Полосков, като свали обувките си и се изтегна на дивана в каюткомпанията.
	В това време Алиса донесе две големи вази и наля в тях вода, за да не изсъхнат огледалните цветя.
	— Да — казах аз, — корабът го няма там. Освен това изгубихме говорана. Може би е попаднал в ноктите на птицата Крок.
	— Нищо — каза Полосков от дивана. — Утре сутринта ще започна да ремонтирам металоразузнавача и няма да излетим от тая планета, докато не намерим капитана.
	Нещо силно ме удари по крака. Наведох се и видях, че е диамантената костенурка.
	— Как е попаднала тук? — попитах аз Зелени. — Нали я бяхме затворили в сейфа?
	— Тя така дращеше и чукаше — отговори Зелени, — че я съжалих. А що за цветя сте донесли?
	— Огледални цветя — казах аз.
	Зелени приближи до букета и попита:
	— Огледални ли?
	— Какво има?
	— Аз се оглеждам в тях, а те отразяват съвсем не мене — каза той.
	Обърнах се и разбрах, че Зелени е съвсем прав: в огледалната среда на цветовете се отразяваше не той, а Алиса. А зад главата й се виждаха малки фигури — моята и на Полосков. И бяхме не в каюткомпанията, а на кръглата поляна.
	— Много интересно! — казах аз. — Значи тези цветя, докато са живи, отразяват и запомнят всичко, сякаш го фотографират.
	Чук-чук-чук! — разнесе се в каюткомпанията. Полосков скочи от дивана и се втурна към илюминатора.
	Зад стъклото беше говоранът и чукаше с клюн, за да привлече вниманието ни.
	— Виж ти, какъв умник! — казах аз. — Сега ще те пуснем!
	И двата клюна на говорана се отваряха. Той говореше нещо, но през стената на кораба не се чуваше.
	Докато изтичам до люка и го отворя, говоранът вече ме чакаше там. Влетя в кораба и веднага се отправи към каюткомпанията. Вървях след него по коридора. Говоранът летеше неуверено, след това се спусна на пода и накуцвайки, тръгна пеша. Полосков отвори вратата на каюткомпанията и като видя птицата, каза:
	— Горкичкият, голямо премеждие ти се е случило!
	Говоранът отговори не на място:
	— Нямам сили да се държа повече! Скоро ли ще дойде помощ?
	— Това е гласът на Втория капитан — каза Алиса. — Той е видял Втория капитан!
	— Алиса — казах аз, — Втория капитан би могъл да каже тези думи и преди четири години. Нали знаеш каква добра памет има говоранът.
	— Не — възрази Алиса, — той е видял Втория капитан. По-бързо да се връщаме обратно на поляната.
	— Не, само не сега — отговори Полосков. — Даже моите крака вече не могат да се движат. А ти си момиченце. Ти си изморена десет пъти повече. И освен това там, където бяхме, капитанът го няма. Ако в радиус от десет метра имаше даже едно копче, поне една гайка, металотърсачът щеше да ги открие.
	— Значи е трябвало да се отиде на десет метра встрани — упорито настояваше Алиса. — И ако вие не тръгнете, аз ще отида сама.
	— Първо ще се наспиш — казах аз строго. — А след това всички заедно ще се върнем в този район. Нали обещахме, че няма да излетим от тази планета, докато не намерим капитана… или докато не се убедим, че го няма тук.


>	Глава 17
>	Ние гледаме в миналото

	Не беше лесно да се живее на тази планета. Когато на сутринта станахме, корабният часовник показваше осем часа, а навън се смрачаваше — отново започваше кратката нощ. Докато закусвахме, нощта отмина и настъпи утро.
	Ярките лъчи осветиха каюткомпанията и Алиса, като погледна огледалните цветя във вазите, каза:
	— Гледайте, мене вече ме няма.
	В огледалата, в които снощи се отразяваше Алиса, се виждаше познатата ни поляна, но на нея нямаше никой. Докато гледахме, във всички цветя поляната помръкна, падна здрач. Взирахме се в тъмните огледала на цветята и аз казах:
	— Странни цветя, цветя-фотоапарати…
	В огледалата започна да се развиделява. Даже забравихме за закуската. Никой не можеше да се откъсне от чудната гледка. Без да бързат, минута след минута, цветята бяха фотографирали всичко, което е ставало на поляната. И сега ни го показваха.
	— Интересно, колко живеят тези цветя? — размишляваше на глас Полосков.
	— Сигурно няколко дена — отговорих аз. — Като всички цветя.
	И тогава видяхме отражението на зверчето, което приличаше на заек. То изскочи от храстите и се понесе към цветята. В огледалата още не беше се разсъмнало и затова не можахме да разберем веднага защо движенията му са странни.
	— Но то скача назад! — възкликна Алиса.
	Зверчето наистина се приближаваше към цветята заднишком. А след това, като постоя пред цветето, също така странно се върна в храстите.
	— Повредено кино — засмя се Алиса. — Мърлячи! Сменете лентата!
	— Не — каза Полосков. — Това не е развалено кино. Защото тези цветя не са обикновени огледала, а фотографиращи огледала. Те могат да правят това само ако върху огледалото им нараства слой след слой. Много тънки слоеве. Милиони слоеве. Едва едно изображение се запечата върху огледалото и го покрива следващият слой. И така нататък. А когато цветето е откъснато, то не може да образува нови слоеве на огледалото си и те започват да се отделят от него — слой след слой. И ние виждаме това, което е видяло огледалото. Само че обратно. Сякаш връщат лентата назад. Ясно ли е?
	— Напълно е възможно — съгласих се аз. — Много интересно цвете. Но е време да се приготвяме. Нека Полосков подготви металоразузнавача за полет, а аз ще отида с всъдехода на онази поляна и ще потърся дали наоколо няма следи от загиналия кораб „Синята чайка“.
	— Ще дойда с тебе, татко — каза Алиса. — Ще вземем и говорана.
	— Добре.
	Тръгнах да подготвям всъдехода, а Алиса остана в каюткомпанията. Беше й интересно да гледа кино наопаки.
	— Алиса! — извиках аз, включвайки колата. — Готова ли си?
	— Сега! — извика Алиса в отговор. — Една минута!
	И веднага ме повика:
	— Татко, ела бързо тук! По-бързо де! Ще си отидат!
	На три скока се изкачих по трапа и изтичах в каюткомпанията. Алиса стоеше до огледалата.
	— Гледай! — каза тя, като чу, че влизам.
	Във всички огледала се отразяваше една и съща картина: в средата на поляната стояха двама души — дебеланкото в черния кожен костюм и доктор Верховцев. Зад храстите се виждаше острият нос на скоростен космически кораб.
	Дебеланкото и Верховцев спореха за нещо. След това си отидоха заднишком.
	— Те са някъде тук — каза Алиса. — Не са се сетили, че цветята ще ги издадат.
	— Изглежда, че си права — отвърнах аз. — Но защо? Защо?
	— Какво „защо“?
	— Сигурно те също не знаят къде е капитанът. Иначе защо ще преследват говорана?
	— А може би са пленили капитана и се страхуват, че това ще се разбере? Хванали са капитана, пъхнали са го в затвора, а говоранът е отлетял. И сега се страхуват.
	— Но защо им трябва да затварят капитана? Фантазьорка си ти, Алиса!
	— Нищо ли няма да направиш? Така ли ще оставиш всичко?
	— Не — отговорих аз. — Бездействието е най-безплодното занятие.
	Пресегнах се към микрофона, натиснах копчето и казах:
	— Полосков, Зелени, слушайте. Току-що с Алиса видяхме върху огледалото на цветето дебеланкото и Верховцев. Това означава, че те са били тук най-много един ден преди нас. Долетели са на скоростен кораб. Какво мислите за това? Приемам.
	— Аз мисля, че Втория капитан е някъде на тази планета — каза Полосков.
	— А аз мисля, че е по-добре още сега да излетим оттук — каза Зелени. — Ние сме само трима и корабът ни не е защитен срещу нападения. Трябва веднага да излетим към някоя населена планета и оттам да се свържем със Земята или с Фикс. Те по-добре от нас ще се справят с изненадите.
	Разбира се, Зелени говореше разумно. Но той винаги преувеличава опасностите и трудностите. Затова казах:
	— Засега никой не ни напада. Макар че, разбира се, трябва да вземем мерки за защита.
	— Правилно — съгласи се с мен Полосков. — Да излетим ей така, веднага, не ми се иска. Отначало трябва да направим всичко, което е по силите ни, за да помогнем на Втория капитан.
	— Правилно — каза Алиса.
	— Много странно! — възкликна Зелени. — Човек може да си помисли, че съм се изплашил. А аз просто се старая да бъда разумен. На борда има дете и беззащитни животни. Може да се получи така, че да не помогнем на капитана и ние самите да пострадаме. Но щом капитанът решава, че трябва да останем, ще се сражавам до последния патрон.
	— Е, надявам се, че няма да се стигне дотам — отговорих аз. — Ние долетяхме тук, за да установим дали не се е случила беда с единия от капитаните. Не се каним да нападаме никого и не искаме да воюваме с никого.
	— А аз, между другото, не съм чак толкова беззащитно дете — каза Алиса. — Ще тръгваме ли към поляната?
	— Почакай — казах аз. — Да погледаме още в огледалата.
	Но там вече нищо не ставаше. Така, без да дочакаме нещо, ние с Алиса се качихме във всъдехода и обиколихме с него околностите на поляната. Намерихме само следи от кацането на кораб зад хълмовете. Тревата там беше изгорена от спирачните двигатели и тясна пътечка водеше през храстите към поляната.
	Към обяд се върнахме и заварихме Зелени в каюткомпанията. Той замислено стоеше до огледалните цветя и дърпаше рижата си брада. В другата му ръка беше вибробръсначката.
	— Какво правиш, Зелени? — попитах аз.
	— Мисля — отговори механикът.
	В огледалата се отразяваше тих слънчев ден.
	— Мисля си — продължи Зелени, — колко ли живеят тези цветя?
	— Сигурно няколко дни — казах аз.
	— Ами ако не са няколко дни, а много години? Ако година след година запомнят всичко, което става наоколо? Погледни колко дебели са огледалата им — по около шест сантиметра всяко. И са много плътни. А през тези два дни, докато са при нас, не са станали по-тънки. Алиса, може ли да направя операция на едно цвете?
	— Хайде — каза Алиса, която веднага разбра за какво става дума.
	Зелени пренесе едно от цветята на масата в лабораторията, фиксира го с щипки и започна деликатна операция.
	— Ще сваля наведнъж един сантиметър — каза той.
	— Почакай — спрях аз механика. — Започни с по-тънък слой: може би нищо няма да излезе.
	Зелени ме послуша и включи вибробръсначката. Индикаторът, побелял от любопитство, излезе от ъгъла и се приближи, като тихо пристъпваше на крачетата си пръчици. Храстчетата се размърдаха в клетката си — помислиха, че ще дават компот. Паякът-тъкач-троглодит престана да плете шала.
	Тънък, прозрачен като целофан слой се отдели от огледалото. Зелени внимателно го свали и го сложи на масата.
	Няколко секунди огледалото остана съвсем тъмно, но в момента, когато вече бях решил, че нищо не е станало, огледалото изведнъж просветля. Този път отразяваше ветровит, облачен ден.
	— Точно така! — каза Алиса. — Да вървим навътре в миналото!
	— Но как ще пресмятаме дните? — помислих си аз на глас. — Ние не знаем каква дебелина има слоят от един ден.
	Но Зелени не ме слушаше. Той подхвана с нож края на огледалото и повдигна наведнъж половин сантиметър от огледалната повърхност. Слоят се отдели. Индикаторът, който от нетърпение сменяше цветовете си като светофар на оживено кръстовище, не се сдържа и пъхна дългия си тънък нос под ръката на Зелени.
	— Ето! — ядоса се Зелени. — Не мога да работя, когато всички ми пречат!
	— Той без да иска — застъпи се за индикатора Алиса. — Интересно му е.
	— На всички им е интересно — каза Зелени. — Но така не поемам отговорност за нищо.
	— Продължавайте — помолих го аз. Зелени внимателно свали слоя.
	— Като стъклото на илюминатора, само че се огъва — каза той.
	Ние всички се наведохме над станалото малко по-тънко огледало.
	Лека-полека то се проясни. Все същата поляна. Но тревата бе станала кафява, храстите бяха оголени, а останалите листа бяха пожълтели. Нито пеперуди, нито пчели — тъжно и мрачно. От облачното небе се сипе рядък сняг, но не се задържа на земята, а бавно се топи в тревата.
	— Есен — каза Алиса.
	— Есен — съгласи се Зелени. Той приближи до огледалото лупа и каза: — С просто око не се вижда, но е много интересно да се наблюдава как снежинките са появяват върху храстите и излитат към небето.
	Всички поред погледахме опаките снежинки. Даже индикаторът погледна и целият стана резедав от учудване.
	— Колко време е минало от есента? — попита ме Зелени.
	— Сега е лято — отговорих аз. — Тук годината е малко по-голяма от четиринадесет земни месеца. Значи около една наша година.
	— Така — каза Зелени и извади от шкафчето микрометър. — Сега — каза той — ще можем точно да кажем на колко години е огледалото и…
	— … и колко трябва да свалим от него, за да видим поляната такава, каквато е била преди четири години — завърши Алиса изречението вместо него.
	— Отначало — каза Зелени — ще отрежем от огледалото малко по-малко от четири години.
	— Не е ли много? — попитах аз. — Ако срежем малко повече, ще пропуснем момента, когато тук е бил Втория капитан.
	— И да пропуснем, не е страшно — каза Зелени, отбелязвайки дебелината на слоя, — имаме цял букет.
	Докато той говореше, аз с крайчеца на окото си видях, че диамантената костенурка бързо-бързо крачи към изхода на лабораторията. Проклетата лудетина пак се е измъкнала от сейфа. Понечих да я догоня, но после се отказах, страхувах се да не пропусна момента, когато Зелени ще свали от огледалото четири години.
	— Как е при вас? — попита по радиостанцията Полосков, който все още се занимаваше с металоразузнавача.
	— Всичко е наред — казах аз.
	— Тогава ще излетя с разузнавача. Не искам да го пускам сам. Нещо не работи много сигурно.
	— Като търсиш „Синята чайка“, не забравяй, че на планетата може да има и друг кораб.
	— Няма да забравя.
	— Остави линията за връзка включена. Ако има нещо, веднага се свържи с нас.
	— Помня.
	— Може би като се върнеш, ще имаме сюрприз за тебе.
	— Отлично! Само че аз обичам хубавите сюрпризи. Не мога да понасям лошите.
	Полосков излетя. Чуваше се как разузнавачът зашумя, издигайки се във въздуха.
	— Готово, професоре — каза Зелени. — Да рискуваме ли?
	За трети път Зелени свали слой от огледалото. Този път толкова дебел, че едва го удържа в ръката си. Листенцата на цветето паднаха и на масата остана само кръглата, вдлъбната като чиния среда.
	Тя дълго не искаше да просветлява. Много отдавна върху нея не беше падала светлина.
	А когато най-после се показа изображение, ние разбрахме, че поляната изглежда съвсем не така, както я бяхме видели сега. Кръгът в средата, сега обрасъл с трева, беше гол, сив като бетонен капак на гигантски люк. Можеше даже да се види кръглата цепнатина, отделяща капака от околната земя.
	— Виждаш ли! — тържествуваше Алиса. — Това е истинската поляна!
	— Сега внимателно — казах аз. — Най-важното е да не се отреже повече.
	— Разбирам — измърмори Зелени. — Не съм малък. Но не успя да отреже точно. Петнист, светъл, почти прозрачен от нетърпение и изгарящо го любопитство, индикаторът в най-отговорния момент, без да иска, бутна Зелени по лакътя. Вибробръсначът се плъзна по плоскостта и се вряза дълбоко навътре. Огледалото се разчупи и падна на пода.
	От срам индикаторът се смали наполовина и почерня. Той искаше да го убият. Мяташе се по лабораторията, галеше разярения Зелени с пръчиците на крачетата си, накрая се хвърли на пода и стана съвсем черен.
	— Не се разстройвай — утешаваше Алиса нещастния индикатор. — На всеки може да се случи. Ние знаем, че не си виновен.
	Тя се обърна към Зелени, който все още проклинаше индикатора, и му каза:
	— Зелени, моля ти се, недей! Индикаторите са толкова чувствителни, че от притеснение може да умре.
	— Наистина — подкрепих я аз, — нали имаме още цял букет. Ти самият каза.
	— Добре — съгласи се Зелени. Той не беше зъл човек и бързо му минаваше. — Жалко, че загубихме толкова време. Може би ни трябваше още минута, за да разгадаем тайната на Втория капитан.
	Индикаторът, като чу това, още повече се смали.
	Начело със Зелени ние се върнахме в каюткомпанията. Индикаторът се влачеше след нас, все още почти черен, а проклетите храстчета протягаха клони, за да се спъне и да падне.
	Още дори не бяхме успели да влезем в каюткомпанията. Зелени спря на вратата и само каза:
	— Ах!
	Погледнах през рамото му.
	И двете вази бяха съборени на пода, а цветята разкъсани, стъпкани, унищожени от някаква зла сила. Не беше останало нито едно здраво огледало. Листенцата бяха разхвърляни по цялата стая.
	И отгоре на всичко отново беше изчезнал говоранът.


>	Глава 18
>	Шпиони

	Цветята бяха унищожени. Говоранът изчезнал. Ние бяхме останали съвсем на сухо. Как да помогнем на капитана?
	Аз протегнах ръка към микрофона и извиках Полосков.
	— Генадий — казах аз, — имаме усложнения. Кажи къде се намираш?
	— Летя над северния полюс на планетата. Засега нищо не съм открил. Какво се случи при вас?
	— Сега няма време за приказки. С две думи — с помощта на огледалните цветя успяхме да разберем какво се е случило тук преди четири години. По-точно почти успяхме да разберем. Но в този момент някой изпочупи всички огледала. Трябват ни огледални цветя. За колко време можеш да долетиш до поляната?
	— За около двадесет минути — отговори Полосков. — Но след това още толкова ще се снижавам.
	— В такъв случай не се безпокой — казах аз. — Продължавай полета.
	— В никакъв случай — възрази Полосков. — Обръщам към „Пегас“. Щом някой е могъл да изпочупи цветята, значи на кораба или около него има врагове. Не предприемайте нищо без мене.
	— Добре — съгласих се аз.
	Когато окачих микрофона на мястото му, Алиса каза:
	— Да вървим по-бързо на поляната.
	— Защо? — попитах.
	— Нима не разбираш? Ще накъсаме нови цветя. Ясно е, че тяхната тайна е много важна…
	— Но…
	— Нека аз да отида с всъдехода — предложи Зелени. — Нищо няма да ми се случи. Ще сваля четиригодишен слой на място и веднага ще ви съобщя на кораба.
	— Аз ще отида със Зелени — каза Алиса.
	— Чакайте, чакайте! — възпротивих се аз. — Да почакаме Полосков. С него е катерът и така ще стигнем до поляната много по-бързо, отколкото с всъдехода. Сега е по-добре да не се разделяме. Най-напред трябва да разберем как е могъл да проникне на кораба този, който е счупил огледалата.
	Излязох в коридора и тръгнах към люка. Ако люкът е затворен, значи злосторникът се крие на „Пегас“. Ако е отворен, значи някой е влязъл в „Пегас“, направил е белята и е избягал. Но аз не вярвах в това. Кога е успял да се качи на кораба, да намери пътя до каюткомпанията и нарочно да унищожи всички цветя? Защо се е заел с това именно тогава, когато ние надникнахме в миналото от преди четири години? Как се е сетил? Бях сигурен, че този негодник се крие на кораба и знае, че всеки момент ще разгадаем тайната на Втория капитан. Това е някой, който е видял с какво се занимаваме… Но кой? В лабораторията бяхме Зелени. Алиса и аз. Ако не броим индикатора. Аха, индикаторът! Той блъсна Зелени по лакътя!… Не, не може да бъде. Макар че индикаторът е много чувствително същество, но все пак той е животно, нищо повече. Даже не може да говори. А може би не иска?
	В този момент стигнах до люка. Той беше широко отворен.
	Всичките ми теории се разбиха на пух и прах. Пък и не можеха да не се разбият. Ако бях помислил още съвсем малко, щях да си спомня, че индикаторът не беше се отделял от нас нито за секунда и не би могъл да счупи огледалата в каюткомпанията.
	Люкът бе отворен и тайнственият злодей си бе отишъл от кораба, като беше взел със себе си нашия безценен говоран. Може би даже последният говоран в света.
	На поляната пред кораба светеше слънцето, зеленееха храстите, пееха птици. Мир и благодат. Човек да не повярва, че тук стават не много приятни събития.
	Погледнах към небето. Дали не идва Полосков? Засега не се виждаше. Само някъде много високо, под самите облаци кръжеше птицата Крок.
	— На помощ, капитани! — изведнъж чух познатия глас. — Само напред, там ще видим!
	— Къде си, говоране? — извиках аз. — Нужна ли ти е помощ? Идвам!
	— „Три танкиста — запя от храстите говоранът с гласа на Първия капитан, — трима весели другари — екипаж на бойната машина!“
	Затичах към гласа на птицата, разтворих храстите и видях говорана. Той не можеше да лети, защото буташе пред себе си с клюн тежката диамантена костенурка. Помагаше си с крака, с крила, а със свободния си клюн пееше песни и викаше на помощ.
	— Много ти благодаря! — казах аз. — Благодаря! Ние вече бяхме започнали да се тревожим къде си изчезнал.
	Говоранът гордо се изправи и внимателно прибра крилете си. Беше свършил работата си.
	Взех костенурката.
	— Юнак! — похвалих аз говорана. — Видял си, че тази лудетина пак бяга, тръгнал си след нея, догонил си я и си я върнал в къщи. За това ти се полагат пет бучки захар, не по-малко.
	Тръгнах обратно към кораба. Говоранът бавно шествуваше отзад и беше горд от себе си.
	— А ти, глупаче — обърнах се аз към костенурката, — нали така може да се загубиш? Кой ще те храни тук? Забрави ли, че си рядко животно и принадлежиш на Московската зоологическа градина? И никъде не трябва да бягаш…
	Тогава чух над себе си пърхане на крила и с два скока се озовах при люка. Вече бях се научил да познавам птицата Крок по полета. Говоранът влетя в люка заедно с мен и ние затворихме капака. След това седнахме на пода пред люка, за да си поемем дъх, а птицата Крок през това време чукаше по капака с железния си клюн.
	Алиса и Зелени ни посрещнаха в коридора. Бяха разтревожени — къде съм отишъл.
	— Добро е това, което свършва добре! — казах им аз. — Оказа се, че нашият говоран е умник. Видял, че диамантената костенурка пак е тръгнала на пътешествие, догонил я и я върнал в къщи. Сигурно костенурката много се е изплашила!
	Костенурката се бранеше с нокти и се стараеше да се отскубне от ръцете ми.
	— А как костенурката е могла да излезе навън? — учуди се Алиса. — Нали люкът беше заключен?
	— Нищо чудно — отвърнах аз, — този, който е счупил огледалата, той е отворил и люка.
	— А откъде има ключ от кораба? И изобщо къде е електронният ключ от „Пегас“? Нали висеше в каюткомпанията?
	— С тази тайна не може да се справи и Шерлок Холмс — каза Зелени.
	— А аз ще се справя — отговори Алиса. — Аз зная.
	— Е, и какво знаеш?
	— Ключът от тайната е в ръцете ти.
	Погледнах ръцете си. Те бяха заети с диамантената костенурка.
	— Не разбирам — казах аз.
	— Погледни какво крие в устата си.
	Главата на костенурката беше скрита под корубата, но краят на електронния ключ от „Пегас“ се подаваше навън. Дръпнах ключа. Костенурката се съпротивляваше, държеше го с мъртва хватка и се наложи доста да се поизмъча докато го взема от нея. Нещо в костенурката щракна и лапите й, осеяни с малки камъчета, изпаднаха от корубата и безжизнено увиснаха.
	— Я дайте — каза Зелени, — дайте ми тази костенурка. Да видя как чурулика.
	Все още без да разбирам нещо, аз подадох на механика умрялата костенурка и разсеяно окачих ключа на мястото му. Зелени сложи костенурката на масата, извади от джоба на комбинезона си отвертка и като огледа костенурката от всички страни, пъхна отвертката под корубата. Тя щракна като капак на кутия, отмести се встрани и под нея се откриха куп елементи, паметни блокове, атомни батерийки — костенурката се оказа изкусно направен миниатюрен робот…
	— Сега вече е ясно защо беше толкова пъргава — рече Алиса. — Ту в машинното отделение искаше да се пъхне, ту след нас тичаше. Спомни си, татко, тя винаги се мотаеше в краката ни, когато говорехме за важни неща.
	— Чудо на техниката — произнесе с уважение Зелени. — Тук има и предавателно устройство, и даже миниатюрен антигравитатор.
	— Значи дебеланкото е знаел всяка наша дума — казах аз.
	— Разбира се, дебеланкото! — спомни си Алиса. — Костенурката е негов подарък.
	— Беше ми неудобно да му откажа. Той така настойчиво искаше да я подари на нашата зоологическа градина.
	— Трябва само да се радваме, че не подари на зоологическата градина бомба със закъснител — мрачно каза Зелени. — Ето ти вътрешен враг. Чула в лабораторията, че открихме начин да погледнем в миналото и веднага е получила заповед да ни попречи. Затова е счупила останалите цветя в каюткомпанията. И мога да се обзаложа на каквото и да е, че на поляната също вече не е останало нито едно цветче. Стопаните на костенурчицата са се погрижили.
	— Правилно — рече Алиса. — А след това тя е взела ключа от кораба и е избягала.
	— Да — съгласих се аз. — Но сега ние имаме едно предимство пред дебеланкото и Верховцев.
	— Какво?
	— Те не знаят дали ние сме видели нещо в огледалото, или не.
	— Сега не това е най-важното — възрази Зелени.
	— А кое?
	— Най-главното е защо костенурката изведнъж избяга от „Пегас“.
	— Свършила е работата си и затова избяга — казах аз.
	— Но ние в нищо не я подозирахме. Би могла да се върти около нас и да продължава да предава разговорите ни на своите стопани. А тя изведнъж бяга.
	— Може би сега е по-необходима на друго място?
	— Едва ли — каза Зелени. — Не ми харесва това. Най-вероятно е оставила в кораба бомба със закъснител и всеки момент може да излетим във въздуха. И ние ще се взривим, и животните ще погубим. Предлагам незабавно да евакуираме кораба.
	— Почакай — спрях аз Зелени. — Ако искаха да ни взривят, можеха да направят това по-рано.
	В коридора се чуха бързи стъпки. В каюткомпанията влезе Полосков. Той веднага видя на масата разглобената костенурка и не се наложи да му обясняваме почти нищо.
	— Значи те все още са на планетата — каза Полосков. — Без тяхна заповед костенурката не би посегнала на огледалата. Тя е само един робот.
	— Те са й заповядали да сложи мина — повтори Зелени — и да изчезва.
	Ние всички гледахме към Полосков и чакахме какво ще каже капитанът.
	— Глупости! — каза капитанът.
	— Но тогава защо се опита да избяга?
	— Носела им е ключа от кораба — каза Полосков. — Защо им е ключ от взривен кораб?
	— За нищо — каза Алиса. — Ама че умен капитан си имаме!
	— Аз съм с най-обикновени възможности… — каза Полосков.
	— … а ние сме глупави! — зарадва се Алиса. — Трябваше да се сетим, че костенурката не би могла да сложи никаква бомба. Кога е успяла да отиде да я вземе?
	— Така е — каза Полосков. — Но това не е най-важното. Дебеланкото и доктор Верховцев подозират, че сме разгадали тайната на Втория капитан и са решили да ни посетят на „Пегас“. Тайно или явно, не зная, но трябва да очакваме гости. И да се подготвим за тяхното идване.
	— Но какво да правим с цветята? В действителност ние нищо не знаем.


>	Глава 19
>	Къде е момиченцето?

	Не е толкова лесно да вдигнеш космически кораб и да го прехвърлиш само на няколко километра встрани. Това е по-трудно, отколкото да излетиш от планетата. Не всеки капитан ще се съгласи да го направи.
	Но Полосков реши да прехвърли „Пегас“ на поляната. В кораба е по-безопасно и без наше разрешение никой няма да влезе в него.
	Докато Полосков изчисляваше как по-добре да скочим с „Пегас“, ние се разпръснахме по кораба, за да завържем разхвърляните неща, да проверим клетките с животните и да приберем в шкафа съдовете. И така, след половин час „Пегас“ беше готов за полет.
	Събрахме се на мостика. Полосков седна на пулта за управление, аз — на мястото на щурмана, Алиса — малко по-назад.
	— Двигателите готови ли са? — попита Полосков във високоговорителя.
	— За старт съм готов — отговори от машинното отделение Зелени.
	Но Полосков не успя да каже: „Старт…“
	Бяла огнена линия разряза синьото небе. До нас се спускаше друг космически кораб. От удара дърветата се наклониха и земята трепна.
	— Почакай минутка — каза Полосков на Зелени, като гледаше през илюминатора.
	— Какво става при вас? — попита Зелени.
	— Кацнаха ни съседи.
	— Кой?
	— Не зная още. Не се виждат от дърветата. Но бъди готов да стартираш незабавно. Може би са те.
	— Верховцев? Дебеланкото?
	— Да.
	Ние се надигнахме в креслата, без да откъсваме очи от гората. Над дърветата стърчеше носът на кораба. Съвсем наблизо, на около двеста метра. Даже ми се стори, че чувам как се отваря люкът на онзи кораб, как пада на земята трапът… Ето те слизат долу, тичат през храстите. Приятели или врагове?
	Храстите се разтвориха, на площадката пред Пегас изтича човек. Той беше в скафандър, но без шлем. На пояса на този човек висеше пистолет. Човекът вдигна ръка, заповядвайки ни да спрем. И тогава ние го познахме.
	— Доктор Верховцев! — каза Алиса. — Без шапка.
	— Верховцев — повтори Полосков и се наведе над високоговорителя: — Зелени, старт!
	Нашият кораб веднага откликна на думите на Полосков, леко се заклати, двигателите забумтяха и ние, набирайки скорост, започнахме да се издигаме във въздуха.
	— Отлично, Зелени — каза Полосков.
	— Кой беше? — попита Зелени.
	— Верховцев — отговори Полосков.
	„Пегас“ увисна за секунда над площадката и доктор Верховцев отстъпи назад под защитата на храстите.
	Той размахваше ръце и много ни се сърдеше.
	— Какво? — извика Алиса, макар че Верховцев не можеше да я чуе. — Къси ли ти са ръцете?
	— Алиса — казах аз с укор, нима може да се говори така на по-възрастните?
	Полосков се засмя.
	— А той е без шапка — каза Алиса, сякаш не беше чула думите ми. — Загубил си е шапката. Бързал е.
	Корабът се наклони, поемайки курс към поляната, скоро нашият враг се превърна в мравчица и аз забелязах, че той забърза обратно към своя кораб.
	— Сега — каза Полосков — имаме преднина във времето. Докато те се върнат на кораба си, докато затворят люковете и пуснат двигателите, ще мине половин час. И за този половин час ние трябва да намерим Втория капитан. Това е трудна задача.
	— Много добре — каза Алиса, — че са решили да ни хванат. Сега поне знаем, че не са на поляната.
	Кръглата поляна вече беше под нас. Полосков внимателно кацна с „Пегас“ точно в средата. Докато се снижавахме, забелязах множество ярки петънца, сякаш около поляната искреше скреж. А когато съвсем се снижихме, разбрах, че това не е скреж, а парченца от счупени огледала. Бяхме прави — враговете бяха успели да погубят всички цветя.
	„Пегас“ кацна на тревата, пусна амортизаторите и Алиса първа откопча колана. Нямаше търпение да изтича на поляната. В този момент „Пегас“ подскочи, заклати се. Алиса се търкулна към стената. Зелени извика отдолу:
	— Къде летим?
	Последва удар, още един, трясък на амортизаторите — нашият кораб падаше в някаква пропаст. Исках да откопчая колана, за да намеря Алиса и да й помогна, но още един, последен удар ме зашемети и когато дойдох на себе си, нашият кораб стоеше в тъмнина, наклонен настрани.
	И беше много тихо.
	— Алиса — попитах аз, бързо откопчавайки колана и оплитайки се в токите, — Алиса, как си?
	— Нормално — спокойно отговори Алиса. — Малко се ударих.
	Гласът на Зелени достигна до нас отдалеч.
	— Ох — каза Зелени, — къде кацна, Полосков? Сега никога няма да се измъкнем оттука.
	— Жив и здрав ли си? — попита Полосков.
	— Здрав — каза Зелени, — но все пак къде попаднахме? От планина ли се свлякохме?
	— По-лошо — отговори Полосков и включи аварийното осветление на мостика. Ска`лите на приборите на пулта светнаха като звездно небе. — Паднахме под земята.
	Тогава разбрах, че за всичко съм виновен аз. Трябваше да предупредя Полосков, да му кажа какво сме видели в огледалото на цветето.
	— Главата да ми откъснат ми е малко! — сърдито казах аз. — Нали в огледалото на мястото на полянката се виждаше бетонна плоча!
	— Точно така — потвърди Алиса.
	Тя ме намери в полумрака, повдигна се по наклонения под и ми хвана ръката.
	— Разбира се, там имаше плоча — каза Алиса. — И ние забравихме да кажем за нея на Полосков.
	— Каква плоча? — попита Полосков.
	— Разказах му, че преди четири години вместо трева на поляната е имало плоча и даже можеше да се различи кръглата цепнатина по краищата й.
	— Никога нямаше да кацна тук, ако знаех по-рано — каза Полосков. Той много се разстрои. Всеки капитан се разстройва, когато с кораба му се случи нещастие.
	— Е, добре, няма да плачем сега — каза Полосков, който умееше да се владее. — Зелени, чуваш ли ме?
	— Чувам.
	— Намери фенери от склада и провери сериозни ли са повредите в машинното отделение.
	— Вече проверявам — отговори Зелени.
	Полосков натискаше бутоните, проверявайки в какво състояние са приборите и машините на „Пегас“. Остана доволен от проверката.
	— Слушайте — каза той — според мен няма сериозни повреди. Но при падането се е счупил един от амортизаторите. Така че ще се наложи да излезем навън и да видим как да го поправим. Аз ще изляза, а останалите ще останат на кораба.
	— Нищо подобно — възразих аз. — Ти, Полосков, си по-необходим на кораба. Ако нещо се случи, без тебе „Пегас“ не може да излети. Ще отида аз.
	— Аз ще отида — каза Зелени от машинното отделение; той чуваше целия ни разговор.
	— И аз също — каза Алиса.
	Не можахме да се разберем и при люка се събрахме всички.
	— Странно! — каза Полосков, като отваряше люка. — Ако сме паднали в яма, отгоре би трябвало да идва светлина. А тук е съвсем тъмно.
	— Може да сме паднали много дълбоко — предположи Алиса.
	— Не, ако бяхме паднали дълбоко, нямаше да се отървем само с амортизатора. Ямата не е дълбока.
	Полосков разтвори люка. Навън беше съвсем тъмно.
	— Виждате ли — каза Полосков. — Дай ми фенера, Зелени.
	— Ох — извика Зелени, — не мога, някой ме държи за крака!
	Преди да успея да му се притека на помощ, Зелени светна с фенера и започна да се оглежда на всички страни, като се стараеше да открие този, който го беше нападнал.
	Но се оказа, че това е само индикаторът. Дострашало го в тъмнината, успял да отвори клетката си и ни настигна при люка. В лъча на фенера индикаторът имаше изплашен жълт цвят. Той трепереше и се притискаше до крака на Зелени.
	Полосков взе фенера от Зелени и насочи силната струя светлина напред. Тъмнина — изглежда ямата, в която бяхме попаднали, беше много голяма. Полосков насочи светлината нагоре и тя се опря в равна повърхност.
	— Като в чайник — каза Полосков. — Паднахме вътре и капакът се затвори.
	Той още веднъж огледа с лъча наоколо.
	— Тук няма никого — каза той. — И отдавна не е имало.
	Полосков спусна трапа и слезе долу. Почука с ток по земята и каза, като се обърна към нас:
	— Камък. Може да се ходи.
	Ние слязохме след него. Докато Полосков обиколи кораба, за да огледа доколко сериозно се е счупил амортизаторът, аз още веднъж осветих с фенера нагоре. И скоро намерих това, което търсех: по тавана имаше тънка ивичка, която, като се закръгляваше, обозначаваше края на каменния блок. Да, Полосков беше прав — капакът се е отворил, когато ние сме кацнали върху него, и веднага се е затворил след нас.
	Светейки с фенера, обходих кораба от другата страна. Тук беше също така тъмно. Включих светлината на пълна мощност и тя се опря в нещо тъмно.
	— Ще отида малко по-нататък — казах аз високо, за да ме чуе Полосков. — Там има нещо.
	— Почакай, татко, ще дойда с тебе — каза Алиса.
	Алиса дотича при мене. Държеше в ръката си голям фенер.
	Изминахме около двадесет крачки, осветявайки пътя пред себе си, и тогава разбрахме, че в ямата, освен нашия, има още един космически кораб. А когато се приближихме, Алиса прочете названието му:
	— „Синята чайка“.
	— Полосков! — извиках аз и гласът ми, отразявайки се от стените, се усили и загърмя като в бъчва. — Полосков! Зелени! Ние намерихме Втория капитан!
	Чух тропот — Полосков и Зелени тичаха към нас. Ярките бели петна на фенерите им се люлееха от тичането.
	— Къде?
	Корабът „Синята чайка“ се издигаше над нас. Той беше матов от прахта, която го бе покривала през многото години. Изглеждаше мъртъв, напуснат от хората. На люка му висеше голям катинар.
	— Ето, значи, какво се е случило с него — казах аз.
	— Той е паднал в тази яма — каза Полосков — и изглежда Втория капитан не е могъл да се измъкне оттук.
	— И ние няма да можем — мрачно произнесе Зелени. — И ще се наложи да доживяваме дните си в тази пещера. Аз нали казвах, че трябва да летим за помощ. Аз предупреждавах.
	— Без паника на борда — строго каза Полосков. — Непременно ще се измъкнем оттук. А отначало предлагам да влезем в „Синята чайка“. След като все пак го намерихме, трябва да доведем работата до край.
	— Но люкът е затворен — казах аз. — И няма трап.
	И изведнъж над главите ни блесна ярка светлина. Толкова ярка, че всички затворихме очи. Щом ги отворих, забелязах, че от високия таван към нас се спуска голяма мрежа. В следващата секунда бяхме оплетени в нея като пилета.
	А когато се опитахме да се измъкнем от нея, размахвайки ръце и крака и пречейки си един на друг, отгоре се разнесе силен глас:
	— Не мърдайте! Вие сте в плен!
	Като прикрих с длан очите си от ярката светлина, погледнах в посоката, откъдето се разнасяше гласът. По равния, блестящ под на грамадната пещера към нас приближаваха дебеланкото, по прякор Веселяка У, и доктор Верховцев, който пак беше сложил шапката си.
	От другата страна се приближаваха още двама души в черни кожени униформи.
	— Хвърлете оръжието! — заповяда дебеланкото. — Е, на кого казвам!
	— Послушай го — пошепнах аз на Полосков.
	Само той имаше пистолет.
	Полосков го извади от кобура и го хвърли на пода. Пистолетът силно изтрака.
	Мрежата се вдигна.
	През няколкото секунди, докато нашите врагове се приближиха, успях да се огледам. Капанът, в който беше попаднал нашият „Пегас“, беше грамадна, но не висока пещера. В нея на известно разстояние един от друг стояха двата кораба — „Пегас“ и „Синята чайка“. Между тях, осветени от ослепителната светлина на прожекторите, ние изглеждахме като мравки на пода на голяма стая.
	Погледнах към моите приятели. Полосков гледаше приближаващите се врагове и устните му бяха стиснати в тънка линия. Зелени беше свил юмруци и бе застанал така, че да закрие с гърба си Алиса. Алиса се бе притиснала към мен. А от другата страна към крака ми се притискаше жълтият от страх индикатор.
	— Ето че се хванахте, гълъбчета — каза Веселяка У. — Много добре.
	Той говореше без злоба и даже се усмихваше при това. Но лицето на доктор Верховцев, който беше успял вече да се преоблече — да свали скафандъра и да сложи шапката си, — беше съвсем неподвижно, като маска, а очите му изглеждаха празни.
	Алиса се отдели от мене на половин крачка.
	— Къде? — попитах я аз.
	— Тук съм — прошепна Алиса.
	Двамата в черни униформи ни държаха на мушка, докато доктор Верховцев по заповед на дебеланкото се приближи към нас и взе пистолета на капитана. След това бързо ни обискира, опипвайки ни със студените си ръце и бъркайки по джобовете ни.
	— Всичко е наред — каза той тихо, — нямат друго оръжие.
	— Пък и откъде ли ще се вземе това оръжие? — засмя се дебеланкото. — Нали ловят пеперуди. И не подозираха, че сами ще се хванат в капан. Както и този тук — Веселяка показа с дебелия си, сякаш съставен от три сардели пръст към „Синята чайка“. — Сами влязохте в капана! Никой не ви е викал! — и високо се засмя. След това заповяда: — Сложете на всички вериги!
	Изглежда белезниците бяха приготвени предварително. Един от черните хора отвори чантата, която висеше на рамото му, и извади оттам връзка лъскави белезници.
	Докато той разделяше белезниците по чифтове, дебеланкото се приближи плътно до мен и каза, като ме сочеше с тлъстия си пръст:
	— Какво, професоре, не искаше да дадеш говорана, а?
	— Не исках — отговорих аз.
	— Гледай го ти него — обърна се дебеланкото към Верховцев. — Досвидя му да даде един говоран на стария си приятел! А къде е сега птичката!
	— Не зная — казах аз, макар че, разбира се, знаех, че говоранът остана на кораба.
	Изглежда, че говоранът беше нужен на дебеланкото независимо от всичко. Той каза на Верховцев:
	— Иди огледай „Пегас“. — След това се обърна отново към мен и добави: — Професоре, за това, че не ми каза истината, ще бъдеш наказан. И много болезнено. Моите помощници умеят да правят това. Но не сега, не сега… Сложете им белезниците. Не трябва да им се вярва.
	Човекът в черната униформа се приближи до мене и щракна белезниците. Ръцете ми бяха оковани.
	— Следващият! — нареди Веселяка У.
	Неговият помощник се приближи до Полосков. Той се движеше равномерно и действуваше толкова точно и методично, че в мен се зароди подозрението дали не е робот.
	— Следващият — каза дебеланкото.
	Белезниците щракнаха около китките на Зелени.
	— Следващият!
	Помощникът се наведе към индикатора и нерешително спря.
	Индикаторът има десет крачета и те са толкова тънки, че не могат да бъдат оковани в белезници.
	— Глупак! — каза дебеланкото. — Сложи на момичето! — Той се огледа. — А къде е момиченцето?
	Алиса я нямаше никъде.


>	Глава 20
>	В плен

	— Къде е момиченцето? — въртеше се Веселяка У, чиято усмивка бе изчезнала от лицето, а късите му и дебели ръце странно се размахваха и суетяха отделно от тялото.
	— Какво момиченце? — попита една от черните униформи.
	— Тук имаше едно момиченце! — крещеше дебеланкото. — Казваше се… как се казваше? — той извади от джоба си бележник и прочете на срички: — „А-ли-са“. Къде е Алиса? — Този път гледаше към мен.
	— Коя Алиса? — попитах аз колкото може по-спокойно.
	А в това време си блъсках главата как е успяла да избяга. Мястото е открито, даже няма къде да се скриеш.
	— Имаше момиченце — настояваше дебеланкото. — Аз го видях. Ти видя ли го? — попита той Верховцев, който стоеше отпуснал ръце и сякаш спеше с отворени очи.
	Човекът в черно, който се беше качил на „Пегас“ за говорана, се върна. Той мъкнеше птицата за краката, а главата й се клатеше, като едва не докосваше пода.
	— А, намери ли го — зарадва се дебеланкото. — Откъсни му главата.
	— Какво? — попита оня.
	— Казвам, откъсни му главата. Вече не ни трябва.
	— В никакъв случай! — възмутих се аз. — Не може да късате главата на говорана. Може би това е последният говоран на земята.
	Индикаторът посиня от възмущение и се хвърли към говорана, вероятно искаше да го освободи. Но Веселяка У забеляза това и се засмя.
	— И ти ли! — каза той и много ловко за такъв дебел човек се обърна и му подложи крак.
	Индикаторът падна и почерня от обида.
	— Е — каза дебеланкото, — какво чакаш? Нали ти казах, че говоранът вече не ни трябва. Отвърти му главата.
	Не зная дали говоранът разбра дебеланкото, но заподскача в ръката на черния човек и заговори с непознат за мене глас:
	— Птицата говоран се охранява от закона на планетата Блук като много рядко и интересно създание. Ловът на говорани е забранен и нарушителите на това правило се наказват с глоба и обществено порицание.
	— Запуши му устата! — закрещя Веселяка У. — И без него си имаме достатъчно грижи!
	Изведнъж се случи съвсем невероятно произшествие. Човекът в черната униформа вдигна говорана за краката по-високо, за да го хване за шията, но едва бе протегнал ръка, когато внезапно загуби равновесие, падна с целия си ръст на пода, изохка от изненада и изпусна птицата. Говоранът се преобърна в движение и излетя към тавана.
	— Стреляй! — извика дебеланкото, измъквайки пистолета си.
	Загърмяха изстрели. Един или два пъти куршумите едва не улучиха говорана, но той се извъртя от тях и полетя към далечния, неосветен ъгъл на залата.
	Хората в черно понечиха да тичат след него, но Веселяка У ги спря:
	— Сега вече няма какво да тичате! Изпуснахте го, заплеси! Какво така изведнъж падна?
	— Аз не паднах — каза човекът в черната униформа. — Изпуснаха ме.
	— Млък! — ядоса се дебеланкото и увисналите му бузи се затресоха. — Ако продължаваш да си измисляш, така ще те изпусна, че няма да станеш! И няма какво да го гоните. Все едно, сега той ще се загуби из тунелите. Пък и времето ни е малко. Имаме друга работа.
	Дебеланкото се обърна към тихия мъртъв кораб „Синята чайка“ и попита, сякаш корабът можеше да му отговори:
	— Чуваш ли ме?
	Корабът не отговори.
	— Е, не отговаряй — каза дебеланкото. — Ако щеш. Все едно, аз знам, че ни чуваш. Седиш си там и наблюдаваш, мислиш, че аз съм домъкнал тук „Пегас“. Да, затова го домъкнах, защото сега ще ти се наложи да се предадеш.
	Веселяка У се приближи до „Синята чайка“ и продължи.
	— Четири години не се предаваш. Четири години си мислиш, че твоите приятелчета ще те спасят. Четири години не вярваш, че никой не знае къде си. Четири години се надяваш, че твоята келява птица ще долети до Венера. Вече си мислех, че така и ще си умреш в тази клетка. Но днес всичко се измени. Днес ти ще отвориш вратата на кораба и ще ми дадеш това, което по право ми принадлежи. Чуваш ли ме, капитане?
	Никой не отговори на дебеланкото. Гласът му се разнасяше по подземието и се отразяваше като далечно ехо от стените. Ехото замлъкна и дебеланкото си пое дъх.
	— Къде е момиченцето? — промърмори той. — Много ми трябва това момиченце.
	Доктор Верховцев стоеше отстрани и гледаше към земята. Другите двама, в черните униформи, малко се отдалечиха настрани и протегнаха пред себе си пистолетите, готови да стрелят всеки момент.
	— Зная, че ме чуваш, капитане — започна отново Веселяка У. — Затаил си се в дупката си и чакаш. Погледни през илюминатора. Пред тебе са трима души от Земята: глупавият професор, който се носи из Галактиката и събира животни, сякаш не може да си измисли по-добро занимание, кроткият капитан и глупакът механик с рижата брада.
	Макар, че чувах всичко, което ставаше наоколо, в действителност мислите ми бяха заети с Алиса. Къде би могла да изчезне? Къде се крие сега?
	— Ти вече много години ми слагаш пръти в колелата — продължаваше дебеланкото, гледайки към „Синята чайка“. — Но днес е моят празник. Днес ти ще ми дадеш формулата. Чуваш ли?… Мълчи — каза дебеланкото с друг глас, тихо. — Мисли. Сега ще го накараме да побърза. Жалко само, че момиченцето е изчезнало някъде. С момиченцето би било по-лесно.
	Той извади от джоба си голяма носна кърпа и изтри потното си чело.
	— Слушай, капитане — каза той, — ако след три минути не отвориш люка и не ми дадеш формулата, ще заповядам да убият всичките ми пленници. Но не веднага. Не, не веднага. Отначало ще отрежем ушите на глупавия професор. На него най-много ме е яд, защото отказа да ми даде говорана. След това ние…
	— Почакай, дебел пирате — разнесе се изведнъж гласът на Втория капитан. Това беше познат глас: вече го бяхме чували толкова пъти — говоранът прекрасно имитираше гласове.
	— А така — каза Веселяка У.
	— Все едно, за тебе няма място в Галактиката — продължи Втория капитан. — Все едно, ще те намерят и ще те хванат, където и да се криеш. По-добре ме послушай — предай се…
	— Млъкни! — прекъсна го дебеланкото. — Така няма да се разберем. Заради тебе и твоите приятелчета аз и така вече загубих почти всичко. Няма да ти оставя и последното. Галактият ще бъде мой.
	— Засрами се, пирате! — каза Втория капитан. — Макар че нямаш срам.
	Ние почти не разбирахме за какво става дума. Беше ясно само, че у Втория капитан има нещо такова, което много интересува дебеланкото. А не може да си го набави, не може да му го отнеме. Думата „галактий“ не ми говореше нищо. Никога преди това не бях чувал такава дума. А капитанът на „Синята чайка“ не искаше да даде галактия.
	— Да не губим време — каза дебеланкото. — Не ме интересуват мислите и настроенията ти. Срамът е само за слабите. Ние, силните, не познаваме срам. Кажи, ще дадеш ли формулата на галактия?
	— Трябва да поговоря с тези хора — каза Втория капитан.
	— Не — отговори дебеланкото, — няма да говориш с тях. Иначе ще измислите нещо да ме излъжете. Ти сега ще отвориш люка и ще ми изнесеш формулата на галактия. А аз обещавам да пусна тебе и тези хора на свобода. Вървете, където искате. И ако ти не направиш това, което ти казвам, много дни ще има да се терзаеш от техните викове. Нали имаш и срам, и съвест.
	— Няма да стане, дебеланко — каза Втория капитан. — Оттогава, когато преди четири години кацнах на тази планета, ти измисля вече много начини да ми отнемеш абсолютното гориво, но нищо не излезе. Няма да излезе и днес. Знаеш ли какво ще направя?
	— Какво?
	— Ще взривя „Синята чайка“. Ще загина, но ти няма да получиш галактия. Абсолютното гориво не трябва да влиза в твоите ръце, защото ти тогава ще направиш толкова бели, че жителите на Галактиката няма да могат да ги оправят и за десет години.
	— Правилно — каза Веселяка У. — Но ако мислиш, че като взривиш „Синята чайка“, ще спасиш професора и неговите хора, грешиш. Давам ти тържественото обещание на Черната Мъгла, че тези хора, все едно, ще загинат. За какво са ми тези пленници? Щом ги пусна, и те ще разкажат на Службата за галактическа безопасност за моята планета, а след месец ще ме преследват всички крайцери на Галактиката. Но няма да го бъде, нека поне за известно време си мислят, че не съм жив.
	— В такъв случай аз още повече съм длъжен да разкажа на тези хора всичко. Не съм ги срещал по-рано, но щом са в плен при тебе, значи са добри хора. И ще видим какво ще кажат, като чуят моя разказ.
	— Не! — извика дебеланкото.
	— Мълчи! — спокойно каза капитанът. — Закъде бързаш? Ще успееш да изпълниш заплахата си.
	— Нека говори — каза изведнъж доктор Верховцев. — Той видя, че говоранът беше при тях на кораба. Нека говори, това няма да спаси нито тях, нито него.
	Дебеланкото разпери ръце — моля.
	— Чуй, професоре, слушайте хора. Ние бяхме трима капитани. Преди много години научихме, че в Галактиката са се появили пирати. На тези пирати им трябваха пари и скъпоценности, трябваше им власт. Те искаха да станат господари на Галактиката. Ние разбрахме за пиратите, когато те нападнаха планетата Триада и откраднаха от нея кораб. Догонихме ги, когато бяха завзели друга планета и бяха поробили жителите й. Там те тайно бяха започнали да строят военен крайцер, за да нападат търговските кораби. Дълго трябва да разказвам за това, как проследихме пиратите, как проникнахме на поробената планета и вдигнахме там въстание срещу завоевателите.
	— Вие ни превзехте с лъжа — промърмори дебеланкото.
	Доктор Верховцев махна с ръка:
	— Нека говори. Малко му остана да говори.
	— Та така — каза капитанът, като почака, докато пиратите замълчат, — двамата пирати успяха да избягат от нас. Няколко години те се криха тук, в покрайнините на Галактиката, далеч от космическите пътища. Всички забравиха за тях.
	— Но ние нищо не сме забравили — каза дебеланкото.
	— Да — съгласи се Втория капитан, — те не забравиха и не се отказаха от плановете си. И най-много от всичко на света искаха да си отмъстят на нас, на тримата капитани.
	— И си отмъстихме — каза Веселяка У.
	— Не бързай. Още нищо не е свършено. В края на краищата ще загубите вие. Вие не можете да победите цялата Галактика.
	— Ще можем — каза дебеланкото.
	Втория капитан сякаш не го чуваше. Той продължи.
	— Изминаха години. Ние, тримата капитани, се разделихме. Първия капитан отлетя на Венера. Третия капитан реши да прелети в съседната Галактика, което никой преди него не беше правил. Аз се заех с научни изследвания. И ето че веднъж получих послание от Третия капитан. Той ми съобщи, че се връща от експедицията си. Посланието беше много изненадващо, защото никой не очакваше завръщането му толкова бързо. Моят приятел ме молеше да го посрещна на края на Галактиката, тъй като има за мен много важни новини. Изоставих всички работи и побързах да го посрещна.
	— Но той не знаеше, че ние сме хванали посланието — захили се дебеланкото, като потриваше ръце — и всичко сме узнали.
	— Да — каза Втория капитан, — те бяха хванали посланието на Третия капитан, защото планетата, на която се криеха, по печално стечение на обстоятелствата, беше тази, към която бързахме от различни страни аз и моят приятел. Приятелят ми беше много болен. Дългият полет, какъвто преди това не беше предприемал нито един жител на нашата Галактика, беше разрушил здравето му и той се опасяваше, че няма да може да долети до Земята или до родната си планета Фикс. А се връщаше с много важни сведения. Жителите на съседната галактика му бяха подарили формулата на галактия — абсолютното гориво. Ако се построи кораб, чиито двигатели да се движат с галактий, той ще лети сто пъти по-бързо от всеки друг кораб в космоса. Планетите ще станат близки като съседни градове. Жителите на другата галактика бяха заредили двигателите на неговия кораб с галактий и му бяха дали формулата на това вещество, за да може и ние да използуваме откритието. Третия капитан долетял до тази планета, без да подозира, че тя е убежище на пиратите, и тук спрял. Болестта му била толкова напреднала, че вече не можел да управлява кораба. Пиратите отлично виждали кораба му, следели го, но не го закачали. Решили да дочакат моето идване и да разберат що за важни новини е донесъл Третия капитан. Докато Третия капитан бил в безсъзнание, те проникнали на кораба, където той очаквал моето пристигане, и монтирали там микрофони, за да подслушват разговора ни. А самия кораб внимателно пренесли на тази поляна.
	— Трябва да признаеш, че добре се бяхме подготвили за пристигането ти — каза Веселяка У.
	— Когато кацнах на планетата редом с кораба на Третия капитан, намерих приятеля си в много тежко състояние. Капитанът ми разказа за пътешествието си и за формулата на галактия. Разбрах, че най-важното сега е да откарам капитана на Земята, където ще могат да го излекуват. Но знаех, че той няма да издържи космическо пътешествие и реших да остана при него докато му стане малко по-леко. Побързах да отида на моя кораб за лекарства, но докато подбирах необходимите лекарства, пиратите отвориха предварително подготвения люк и корабите ни пропаднаха в тази дупка.
	— Много хубаво беше измислено! — каза дебеланкото.
	— Разбира се — отговори Втория капитан. — Те се страхуваха да ни нападнат горе. Когато разбрах какво е станало, видях, че „Синята чайка“ е в подземието. Запали се светлина и към нея се приближи този тип, който стои до вас. Аз го познах и веднага се досетих, че пиратите са ме надхитрили. Те обещаха да ме пуснат в замяна на формулата на галактия. Веднага бяха съобразили, че ако имат такова гориво, ще могат да летят толкова бързо, че никой няма да може да ги достигне и крайцерите на Службата за галактическа безопасност няма да представляват опасност за тях, а всички кораби на Галактиката ще могат да станат лесна плячка. Но също така разбраха, че за нищо на света няма да им дам формулата и няма да се предам в ръцете им жив. Затворих люка и не ги пуснах на „Синята чайка“.
	— А какво се случи с Третия капитан! — попита Полосков.
	— Те се опитаха да разрежат корабите ни, за да ни вземат в плен. Успяха да направят това с кораба на Третия капитан и той попадна в ръцете им. Може би са го убили.
	— Не е вярно — каза дебеланкото. — Не е вярно. Той сам умря. От болестта. Нали знаеш колко тежко беше болен. Когато разрязахме кораба, вече беше мъртъв.
	— Но не можаха да разрежат „Синята чайка“ — каза капитанът. — Тя е направена от диамантена сплав. А на борда при мене беше говоранът, подарък от Първия капитан. Имахме уговорка с Първия капитан: ако нещо се случи, аз ще пусна говорана с поръчение да лети към Венера и да го намери. Той знае как да накара говорана да разкаже къде съм и какво се е случило с мен.
	— А ние не можахме — казах аз. — Някои неща говоранът ни каза, но за съжаление това не беше достатъчно.
	— А как попадна при вас? — попита Втория капитан.
	— Ранили са го — обясних. — Изглежда пиратите са го преследвали.
	— Точно така — съгласи се дебеланкото.
	— Но говоранът успял да отлети. Роботите от желязната планета Шелезина му поправили крилото.
	— За това ние им отровихме всичкото масло — роботите сега лежат парализирани — засмя се дебеланкото така, че всичките му брадички се затресоха.
	— Ние излекувахме роботите — казах аз. — С роботите всичко е наред.
	— Как така?
	— Бяхме на тази планета и излекувахме роботите.
	— Проклятие! — възкликна дебеланкото.
	— Но за съжаление с желязното крило говоранът не е могъл да долети до Слънчевата система — продължих аз. — Едва-едва достигнал до своята родна планета.
	— Търсихме го там — призна си дебеланкото. — Ние с приятеля ми. — Той посочи към доктор Верховцев.
	— Предател! — мрачно каза Зелени. — Ще се доберем и до тебе!
	— Мълчи! — закани му се с пръст Веселяка У. — Ние с моя приятел изтребихме всички говорани на планетата Блук. Купувахме ги, разменяхме ги, крадяхме ги. Искахме даже да унищожим целия кислород на планетата.
	— С червеите ли? — попитах.
	— С червеите. Но за съжаление не ни провървя. Съвсем случайно говоранът попадна в ръцете на тези простаци — каза дебеланкото — и те се домъкнаха тук. Предупреждавахме ви. Сами сте си виновни. А сега ще се наложи да загинете.
	— Нищо, не се вълнувайте — каза Втория капитан. — Няма да посмеят нищо да ви направят. Те са страхливи. Дори всички пирати на света никога няма да успеят да победят тримата капитани. Те и по един не успяха да ни победят.
	— Не, можахме! — извика дебеланкото. — Третия капитан вече е мъртъв. Ти четири години си в плен. А щом получим галактия, ще се доберем и до вашия Първи капитан.
	— И вие четири години живеете на кораба? — попита Полосков.
	— Да — отвърна Втория капитан. — Аз съм упорит. Можех, разбира се, да унищожа формулата. Но тогава тя нямаше да достигне до другите жители на Галактиката. А абсолютното гориво е много необходимо на разумните същества — тогава всички планети ще се приближат сто пъти една към друга. Знаех, че рано или късно ще дойде помощ.
	— Дойде, но не е каквато трябва — каза дебеланкото. — Наговори ли се, капитане? А сега ще трябва да се разделиш с формулата.
	— Аз имам и друга уговорка с Първия капитан — каза Втория капитан. — Ако от мене няма вести повече от четири години, той ще съобщи за това в Службата за галактическа безопасност и ще тръгне да ме търси. А щом като случайни хора ме намериха толкова бързо, то Първия капитан ще ме намери още по-бързо. И вие знаете това.
	— Хайде, стига разговори — глухо каза доктор Верховцев. — Започвайте. Той просто печели време.
	Тогава един от пиратите се приближи до мене и силно ме дръпна за вързаните ръце. Изгубих равновесие и паднах. Той ме изтегли настрани. Опитах да се съпротивлявам, но на помощ на първия пират дойде вторият и те вързаха и краката ми.
	Дебеланкото извади от колана си дълъг нож.
	— Ти знаеш, Втори капитане — каза той, като се обръщаше към кораба, — че аз умея да се шегувам, ненапразно са ме нарекли Веселяка. Но някои мои шеги свършват със сълзи — Той вдигна ножа.
	Полосков и Зелени се хвърлиха към мен на помощ. Но доктор Верховцев, който внимателно ги следеше, изстреля в тях приспиващ газ от балончето, което висеше на китката му. Другарите ми паднаха на земята.
	— Е? — попита Веселяка У.
	Аз почувствувах как студеното острие на ножа се докосна до гърлото ми.
	— Свали катинара — каза Втория капитан.
	— Отдавна трябваше да го кажеш.
	Дебеланкото даде знак на пирата и той, като се качи по трапа към люка на „Синята чайка“, отвори тежкия катинар. Пиратите го бяха сложили отдавна, още когато „Синята чайка“ бе паднала в подземието. Щом Втория капитан не им бе позволил да проникнат на кораба, то и те не искаха той да излиза без тяхно разрешение.
	Пиратът слезе от трапа и се спря отстрани — насочил пистолета си към люка. Верховцев също вдигна оръжието си. Не искаха да рискуват. Четиримата се страхуваха от единия капитан, когото не можеха да победят вече четири години.
	— Само без шеги — каза Верховцев, — иначе стреляме.
	Люкът внезапно се разтвори и даже не можах да видя капитана. Той скочи долу като синя мълния. Едновременно изгърмяха два изстрела. Но капитанът беше вече на земята. Той се изтърколи настрани и лъчите на пистолетите дробяха камъните над главата му. Още миг и капитанът се оказа под защитата на широкия амортизатор на „Синята чайка“.
	Пиратите веднага се разбягаха и залегнаха зад камъните.
	— Спокойно, няма да ни избяга — разнесе се гласът на Верховцев. — Обкръжавайте го.
	В отговор откъм „Синята чайка“ гръмна изстрел.
	Разбирах, че положението на капитана е почти безизходно. Пиратите бавно, като се криеха зад камъните, го обкръжаваха.
	— Не стреляй! — извика дебеланкото.
	Гласът му идваше някъде съвсем отблизо. И видях, че той отново приближава ножа към гърлото ми.
	— Ако стреляш, край с професора.
	И в същия миг откъм нашия кораб се чу глас:
	— Не мърдайте от местата си! Вие сте обкръжени! Ръката на дебеланкото с ножа замря. С юмрук избих ножа и той отлетя далеч настрани.
	— Чуваш ли? — чу се друг глас от тъмнината от другата страна, където отлетя говоранът. — Хвърлете оръжието.
	Пиратите бавно ставаха от земята, пистолетите им звънтяха по камъните. Аз поповдигнах глава и видях, че иззад амортизатора на „Пегас“ излезе доктор Верховцев в скафандър, но без шлем.
	Изумен се обърнах на другата страна.
	Вторият доктор Верховцев, с шапка, застана на колене, вдигна ръце.
	От другата страна към пиратите се насочваше Първия капитан. Точно такъв, какъвто беше на паметника на планетата Тримата капитани, само че жив, загорял, в синята униформа на капитан от далечно космическо плаване.
	Отнякъде излетя говоранът и като пляскаше с крила, кацна на рамото на капитана. След това от тъмнината излезе Алиса.


>	Глава 21
>	А през това време…

	Алиса изчезна в момента, когато ние се оказахме в плен. И това се случи толкова незабелязано, че никой в подземието не обърна внимание на нейното изчезване. В това число и аз.
	Как е успяла да направи това, разбрах по-късно. Но след като разказвам всичко по ред, ще трябва да разкажа какво се е случило с Алиса, докато ние бяхме в плен и защо Първия капитан и доктор Верховцев (вторият доктор Верховцев) са намерили входа в подземието и са успели да ни спасят.
	Ето какво се е случило. На пазара в Палапутра Алиса получи като подарък шапка-невидимка. Подари й я джуджето, което продаваше несъществуващи риби, а пък твърдеше, че те просто не се виждат.
	Алиса отначало решила, че това е шега — шапката била толкова лека, че нямала тегло. Но като се върнала на кораба, отишла в каютата си, за да разгледа марките, купени на пазара, и намерила в чантата си нещо. Това нещо било без тегло и невидимо. Тогава Алиса си спомнила за шапката-невидимка и се опитала да оправи това нещо и да го сложи на главата си. И станала невидима. Отначало Алиса искала да дойде при мен или при Полосков и да се похвали с шапката си, но си спомнила, че от гледна точка на физиката невидимостта е глупост и си помислила, че ако ни разкаже за действието на шапката-невидимка, ние няма да искаме и да я погледнем — няма да повярваме. Тя прибрала шапката-невидимка до завръщането ни на Земята, защото такава шапка непременно ще потрябва в училище. Ако закъснееш за час, винаги можеш да влезеш в класа и да си седнеш на мястото така, че никой да не те види. И даже може (макар че Алиса, разбира се, никога не е правила това) да погледнеш в тетрадката на отличничката Скорнякова.
	Алиса винаги носела шапката-невидимка със себе си в чантата през рамо. И когато в подземието светнало и се показали дебеланкото и неговите хора, тя незабелязано сложила шапката-невидимка и изчезнала. Макар че не излязла от подземието. Мислела си, че ако ни затворят някъде, ще може да открадне ключа и да ни пусне на свобода.
	Отишла настрана и чула всичко, което казал дебеланкото. И би стояла още, но се появил пиратът, който носел говорана за краката. Дебеланкото наредил на пирата да убие говорана, защото вече не им бил нужен, и Алиса разбрала, че е време да действува.
	На пръсти се приближила до пирата и му подложила крак. Той паднал, изпуснал говорана, започнала стрелба и говоранът отлетял.
	Какво да прави по-нататък? Тогава Алиса си помислила — говоранът отлетя. Нали той и предишния път е излитал оттук. Втория капитан го пуснал от кораба и говоранът намерил пътя от подземието. Значи говоранът знае как да се измъкне оттук. И Алиса побързала след него. Тя си мислела, че щом намери изхода, веднага ще се върне обратно. След това ще ни освободи от затвора и ще ни изведе навън.
	Отначало било тъмно. Светлината от главната зала едва прониквала в дългия коридор. Говоранът летял напред и Алиса не го виждала, но чувала как пляскат крилата му. Когато била вече доста далеч от пиратите, Алиса тихо повикала:
	— Говоране, почакай.
	Говоранът чул гласа й. И точно в този момент те вече били в следващата зала, по-малка от предишната, сред която стоял малък черен кораб. Но Алиса забравила, че е невидима и не свалила шапката. Говоранът направил кръг над Алиса, недоверчиво поклатил короната си и полетял по-нататък през тясна цепнатина, скрита зад една скала. Алиса стигнала до цепнатината. Тя стръмно се издигала нагоре и далеч напред се виждало бяло кръгче — дневна светлина.
	Точно Алиса се канела да се покатери по цепнатината, когато чула слаб стон.
	Стонът се чувал от един тунел, черен като безлунна нощ. Алиса внимателно се приближила към тунела. Стонът се чувал по-ясно. Но Алиса не била взела със себе си фенера, оставила го в голямата пещера, и затова й се наложило да се движи слепешката. Брояла крачките. На тридесетата крачка ръката й се натъкнала на решетка.
	Отново стон.
	— Има ли някой тук? — попитала Алиса шепнешком.
	Но изглежда този, който стенел, не я чул.
	— Потърпете — казала Алиса. — Сега ще освободя нашите, а след това и вас. Ако вие също сте пленник на тези верховцеви.
	Нямало отговор.
	Алиса тръгнала обратно. Не трябвало да губи време — не се знаело какво може да измисли дебеланкото.
	Като се върнала при цепнатината, Алиса още веднъж погледнала в нея. Светлото петно — изходът от подземието — било изчезнало. Алиса не съобразила, че е настъпила късата нощ и се изплашила, че е взела някакъв друг тунел за изхода. Може би е сбъркала? Може би говоранът е излетял през друг проход? И Алиса, макар че много се тревожела за мен, Полосков и Зелени, решила все пак да загуби още няколко минути и да провери дали това е изход, или не. Нали ако се окаже, че не е изход, тя ще ни поведе насам и ще ни погуби: пиратите ще ни хванат.
	Изкачването било трудно. Цепнатината се оказала хлъзгава — отгоре капела вода и не изсъхвала. На Алиса се сторило, че е изминал цял час, а цепнатината все не свършвала. Решила да се върне обратно, но изведнъж тъмнината започнала да се разсейва и се оказало, че почти е стигнала до изхода, само че не го виждала в тъмното.
	Най-трудното било да се изпълзят последните метри — отгоре в цепнатината се била насипала земя и проникнали дългите корени на храстите. Алиса едва не се разплакала — решила, че няма да успее да се изкатери догоре, към слънцето и чистия въздух. И в този момент тя даже била забравила за нас, за пиратите, за всичко на тоя свят — мечтаела само да излезе на свобода.
	Но ето, последно усилие и Алиса разбрала, че е победила — цепнатината била преодоляна. Мрачното подземие с пиратите и пленниците останало зад нея.
	Жълтото слънце бързо се търкаляло по синьото небе. Второто слънце вече се било изкачило в зенита си и започнало да припича. До самото лице на Алиса, без да я виждат, се карали два бръмбара — връхлитали един върху друг, трепкали с блестящите си крила. Алиса погледала бръмбарите и с тъга си помислила, че трябва да се връща. Вече била загубила прекалено много време. Но сега поне знаела накъде трябва да бягаме, за да се измъкнем от подземието.
	За последен път погледнала напред, разтворила гъстата трева и изведнъж съвсем наблизо, на върха на хълма, видяла същия онзи космически кораб, който кацнал до „Пегас“ преди последното ни прелитане до предателската полянка. Корабът на доктор Верховцев.
	„Добре, че погледнах нататък — помислила си Алиса. — Иначе щяхме да излезем и да попаднем в лапите им. Сигурно пиратите са оставили охрана на кораба.“
	Вече се канела да слезе отново в цепнатината, когато видяла, че говоранът е кацнал на трапа на кораба и чука с клюн по затворения люк.
	Алиса едва не извикала: „Говоране, върни се!“, но не успяла. Пък и говоранът нямало да я чуе.
	Люкът се отворил и от него се показал висок млад човек, когото Алиса била виждала някъде. Но къде?
	Говоранът кацнал на рамото на този човек.
	— Старче! — възкликнал човекът. — Как ни намери?
	И тогава, като видяла човека с говорана на рамото, тя разбрала кой е той. Това бил Първия капитан. Капитанът бил долетял на помощ! Но как е разбрал къде трябва да търси? Алиса изскочила от цепнатината и се хвърлила към кораба. Колко е хубаво, че капитанът е тук! Сега всичко ще бъде наред.
	Оставали й още няколко крачки до кораба и тя искала да извика, ала не можела, защото не й стигал дъх. Но ето че от люка се показал втори човек и застанал редом с капитана.
	Това бил Доктор Верховцев. Но облечен не така, както онзи Верховцев, който бил долу. Този Верховцев бил в скафандър и на пояса му имало пистолет.
	Алиса спряла, сякаш се натъкнала на стена. Нищо не можела да разбере. Предателят по някакъв начин можел едновременно да се намира на две места. Разбирала само едно: Първия капитан също е в опасност — той още не знае, че Верховцев в действителност е пират.
	— Капитане, внимание! Опасност! Верховцев е предател! — извикала Алиса.
	Капитанът и Верховцев обърнали глави по посока на гласа й. Но не я видели — тя все още била невидима.
	— Кой каза това? — попитал капитанът.
	— Верховцев току-що беше в подземието! — извикала Алиса. — Той е пират. Те са хванали в плен Втория капитан и нашия екипаж.
	— Какъв екипаж? — учудил се капитанът, като се стараел да разбере откъде се чува детският глас.
	— Екипажът на „Пегас“ — казала Алиса. — Внимание, капитане!
	— Ти коя си? — попитал капитанът.
	— Алиса — отвърнала тя, без да снема очи от Верховцев.
	Но Верховцев не измъквал бластера, не нападал капитана. И капитанът също никак не се страхувал от доктора.
	— Ти грешиш, момиченце — казал капитанът. — Доктор Верховцев вече три дни не е напускал нашия кораб.
	Ние с него заедно долетяхме на помощ на вас и Втория капитан. А долу, в подземието се намира някакъв друг човек, който се представя за нашия приятел доктор Верховцев. Така че ти спокойно можеш да се приближиш до нас.
	— А ако вие също само се представяте за Първия капитан? — попитала Алиса.
	— Аз за никого не се представям — отговорил капитанът. — Нали сама ме позна. И погледни говорана. Той също ме позна. А не е толкова лесно да излъжеш птицата. Говоране, позна ли ме?
	— Бързай, капитане — казал говоранът. — Формулата на галактия се намира в отсека с образците на материалите. Ако с мене се случи нещо, вземи формулите и ги предай на Галактиката. Това е много важно. Заради тях загина Третия капитан.
	Говоранът говорел с гласа на Втория капитан.
	— Ето, виждаш ли — казал Първия капитан. — Сега вярваш ли? Приближи се. Приближи се. Така само губим време. Как се измъкна навън? Как успя да се скриеш?
	Алиса се приближила до самия трап.
	— Аз съм тук — казала тя. — Измъкнах се след говорана.
	— Нищо не разбирам! — казал доктор Верховцев. — Къде е момиченцето? Да не е невидимо?
	— Разбира се, че съм невидима — казала Алиса. — Нима досега не разбрахте? Иначе как бих успяла да избягам от пиратите?
	Тогава Алиса свалила шапката-невидимка и даже Първия капитан, един от най-смелите хора в цялата Галактика, трепнал от изненада.
	Жълтият комбинезон на Алиса бил изцапан с пръст и скъсан на ръкава, по лицето й имало драскотини, косата й била разчорлена…
	— Алиса, ти днес на закуска ще ядеш ли грисена каша? — попитал говоранът с гласа на професора.
	— Браво, момиченце! — казал Първия капитан. — Да вървим. По пътя всичко ще ми разкажеш.
	И те затичали към цепнатината, защото не трябвало да губят нито минута.


>	Глава 22
>	Дебеланкото лъже

	— Белезниците ще потрябват — каза Втория капитан. — Те са толкова коварни същества, че не трябва да им се вярва за нищо.
	— Давам ви дума — тържествено обеща дебеланкото, — че няма да направя опит за бягство.
	— Ще направи — уверено каза капитанът.
	През това време доктор Верховцев плътно се приближи до своя двойник. Това беше чудна гледка. При това, ако ме бяха попитали, щях да отговоря, че истинският доктор Верховцев е този, с шапката. Нали именно с него се бяхме запознали на планетата Тримата капитани.
	— Е, самозванецо — каза доктор Верховцев в скафандъра, — покажи ни истинското си лице.
	— Нищо не разбирам! — отговори доктор Верховцев с шапката и се отдалечи на една крачка.
	Зелени, който стоеше зад гърба му, го побутна срещу двойника му.
	— Заради тебе, гълъбче — каза той, — дявол знае какво си помислихме за добрия човек. Заради тебе за малко не загинахме.
	— Правилно — каза Алиса. — Вече толкова не вярвахме на Верховцев, че когато долетя заедно с Първия капитан и се опита да ни спре, ние на бърза ръка излетяхме и паднахме в ямата.
	— Не — каза фалшивият Верховцев, — да не сте посмели да ме пипнете!
	Веселяка У изведнъж се засмя.
	— Лошо е да ходиш в чужда кожа — каза той. — Много е лошо. Моята си е моя, на мен нищо няма да ми направят: никога не съм лъгал. Аз съм честен пират.
	Истинският доктор Верховцев се приближи до пирата с шапката и се вгледа в него. Пиратът нямаше къде да отстъпва — отзад стоеше Зелени.
	Изведнъж доктор Верховцев протегна ръка към своя двойник и с бързо движение я прокара по главата, лицето и гърдите му.
	И тогава всички видяхме как обвивката на Верховцев падна от пирата и под нея се показа съвсем друго същество — нечовек. Оказа се, че Верховцев е видял тънкия цип, който закопчавал обвивката на пирата.
	Шапката се търкулна настрани. Дрехите на доктора бяха в краката ни. А от купчината дрипи, която до неотдавна беше Верховцев, се извисяваше голямо, около метър и половина високо насекомо с мъхести крачета, кръгло коремче и големи остри щипки. Насекомото разтвори късите си крила, опитвайки се да излети, но Зелени успя да го хване. Насекомото обърна към него главата си и заплашително разтвори щипките си.
	— Внимателно! — извика Втория капитан. — Той е отровен!
	Зелени дръпна ръката си, а Втория капитан вдигна пистолета и се прицели в пирата.
	Като видя, че няма къде да се дене, пиратът изведнъж вдигна дългата си тънка опашка с игла накрая и я заби в гърдите си. Веднага падна, разперил слабите си крачета.
	— Сам се ухапа! — възкликна Алиса. — Като скорпион.
	— Скорпионите никога не се убиват. Това е приказка — отвърнах аз. — Само разумните същества познават какво е това смърт.
	— Не му вярвайте — каза изведнъж дебеланкото. — Аз ще ви сътруднича и затова е по-добре да си призная всичко. Той е главният пират. Той ни принуждаваше да му се подчиняваме и измисляше всички злодейства. Наричат го Плъх и е от мъртвата планета Плоплъх. Някога плоплъсите се избили един друг във войни и последните от тях се крият в подземия. Но той не се е убил. Той прекалено много се обича, за да се убие. Той само е загубил съзнание. Мисли, че вие ще го оставите и тогава ще дойде на себе си и ще избяга. Той вече е правил така. Убийте го.
	— Защо да го убиваме? — възрази Първия капитан. — Него ще го съдят.
	Той се приближи до лежащия в купчинката парцали Плъх, наведе се, вдигна лекото му тяло за краката и го предаде на пленените пирати в черни униформи.
	— Занесете го на „Пегас“ — каза капитанът — и го затворете в клетка. Професоре, при вас ще се намери ли празна клетка?
	— Има празна клетка. И даже не една. Събрахме много по-малко животни, отколкото разчитахме. Ще отида на кораба заедно с пиратите и ще се погрижа клетката да бъде добре заключена.
	— А след това ще го закараме на неговата планета, където отдавна го търсят, и нека там го съдят.
	— Правилно — каза дебеланкото. — Така му се пада. Той го измисли това — да се преобрази като Верховцев. Той летя в образа на доктора до базата на разузнавачите на Арктур. Надяваше се да намери там плановете на „Синята чайка“, за да отвори кораба. Той като Верховцев продаваше в Палапутра червеите и унищожаваше говораните, за да не може нито един от тях да се добере до Първия капитан и да го повика на помощ. Той като Верховцев отрови смазката на роботите. Няма пощада за него! Съд за този предател и изменник!
	— Спокойно, Веселяк У — каза Втория капитан, — не се надявай, че като погубиш съдружника си, ще се отървеш от наказание. И тебе също ще те съдят. Преследвам те по цялата Галактика. И ти си извършил толкова престъпления, че с нови предателства никога няма да ги изкупиш.
	Дебеланкото се нацупи и млъкна.
	Изпратих двамата пирати, които носеха престорилия се на мъртъв Плъх, до кораба. С мен тръгна Полосков, защото нямаше вяра на пиратите. Затворихме Плъх в най-здравата клетка и се върнахме обратно. Там вече разговаряха за друго.
	— Сега как да излезем оттук? — попита Първия капитан дебеланкото.
	— Ако ми обещаете живот, ще ви помогна да се измъкнете оттук — каза дебеланкото, — ако не — защо да ви помагам? Никой, освен мен, не знае как се отваря тази плоча. А тя е направена от толкова здрав камък, че не може да бъде взривена дори с гравитационна бомба.
	— Като не искаш да кажеш, недей — усмихна се Първия капитан. — Ние ще почакаме докато твоят приятел Плъх дойде на себе си и той с удоволствие ще ни помогне.
	Двамата капитани стояха един до друг и макар че единият от тях беше загорял, здрав, облечен в нов скафандър, а вторият — изтощен, изморен, отслабнал, все пак те си приличаха като братя и аз им се любувах. Те бяха много по-хубави от паметниците на планетата Тримата капитани. Първия капитан беше прегърнал своя другар през рамото и те се издигаха над дебеланкото като над голяма жаба.
	— Не — каза дебеланкото, — за нищо на света! Загивайте тук!
	— Все едно, ние няма да загинем — каза Втория капитан. — Сега, когато моите приятели — той посочи с ръка всички нас, защото не само Първия капитан и доктор Верховцев бяха негови приятели, но и ние, екипажът на „Пегас“, също му бяхме приятели: нали ние също се бяхме притекли на помощ, макар и да не бяхме ги виждали никога преди това, — сега, когато моите приятели са с мен, не се боя от никакви пирати. В краен случай всички заедно ще излетим с кораба на първия капитан, а след това ще се върнем и ще измъкнем нашите кораби.
	Веселяка У се заколеба. Той разбра, че не си струва да се пазари и вече беше готов да заговори, но Зелени развали всичко.
	— Не — каза той. — Първо, аз никога няма да изоставя своя кораб. По-добре да остана тук и да чакам. Пък и трябва да храним животните. Те няма да се поберат на другия кораб. Не, така няма да стане. Моля ви се, все пак вие ни кажете как се отваря люкът.
	С дебеланкото не трябваше да се разговаря така, както говореше Зелени. Пиратите не трябва да се молят, защото те веднага стават нагли.
	И дебеланкото, като чу думите на Зелени, се ободри.
	— Не — каза той, — дайте ми писмено обещание, че ще остана жив, тогава ще ви пусна от тук.
	Капитанът само погледна към Зелени, но нищо не му каза.
	— Добре. Щом е така — произнесе Първия капитан, — ние ще почакаме. Даваме ти, Веселяк, десет минути да помислиш. Имаме време.
	— Правилно — подкрепи го Втория капитан. — А сега, ти, Първи капитан, ще ни разкажеш как ни намери. Нали говоранът не долетя при тебе.
	— А пък аз през това време ще приготвя сандвичи — с виновен глас каза Зелени. — Всички сме изгладнели.
	— Добре — каза капитанът.
	— Бих ти помогнала, Зелени — каза Алиса, — но ми е толкова интересно да разбера за Първия капитан, че не мога да се откъсна.
	— Остани, Алиса — каза Първия капитан. — Без тебе нямаше да можем да спасим приятелите си.
	— Без вас аз нищо нямаше да направя — каза Алиса и се изчерви от гордост.
	— Алиса — казах аз строго, — иди си измий ръцете и се оправи. Ти си мръсна като блатна къртица от планетата Вуканату.
	— Добре — Алиса не започна да спори с мен. — Щом съм къртица, къртица съм.
	Тя изтича към кораба, като извика в движение:
	— Само че без мен нищо не разказвайте! Първия капитан се обърна към Веселяка У и го попита равнодушно:
	— Е, размисли ли?
	Пиратът угоднически се усмихна. Очичките му се скриха в бузите.
	— Хайде да се спазарим, капитане — каза той. — Да бъдем и двамата делови хора.
	Капитанът му обърна гръб.
	Алиса се върна след две минути. Забелязах, че си е измила ръцете надве-натри, но вместо жълтия комбинезон е облякла друг, небесносин.
	След Алиса ситнеше индикаторът. Той просто се разкъсваше на части, така му се искаше да бъде навсякъде. Не животно, а жива дъга. След тях, без да бърза, крачеше вечно заетият паяк-тъкач-троглодит. Той плетеше едновременно три ръкавички, но всичките десни.
	— Дойдохте ли? — усмихна се Първия капитан, като гледаше необичайното шествие. — В такъв случай още от самото начало трябва да си призная, че моята роля в тази история е скромна. И през четирите години бях зает на Венера. Оказа се, че да се превърне голяма планета в космически кораб и да се премести на нова орбита, е почти неизпълнима задача. Но след като тя се беше оказала почти неизпълнима, то непременно трябваше да бъде изпълнена.
	— Правилно — каза Алиса. — Много жалко, че моят характер не е толкова силен.
	— Характерът се възпитава — усмихна се капитанът. — Погледни паяка-тъкач-троглодит. Може да се завиди на упоритостта му! Ако той се научи да различава дясно от ляво, цена няма да има.
	— Ама че пример — махна с ръка към паяка Алиса. — Та той е глупав.
	— Там е работата, че само упоритостта не говори за нищо. През всичките четири и нещо години Венера не се мръдна от своята орбита нито на сантиметър, а ние мислехме, спорехме и се готвехме за решаващия момент. И аз се надявам, че ще успея да се върна за началото, когато планетата ще премине на по-близка до земната орбита. Малко остана да се чака.
	— А тогава ще се измени ли климатът на Венера?
	— Много ще се измени. Толкова, че след няколко десетилетия хората ще могат да живеят на нея така, както на Земята.
	— И ние ще започнем да я наричаме Земя-две — каза Алиса.
	— Защо? Тя ще си остане Венера. Нима е лошо името?
	Алиса не отговори нищо. Според мен името не й харесваше много. Тя веднъж ми бе казала, че не е нужно да се наричат планетите с имената на умрели богове, които с нищо не са се прославили.
	— Бях толкова зает с работа — продължи разказа си Първия капитан, — че четирите години минаха съвсем незабелязано. И трябва да си призная, че не се тревожех много за приятелите си, защото знаех колко далече захвърля съдбата капитаните. За Третия беше все още рано да се върне от съседната галактика, а ти, Втори, ми беше дал срок — четири години.
	— А не съжалявахте ли — попита Алиса, — че стоите на една и съща планета и не летите към други звезди?
	— Това е труден въпрос, Алиса — сериозно отвърна Първия капитан. — Да, искаше ми се да застана на капитанския мостик и отново да кацам на неизвестни планети. Но знаех, че моят опит и моите знания са много по-необходими в Слънчевата система. А освен това, нали ти казах, че обичам неразрешимите задачи и неизпълнимите проекти.
	— А вашата жена — не оставяше капитана на мира Алиса — през това време лети из Галактиката и търси жива мъглявина. Сигурно страшно сте й завиждали.
	— Разбира се, че й завиждах — призна капитанът. — И още повече ще й завиждам, когато открие своята мъглявина.
	— Нищо подобно — намесих се аз в разговора. — Не съществува жива мъглявина. Така както не съществуват живи планети.
	— Тук, професоре, вие грешите — каза Втория капитан. — На мен ми се случи веднъж да видя жива планета. Едва успях да избягам. Тя се храни с това, което всмуква от космоса. Добре, че „Синята чайка“ има такива мощни двигатели.
	— Много интересно — казах аз. — Ще поговорим за това по-късно. Макар че досега не съм чувал за такова чудо.
	— Татко, не спори — намеси се Алиса. — Капитанът няма да ни лъже.
	— Не — усмихна се капитанът. — Ние винаги казваме истината. Даже на враговете.
	И той погледна към Веселяка У, който веднага си обърна главата и се престори, че разглежда стената на пещерата.
	— Та така — завърши разказа си Първия капитан, — неочаквано получих телеграма — пристига доктор Верховцев, нашият стар приятел. Той долетя и ми каза, че се безпокои за съдбата на Втория капитан. А когато ми разказа всичко, поисках разрешение незабавно да напусна Венера. По-нататък нека продължи докторът.
	— Ама моля ви се! — изведнъж се смути доктор Верховцев, сгърби се и запримигва. — Аз нищо не съм направил. Ама съвсем нищо… Изобщо вие от „Пегас“ бяхте последната капка, която препълни чашата на подозренията ми.
	— Гледай ти! — възкликна Зелени, който ни раздаваше сандвичи с кашкавал. — Вие се държахте странно!
	— Но аз още нищо не знаех, по-точно почти нищо не знаех за вас.
	Верховцев пристъпи от крак на крак и погали индикатора, който даже беше посинял от любопитство.
	— От самото начало не повярвах във версията, че смелият и находчив Втори капитан е изчезнал. Знаех и неговата „Синя чайка“ и разбирах, че едва ли ще се намери в цялата Галактика сила, способна да погуби Втория капитан.
	— Благодаря за комплимента — каза Втория капитан.
	— Няма защо. Комплиментът има в основата си трезва научна оценка.
	— Също като учителя ни по математика! — прошепна ми Алиса.
	— Докато подготвях музея на Тримата капитани, аз изучавах биографиите им и в това ми помагаше Първия капитан, който никога не отказваше да ми изпраща снимки и бележки и да уточнява подробности. Но когато споделих с него съмненията си относно съдбата на Втория капитан, той ми отговори много уклончиво. Толкова уклончиво, та предположих, че Първия капитан знае за „Синята чайка“ повече, отколкото иска или може да каже.
	— Нищо особено не знаех — прекъсна го Първия капитан. — Просто имахме уговорка: ако не се появи говоранът, аз чакам четири години и нищо не предприемам. Но след писмото на доктор Верховцев малко се разтревожих, макар че не го показах.
	— А аз не знаех за уговорката на капитаните — продължи Верховцев — и не знаех, че Втория капитан се е канил да посреща Третия капитан. Обезпокои ме друго: във всички документи се казваше, че капитаните напълно са избавили Галактиката от космическите пирати. Но по всичко личеше, че това не е така. При мен постъпваха сведения, че пиратите все още съществуват и понякога нападат кораби. И сред пиратите са виждали този същия дебеланко.
	— Аз не съм участвувал в това — обидено каза Веселяка У. — Това беше работа на Плъх. Той имаше няколко обвивки. В това число сигурно и моята. Той е грабил кораби в моята обвивка.
	— О, разрешете да не ви повярвам — възрази доктор Верховцев. — Да-да, да не ви повярвам. Но веднъж, когато отсъствувах от планетата Тримата капитани, някой е бил в музея. Музеят беше внимателно претърсен, но не бяха взели нищо важно, само снимките на „Синята чайка“. Аха, помислих си тогава, тази информация е необходима на някого. После изведнъж ми съобщават, че на пиратския кораб, който е ограбил пътнически лайнер от планетата Фикс, е имало човек, който така много приличал на мене, че ако по това време не ми гостуваше самият президент на тази планета, можеха да си помислят дявол знае какво. И тогава на планетата кацна „Пегас“. Тези хора ми казват, че събират животни, а в същото време започват да ме разпитват за тримата капитани. Това малко ме учуди. И може би нямаше да обърна внимание — малко ли хора се интересуват от биографията на капитаните, — но изведнъж те ми заявяват, че съм бил при разузнавачите от Арктур и съм искал от тях плановете на „Синята чайка“.
	— Но това наистина е така — казах аз. — Бил е фалшивият доктор.
	— Сега вече този толкова неприятен факт не предизвиква съмнения — съгласи се Верховцев, — но в онзи момент бях напълно изумен. Когато „Пегас“ излетя, веднага отидох при разузнавачите и те потвърдиха: „Да, именно вие, доктор Верховцев, долетяхте при нас преди месец и се интересувахте от плановете на «Синята чайка.»“ Тогава разбрах, че Втория капитан е в опасност. И най-вероятно от страна на пиратите. Незабавно тръгнах към Венера.
	— Долетя при мене разтревожен — усмихна се Първия капитан. — Отначало даже не можех нищо да разбера. Един Верховцев, втори Верховцев… Но като си изясних всичко, разбрах, че трябва да бързаме на помощ. Но накъде да летим? Започнахме да подозираме, че „Пегас“ е пиратски кораб и решихме да ви проследим. Бяхме на Палапутра. Там Крабакас от Баракас ни разказа, че сте купили говоран и че някой се е опитвал да убие всички говорани на планетата. Намерихме този ушан, който ви бе продал говорана и разбрахме, че това е същият говоран, който по-рано беше при Втория капитан. Нещо повече, на Палапутра за малко не ни вкараха в затвора, защото лъжливият доктор Верховцев бил там и продавал червеи. Едва успяхме да убедим ушаните-стражници, че червеите е продавал не истинският доктор Верховцев, а неговият двойник. Плъх го очаква заслужено наказание за опит да убие всички говорани и да унищожи въздуха на планетата. Ушаните още не са измислили наказание за това, но непременно ще измислят.
	— Ох! — изтръгна се от дебеланкото.
	— Нататък беше лесно — продължи Първия капитан. — Разпитахме всички маяци в Галактиката и ни съобщиха, че „Пегас“ се движи към системата Медуза. А на планетата на роботите разбрахме, че сте били там и даже сте ги излекували, като сте им сменили маслото. След това долетяхме тук. И едва не закъсняхме.
	— А кога разбрахте, че не сме пирати? — попита Алиса.
	— Още в Палапутра. А освен това в космоса срещнахме кораба на археолозите. С него летеше Гръмозека. Той толкова горещо защищаваше професора, че ние му повярвахме. Започнахме да се безпокоим, че ви грози опасност — едва ли бихте могли да се оправите с пиратите.
	— Не можахме — въздъхна Полосков. — Следващия път ще бъдем по-умни.
	— Следващ път няма да има — каза Първия капитан. Той се приближи до седящия на каменния под дебеланко и каза:
	— Времето изтече, Веселяк У. Или ще ни отвориш капака, или вече изобщо няма да разговаряме с тебе. Броя до десет: едно, две, три…
	— Всичко ще ви кажа! — разбърза се дебеланкото. — Всичко ще кажа. Още от първата минута исках да кажа, но ужасно се боях от Плъх. И сега ме е страх от него. Той ще ми отмъсти. Най-добре ще бъде, ако го убиете. Моля ви се, убийте го!
	— Но нали ти е приятел — каза Верховцев. — Как можеш да желаеш смъртта на приятеля си, с когото заедно сте вършили престъпления толкова години?
	— Не ми е приятел! — извика дебеланкото. — Той е моят най-зъл враг! Аз съм честен пират, а не бандит и предател!
	— Не губи време! — каза Втория капитан. — Отваряй капака!
	Дебеланкото стана. Противно беше да го гледа човек. Краката му не го държаха, подгъваха се, а коремът му се тресеше. Той се домъкна до стената и като се приближи до нея, натисна невидим за непосветените бутон. Част от стената се отмести и зад нея се откри пулт за управление.
	— Сега — мърмореше дебеланкото, — една минутка… всичко ще направя.
	С треперещи дебели пръсти той натискаше копчетата и най-после капакът мръдна от мястото си и се отмести встрани.
	Пътят нагоре беше отворен.
	— По корабите! — каза Първия капитан. — Първо излита „Пегас“. Той отлита настрани и тогава започва издигането на „Синята чайка“. Моля екипажът на „Пегас“ да заеме местата си.
	Започна да вали дъжд. Едрите капки влизаха в светлия кръг и звънко чукаха по каменния под.
	Дебеланкото натисна още един бутон, от пода израсна тясна стълбичка, достигна до края на белия кръг и се закачи за него с метални нокти.
	— Правилно — одобри Втория капитан. — Верховцев, моля те, изведете заедно с професора пленниците горе. Нека ни почакат там.
	Полосков и Зелени заеха местата си в „Пегас“, вдигнаха трапа и затвориха люка. Всички останали отстъпиха настрани и гледаха как „Пегас“ бавно се издига във въздуха и като закри за няколко секунди светлината, изплува нагоре.
	— Е, хайде — каза Първия капитан, — всички ли са тук, никого ли не сме забравили?
	— Всички — казах аз.
	Верховцев поведе по стълбата двамата пирати, а аз се приближих до дебеланкото.
	— Няма ли други пирати? — попита капитанът дебеланкото. — На вашия кораб никого ли няма?
	— Кълна се във всичко свято, че тук няма повече нито един човек! Можем спокойно да тръгваме — отговори Веселяка У. — Съвсем спокойно. А след това ще взривим това подземие заедно с проклетия кораб на Плъх. Няма да оставим и следа от пиратското гнездо. Вярно ли казвам?
	— Вярно — позасмя се Втория капитан. — Я чакай да погледна за последен път моя затвор. Все пак четири години съм прекарал тук.
	— Чакайте! — изведнъж извика Алиса. — Та той лъже!
	— Кой лъже? — учуди се Първия капитан.
	— Дебеланкото лъже. Като тичах след говорана, чух стон.


>	Глава 23
>	Пленникът в подземието

	— Не може да бъде… — ахна дебеланкото и млъкна.
	— Къде са пленниците? — попита капитанът. Така попита, че нямаше никакво съмнение: сега дебеланкото ще разкаже всичко.
	И дебеланкото веднага заситни към тунела. Той мърмореше:
	— Съвсем забравих… това е работа на Плъх… Аз винаги съм казвал… и винаги съм бил против.
	— Извинете, капитане — каза Алиса, като бързаше след нас. — Непременно бих си спомнила, но толкова много събития, че забравих. Но аз непременно бих си спомнила.
	— Не се ядосвай, момиченце — каза Първия капитан и сложи широката си длан на главата й. — Ти си много добро момиче и никой не те обвинява. А с този пират ще си поговорим специално.
	— Ето, тук — каза дебеланкото. — Сега ще запаля лампата. Всичко ще бъде отлично… Как можах да забравя. Това е работа на Плъх.
	Светна и след малката зала, в която беше пиратският кораб, ние видяхме дълъг тунел, преграден недалеч от входа с дебела решетка.
	Дебеланкото дотича до решетката и с непослушни пръсти започна да вкарва ключа в ключалката. Първия капитан взе от него ключа и отмести решетката настрани. Тя влезе в нишата в стената.
	— Аз сам… аз сам… — бърбореше дебеланкото, но никой не го слушаше.
	Не беше чудно, че дебеланкото не искаше да видим този тунел. От двете му страни имаше стаи, пълни с награбени неща, скъпоценности и други трофеи.
	— Не — казах аз, като надникнах в една от стаите. — Няма да взривяваме това място: тук има толкова ценности, че могат да се построят сто града.
	— Почакайте — каза Първия капитан.
	Спряхме и се ослушахме.
	Далеч, някъде отдолу, се носеше тих, жален стон.
	Побързахме нататък. Вратата на една от стаите беше заключена.
	— Ключът — заповяда капитанът.
	Дебеланкото вече беше приготвил ключа.
	Стаята се оказа стълбищна площадка. Оттук надолу водеше стръмна стълба, изсечена в скалата. В края й имаше още една решетка. Капитанът насочи нататък лъча на фенера и ние видяхме, че зад решетката, сред купчина дрипи на каменния под седеше приковано към стената странно същество, в което едва познах жителя на планетата Фикс, трикракия фиксианец с големи очи.
	Фиксианецът умираше. Достатъчен ми беше един поглед, за да разбера това. Той беше в крайната фаза на изтощението. А освен това беше изтерзан от мъчения.
	— Сега ще го убия! — каза Първия капитан, гледайки към дебеланкото.
	— Всеволод — прошепна Втория капитан, — не го ли позна?
	— Не може да бъде!
	И Първия капитан изведнъж с такава сила дръпна вкованата в камъка дебела стоманена решетка, че тя се изкриви и излетя от пазовете. Той отметна настрани преплетените стоманени пръчки и се хвърли към умиращия фиксианец. Вдигна го на ръце и го понесе към изхода.
	Кой е той? — тихо попита Алиса.
	Поклатих глава. Не знаех.
	До нас хлипаше дебеланкото. За секунда задържа сълзите си и ми отговори:
	— Това е Третия капитан. Те мислеха, че отдавна е мъртъв.
	И веднага, сякаш си спомни нещо много важно, дебеланкото заситни по коридора след капитана, като пищеше.
	— Това е все негова работа! Все на Плъх!
	Третия капитан беше в безсъзнание. Първия го сложи на пода и се обърна към мене.
	— Кажете, професоре — попита той и гласът му трепереше, — кажете, може ли да се направи нещо?
	— Не зная. Съмнявам се — казах аз. Наведох се над фиксианеца. — Държали са го гладен и са го изтезавали.
	— Те са го изтезавали четири години — каза Втория капитан. — А ние бяхме сигурни, че отдавна е мъртъв! Ако не беше Алиса, щяхме да го оставим тук. Той нищо не им е казал. Професоре, умолявам ви, направете всичко възможно да го спасите!
	— Няма защо да ме молите за това — казах аз. — Преди всичко са необходими укрепващи инжекции. Алиса, мила, тичай на „Пегас“ и донеси оттам аптечката.
	Алиса като стрела затича по коридора.
	— Ще отида с нея — каза Първия капитан.
	— Няма нужда! — обади се Алиса в движение. — Аз зная по-добре от вас къде да търся.
	— Слушай, Трети — каза Втория капитан. — Слушай. Не се предавай. Още съвсем малко трябва да потърпиш. Нима ще се предадеш в последната минута? Ние дойдохме.
	И изведнъж фиксианецът отвори очи. Беше му много трудно да направи това, защото тялото му вече умираше. Само мозъкът му се бореше със смъртта.
	— Всичко е добре — каза той, — всичко е наред. Нищо не съм казал. Благодаря ви, приятели, че дойдохте! — Той затвори очи и сърцето му спря.
	Веднага започнах да правя на фиксианеца изкуствено дишане. Но това не помогна. Положението беше безизходно — нямах нито хирургически инструменти, нито диагностична машина, нито лечебни автомати. И ми се наложи да постъпя така, както са правели лекарите преди сто години.
	— Ще рискувам — казах аз на капитаните. — Страхувам се, че няма друг изход.
	— Вярваме ви, професоре — отговориха ми капитаните.
	Тогава аз разрязах гърдите с ножа на Третия капитан, взех в ръка спрялото сърце и започнах да го масажирам. Струваше ми се, че е изминал цял час, ръката ми изтръпна. Не забелязах кога е дотичала Алиса с аптечката и инструментите. Първия капитан сам вкара във вената на приятеля си съживяващата смес. И не зная какво помогна, дали моите усилия, или действията на Първия капитан, но сърцето на Третия трепна, още веднъж… и заби.
	— Още съживителен разтвор! — наредих аз.
	Алиса подаде ампулата на капитаните.
	— Той е много здрав фиксианец — казах аз. — Всеки друг на негово място отдавна би умрял.
	Извадих от аптечката машинката за зашиване и след минута това малко апаратче заши всички кръвоносни съдове и гърдите. Внимателно пренесохме фиксианеца на „Синята чайка“, където можех да му окажа истинска лекарска помощ. Там към мене се присъедини доктор Верховцев и след половин час вече можехме да кажем, че животът на Третия капитан е извън опасност.
	Оставихме Втория капитан да дежури до леглото му, а ние слязохме долу, в пещерата. Трябваше да си починем. Първия капитан излезе с нас.
	До входа беше клекнал дебеланкото под охраната на Зелени.
	— Ще живее ли? — попита с плаха усмивка Веселяка У, сякаш ставаше въпрос за любимия му брат.
	— Да — кратко отвърна Верховцев. — Макар че ти направи всичко, за да умре.
	— Да, не, моля ви се! — засуети се дебеланкото. — Това е работа на Плъх. Нима досега не разбрахте, каква фатална роля изигра той в моя живот, как с лъжа и примамливи обещания ме вплете в отвратителни авантюри? Какво ми трябваше на мене? Да живея весело и да имам всичко, което пожелае душата ми. А на него? На него му трябваше власт. Както другите хора се хранят със супа и кюфтета, така той се хранеше с власт. Ако през деня не прояви властта си над някого, за него този ден е загубен. На него му беше нужна власт над планетите, над цялата Галактика. А на мене какво? На мен ми дай само да се повеселя. Аз в същността си съм безобиден човек, попаднал под лошо влияние.
	Ние се отдръпнахме от дебеланкото, а той продължи да говори, като се обръщаше към Зелени, сякаш наистина искаше да ни убеди, че е весело, безобидно агънце.
	— Ето — каза доктор Верховцев, като се усмихваше така, че изглеждаше сякаш цялото му лице се състои от хиляди добри бръчици, — най-после и тримата капитани се срещнаха. Като в добрите стари времена. Известно време бяхте достояние на историята, извинете — исторически реликви, а сега…
	— Да — съгласи се с него Първия капитан, — всичко е като в добрите стари времена.
	А аз, като го гледах, си помислих, че той съвсем не е стар. И даже може би пак ще се върне в космоса. Още повече, че проектът „Венера“ завършва.
	Първия капитан отгатна мислите ми:
	— Отново ще се наложи да свиквам. Докато летях насам, разбирах, че ръцете ми са забравили много неща.
	— Вие се каните пак да се върнете в космоса? — зарадва се доктор Верховцев.
	— И още нещо — продължи капитанът, без да отговаря пряко на въпроса на доктора, — трябва непременно да се промени названието на планетата и музея. Неудобно е някак: ние сме живи, здрави, с нищо особено не сме се прославили, а нашите каменни копия стоят в музея, сякаш отдавна сме умрели.


>	Глава 24
>	Край на пътешествието

	След два часа Третия капитан се почувствува малко по-добре и ние можехме да го вдигнем на повърхността. След това капитаните изкараха от подземието и „Синята в чайка“. Поставихме каменната плоча, която закриваше входа на подземието, на мястото й.
	Сега около поляната, сред изпочупените огледални цветя, стояха три космически кораба: „Пегас“, „Синята Чайка“ и служебният кораб на проекта „Венера“, който нямаше име — само дълъг номер.
	— Татко — каза Алиса, — може ли да отида в гората?
	— Защо?
	— Ще потърся здрави огледала. Не трябва да се връщаме на Земята без нов букет.
	— Само внимателно — предупредих аз. — Сега не си с жълтия комбинезон, а с небесносин и птицата Крок няма да те обърка с пилетата си.
	Докато корабите се подготвяха за дълъг полет, пуснах склиса да попасе на полянката. Той тежко подскачаше по тревата от радост, високо подхвърляше копита, размахваше крила, но категорично отказа да лети.
	— Това е най-веселата крава, която съм виждал — призна доктор Верховцев. Но за стопанството такава крава е неудобна.
	— Вече ни казаха, че е трудно да се пасат — съгласих се аз. — Затова пък склисите могат да преминават през дълбоки реки, ако пасището е на другия бряг.
	Дебеланкото все още седеше на земята край „Пегас“ и ни уверяваше, че има болно старо сърце, за което е необходим чист въздух. Никой не искаше да спори с него, даже да разговаря, особено след това, което разказа Третия капитан, че именно Веселяка У го изтезавал, за да изтръгне от него тайната на галактия.
	— Зелени — казах аз, — наглеждай, моля ти се, кравата, да не я отнесе птицата Крок, докато аз нахраня останалите животни.
	В този момент видях, че на планетата каца още един космически кораб.
	Това вече на нищо не прилича! Не е планета, а космодрум! Откъде се е взел тук?
	Отначало реших, че е пристигнало подкрепление на пиратите и исках да вдигна тревога, но веднага съобразих, че корабът търпи бедствие.
	Той не летеше направо, а се преобръщаше, някак странно се накланяше на една страна, а зад опашката му се точеше някаква сива маса, която го спираше и му пречеше нормално да се снижава.
	На моя вик всички излязоха от корабите и започнаха да гледат как каца новият кораб.
	— Зелени, включи радиостанцията — каза Полосков.
	Зелени се хвърли към „Пегас“, настрои се на вълната на кораба и включи радиостанцията на пълна мощност, за да можем и ние отвън да чуваме всичко.
	— На кораба! — викаше Зелени. — Какво се е случило с вас? Бедствие ли? Отговорете!
	Приятен женски глас отвърна:
	— Бедствията не се отнасят за мен. Най-важното е да не я изпусна, а останалото е дребна работа.
	— Колко познат глас — казах аз. — Някъде съм го чувал?
	— Когато се загубихме около Празната планета — подсказа ми Алиса.
	— Чакайте — прекъсна ни Първия капитан. — Мога да се закълна, че това е жена ми Елла.
	Капитанът пребледня и с все сили се хвърли към радиокабината при Зелени. И веднага чухме гласа му:
	— Елла, ти ли си? Какво се е случило?
	— Кой говори? — строго попита женският глас. — Ти ли си, Сева? Защо не си на Венера? Нали знаеш колко се тревожа, когато летиш из космоса.
	Втория капитан се усмихна.
	— Все още не може да свикне — каза ми той, — че мъжът й е космически капитан, макар че самата тя е обиколила цялата Галактика.
	— Не става въпрос за това — каза Първия капитан. — Да не си забравила, че корабът ти търпи бедствие? Трябва ли ти помощ? Какво влачиш след себе си?
	— Нима не виждаш? — учуди се Елла. — Това е жива мъглявина. Преследвам я вече три седмици, хванах я в мрежата, а сега иска да се измъкне и да отлети. Затова се налага да кацна на първата попаднала ми планета, за да я укротя. Сева, мили, нямаш ли под ръка някакъв кораб?
	— Разбира се, че имам — отговори Първия капитан. — Не бързай да кацаш: страхувам се, че с такава опашка няма да успееш да го направиш.
	— Много добре. Вдигни се за минута и заедно ще я свалим.
	Първия капитан още не беше завършил разговора, когато Втория капитан беше вече на мостика на кораба и след още три минути капитаните го вдигнаха във въздуха, където Елла се бореше с непокорната мъглявина, за която в космоса се разказват толкова легенди, но която никой още не бе виждал.
	Двата кораба най-после се справиха с мрежата и след половин час живата мъглявина, надеждно притисната между тях, лежеше на тревата недалеч от нас. Притичахме към нея. Трябва да си призная, че аз тичах пръв, защото разбрах какво велико откритие в биологията е направила Елла.
	Мъглявината ни разочарова. Тя сигурно е много ефектна в междузвездното пространство, когато се разстила на милиони километри, но тук, на тревата изглеждаше едва ли не като пулсиращо сиво парче мъгла.
	Люкът на кораба на Елла се отвори и тя излезе на трапа. Към нея вече тичаше нейният мъж, Първия капитан. Той протегна силните си ръце и Елла скочи отгоре. Капитанът я хвана във въздуха и внимателно я спусна на земята.
	— Не се ли удари? — попита той.
	— Не — отвърна Елла и се усмихна. — И изобщо всичко това не е важно.
	Елла беше истинска красавица и много се хареса на всички. Даже индикаторът стана прозрачен от изпълнилото го чувство.
	— Нищо друго няма значение — повтори Елла, като оправяше светлите си коси. — Мъглявината е хваната и сега остава само да я докарам до Земята, за да се убедят скептиците, че съществува.
	Аз си мълчах, защото под скептиците тя имаше предвид, разбира се, мен. И даже си спомних, че веднъж се срещнахме на една конференция и аз й се подиграх, че се увлича от фантастика. Съществуват много реални, обикновени животни, за чието изучаване си струва да се посветят и време, и усилия. Малкото драконче, храстчетата, индикаторът. Но живата мъглявина ми се струваше измислица. Така казах тогава.
	— Кого виждам! — възкликна Елла, като видя Втория капитан. — Вече няколко години не съм ви виждала. Как се чувствувате? Още ли летите?
	— Не — отвърна Втория капитан, — общо взето стоях на едно място.
	— Правилно — подкрепи го Елла. — И на едно място човек може да си намери маса работа. А чие е това очарователно дете?
	— Казвам се Алиса — отговори очарователното дете.
	— Алиса. Необикновено име.
	— Най-обикновено. Алиса Селезньова.
	— Почакай. А баща ти не работи ли в Московската зоологическа градина?
	— Да — отвърна Алиса, която не знаеше за нашите научни разногласия.
	— Та така, Алиса, като видиш баща си, предай му, моля ти се, че живата мъглявина не е биологично бълнуване и не е фантастика, и не е приказна измислица, както обича да повтаря той, а най-истинска реалност.
	— Впрочем — каза Алиса, — моят баща е тук. Ето го.
	Не ми оставаше нищо друго, освен да изляза напред и да поздравя.
	— Извинете — казах. — Признавам грешките си.
	— Отлично — отговори Елла. — Няма ли да ми помогнете после да изследваме мъглявината.
	— С удоволствие.
	Тогава Елла се обърна към мъжа си:
	— Кажи ми как се озова тук?
	— Втория изпадна в беда — кратко отвърна Сева, — та трябваше да го спасяваме. И го направихме. С помощта на нашите нови приятели.
	— В каква беда изпаднахте, капитане?
	— В плен на пиратите.
	— На пирати? Но нали ги победихте много отдавна?
	— Победихме ги, но не докрай. Нали знаете какво се случва като оставиш един плевел в лехата?
	— Все пак не разбирам — разпери ръце Елла. — Кой в наше време стои по четири години в плен?
	Елла беше долетяла при нас сякаш от друг свят. От този свят, в който бяхме свикнали да живеем, но от който се бяхме откъснали през последните дни. Наистина на нея щеше да й бъде трудно да повярва, ако бяхме започнали да й разказваме за инквизициите, подземията и предателството. И затова никой не й възрази.
	— А какво направихте с пиратите? — попита Елла.
	— Един от тях е в клетка. Двама — в затвора. А най-дебелият и най-хитрият току-що беше тук — отговори Втория капитан. — Всъщност къде е той?
	Дебеланкото беше изчезнал. До преди малко седеше на тревата, боязливо се усмихваше, но сега бе изчезнал.
	Обиколихме всички гъсталаци наоколо, огледахме всеки храст — не можеше да отиде далеч. Пък и говоранът би вдигнал тревога.
	— Ето, виждате ли — с укор каза Елла, — не можахте да опазите един пират! Нима това е истинско плевене?
	И в този момент забелязах, че мъглявината трепти по-силно от преди. Вгледах се. Няколко брънки от мрежата бяха нарязани.
	— Зная къде е! — извика Алиса, която бе притичала след мен до мрежата. — Пъхнал се е в мъглявината.
	— Тук ли си, Веселяк У? — попита Верховцев, като се наведе.
	Мъглявината се раздвижи като копа сено, в която се е завряло скитащо куче.
	— Сега ще пуснем мъглявината и ще видим — решително каза Сева.
	— В никакъв случай! — възмути се Елла. — Втора такава не може да се намери!
	Нервите на дебеланкото не издържаха. От мъглявината се показа главата му. Очите му бяха изцъклени и той дишаше учестено — изглежда вътре не бе добре с въздуха.
	И изведнъж дебеланкото като тапа излетя от мъглявината и се хвърли да тича из поляната.
	— Къде? — извика след него Втория капитан. — Все едно, ще те хванем. Не бързай, нали имаш болно сърце!
	Но дебеланкото не чуваше. Той се носеше между храстите, прескачаше ямите, спъваше се, размахваше ръце.
	Птицата Крок, която лениво кръжеше във висината, го видя отгоре и пикира над него като ястреб към зайче.
	Още секунда и дебеланкото вече висеше във въздуха, сякаш продължаваше да тича, а птицата се вдигаше толкова бързо, че докато Втория капитан извади пистолета си, тя се беше изкачила на половин километър.
	— Не стреляй — спря го Първия капитан. — От такава височина ще се пребие.
	И сякаш го урочаса.
	Дебеланкото някак се извъртя в ноктите на птицата, замята се и тя го изпусна.
	Дебеланкото летеше към земята като парцалена кукла. И се скри зад хълма.
	Мълчахме.
	След това Зелени се обади:
	— Той сам се наказа. По-добре не можеше да се измисли.
	Всички се съгласиха с него.
	А в това време мъглявината лека-полека изпълзяваше от мрежата. Тя изтичаше като желе, пълзеше на всички страни и когато погледнахме надолу, видяхме, че стоим до колене в това сиво желе.
	— Дръжте я! — извика Елла. — Ще избяга!
	И мъглявината избяга. Тя ни обви с непроницаема мъгла и когато мъглата се разсея, над нашите глави се рееше голям сив облак.
	— Така или иначе вече трябва да стартираме — каза Втория капитан, — моля ви да побързате.
	Веднага вкарахме склиса в кораба, пуснахме двигателите и излетяхме. След нас излетяха и останалите три кораба. Построихме се във верига и погнахме живата мъглявина.
	Настигнахме я едва при планетата Шелезина. През това време тя се беше разпростряла на няколко хиляди километра и ние три дена я събирахме, за да може да се побере в мрежите ни.
	Най-сетне увихме мъглявината в тройна мрежа и здраво я привързахме между два кораба. В такъв вид я докарахме до Слънчевата система, където всеки може да й се полюбува в кратера на Архимед на Луната. Макар че няма на какво да се любува — няма по-скучен експонат от живата мъглявина.
	Елла настояваше да я настаним в някоя зоологическа градина на Земята, но земният климат се оказа вреден за нея, пък и кой ли щеше да дойде в зоологическата градина да гледа сива мъгла? Къде по-интересно е да погледаш индикатора, да получиш като подарък шал, изплетен от паяка-тъкач-троглодит, да полееш храстче с лимонада или да отличиш склиса от кравите, сред които пасе.
	На централната лунна база в хотел „Луноход“ за последен път се събрахме всички заедно.
	— Дойде време да се разделяме — каза Втория капитан.
	Капитаните седяха на големия диван и съвсем не приличаха на паметниците си. Първия капитан беше замислен и с труд скриваше тъгата си. Оказа се, че преминаването на Венера на нова орбита е започнало докато той е бил в системата Медуза, и е закъснял за тържествения момент.
	Третия капитан не беше добре, имаше треска, от която се бе разболял в подземието на пиратите, но когато Верховцев му донесе лекарства, отказа да ги вземе.
	— Тази треска засега не може да се лекува със земни лекарства. Сам ще се справя с нея. Не обръщайте внимание. Щом изляза в космоса, всичко ще мине. Най-добрата болница за мене е мостикът на космическия кораб.
	Само Втория капитан беше оживен и весел. Той току-що бе предал на долетелите от Земята физици формулата на галактия. Физиците бяха заели вече половината от хотела и с всеки нов кораб долитаха техни колеги от различни университети и институти. Получи се съобщение, че към Луната бързат учени от Фикс и линеанци, а в космическата корабостроителница на Плутон вече е започнало строителството на кораби, пригодени за новото гориво.
	— Вие все се усмихвате — каза на Втория капитан Елла, която не обичаше да седи на едно място и нервно ходеше из стаята. — Доволен ли сте, че вдигнахте такава суматоха сред физиците?
	— Страшно съм доволен — призна Втория капитан. — Честно да си кажа, страхувах се, че формулата на галактия може да се окаже не чак толкова необходима. През всички тези години си мислех: може би галактият е вече изобретен на Земята?
	— Но все едно, нямаше да дадете формулата на пиратите, нали? — попитах аз.
	— Не, нямаше да я дам. Добре, кой какви планове има? Надявам се, че ще се срещнем още не един път. В края на краищата космосът не е чак толкова голям. Жалко само, че професор Селезньов не можа да събере достатъчно животни. Затова пък ни помогна да се спасим и ние му обещаваме, че където и да бъдем, отвсякъде ще му носим птици и животни за зоологическата градина.
	— Благодаря ви, приятели — казах аз. — Трябва да ви призная, че не се ядосвам. През следващото лято отново ще полетим в експедиция на „Пегас“. Ако, разбира се, Полосков и Зелени не откажат да летят с мене.
	— Няма да откажем — каза Полосков.
	— Аз бих полетял — каза Зелени, — ако обстоятелствата се стекат благоприятно.
	Не, все пак Зелени е непоправим! Бях сигурен, че ще полети, но непременно трябва да изкаже някакви съмнения.
	— И аз ще дойда — каза Алиса.
	— Ще видим — отговорих аз. — Имаш още цяла година да ходиш на училище.
	— А сега накъде? — попита Полосков капитаните.
	— Аз бързам за Плутон, където ще строят кораби с двигатели на галактий — отговори Втория капитан. — И се надявам, че ще ми доверят един от първите.
	— Аз отначало ще отлетя в къщи, на планетата Фикс — каза Третия капитан. — Много отдавна не съм бил у дома. А след това също ще започна да строя кораб за новото гориво.
	— А пък аз сега тръгвам към Венера — каза Първия капитан. — Венера вече се движи по новата си орбита. Още няколко месеца и работата ми ще бъде завършена. Тогава ще се присъединя към моите приятели.
	— И всички ще полетите в далечния космос? — попита Алиса.
	— Да — каза Първия капитан.
	— Да — каза Втория капитан.
	— Разбира се — каза Третия капитан.
	— А аз ще полетя към живата планета — каза Елла. — Това е по-интересно даже от жива мъглявина. Но се страхувам, че ще се наложи да помоля професор Селезньов да направи това.
	— Защо? — попитах аз. — Нали сега вие сте специалист по свръхголемите животни.
	— Аз ще тръгна с капитаните.
	— Но ние се отправяме към друга галактика! Това е дълъг и труден полет.
	— Не спорете с мен — решително каза Елла. — Всичко съм обмислила. Ние не трябва да се разделяме за толкова дълго време.
	— А какво ще стане с децата? — попита Първия капитан.
	— Децата ще останат с баба си. Тя не танцува всеки ден в Болшой театър. Ще ги взима в събота и неделя от детската градина.
	Тогава Първия капитан смутено погледна приятелите си.
	Втория капитан в знак на съгласие склони глава.
	А Третия капитан в знак на съгласие вдигна една от шестте си ръце.
	— Не забравяйте — каза ми Елла, която, според мен, не се съмняваше, че ще склони тримата капитани, — че сте ми обещали да намерите жива планета. А аз ще ви донеса най-интересното животно, което срещнем в съседната галактика.
	„Пегас“ пръв стартира от Луната. Ние бързахме, защото трябваше колкото е възможно по-скоро да откараме животните в зоологическата градина и да им създадем нормални условия за живот. Капитаните и Елла ни изпратиха до кораба и ни пожелаха добър път. „Пегас“ се вдигна над Луната и пое курс към Земята.
	Слязох в трюма да видя как се чувствуват нашите животни. Повечето от клетките бяха празни. Животните не бяха много. Празна беше и клетката, в която по-рано бе затворен пиратът Плъх. Свалихме него и двамата му помощници на планетата, където бяха направили толкова бели. Там знаеха как да накажат пирата.
	Дадох на склиса последния наръч сено. Той се притисна до решетката, за да го почеша.
	В трюма влезе Алиса. След нея в редичка ситняха храстчетата.
	— Е — попитах аз, — ще има ли какво да разказваш в училище?
	— Нима може да се разкаже всичко това? — сви рамене Алиса. — Все едно, няма да ми повярват.
	Тя взе четката и започна да ми помага да мием клетките.
	— Да — съгласих се аз, — някои неща няма да повярват.
	— Недоволен ли си от пътешествието? — попита Алиса. — Малко ли са животните?
	— Не, честна дума, доволен съм. Имаме си нови приятели. И то какви!
	— Браво! — похвали ме Алиса. — Знаеш ли, капитаните обещаха да ме вземат с тях в другата галактика. Не, не се страхувай, не в първото пътешествие, а после, като порасна.
	— Е, какво пък — казах аз, — на добър път.
	— Не се разстройвай, татко, може би ще вземат и тебе. Биолози са необходими във всяка експедиция.
	— Благодаря ти, Алиса, ти си истински приятел.
	Ние с нея изчистихме клетките и напоихме животните, защото преди кацането на Земята всичко трябва да бъде в пълен ред.
