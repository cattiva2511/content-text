	Всички бяха официални и тържествени: директорът — с бутилка шампанско, главният конструктор — с кутия шоколадови бонбони, главната счетоводителка — с букет цветя. Целият персонал на „Булгарроботстрой“ тръпнещо очакваше първия музикален робот с вграден изкуствен полуинтелект.
	От конвейера той слезе сам и се поклони артистично. Имаше рошав перчем, носеше кадифено сако с провиснали джобове, а лъскавата му шия бе украсена с поовехтяла черна папионка. Огледа високомерно тълпата и се поклони повторно:
	— Антим Бемолов, артист.
	Директорът сияеше и тъкмо отвори уста, за да каже познатото от двайсет години тържествено слово, артистът Бемолов го пресече:
	— Прокашляй се.
	Директорът си прочисти гърлото и пак отвори уста, но артистът Бемолов го погледна от упор, вдигна тържествено дясната си ръка и произнесе властно:
	— Дай тон.
	Директорът се огледа безпомощно, защото не беше свикнал да дава. Тъй като най-охотно даваше главната счетоводителка, проточи шия и звънко изчурулика едно ла с честотата на фа. Артистът Бемолов се засуети, бързо намери два празни сандъка, метна се върху тях, пак се поклони и поде с великолепния си тенор:
P>
	През канал течаха,
	през канал течаха
	два-три мегабайта,
	два-три мегабайта.
P$
	— Брех, мамка му! — възхити се главният конструктор. — Какви обертонове, каква темперация!
	— Не, не и не! — проплака културорганизаторката Анелия Евреева. — Това е профанизиране на фолклора. И кого после ще мъмрят другарите от градския съвет за изкуство и култура…
	Назряваше спор относно мирогледната и естетическата настройка на артиста Бемолов. Главният конструктор хукна да проверява изчисленията, а директорът вече си представяше как ще го разжалват до директор на месокомбинат, когато артистът Бемолов отново се поклони и подхвана:
P>
	Рипни, Калинке, да тропниме,
	да се пукат душманине,
	да се пукат душманине,
	Ай-би-Иемите, Ейпълите.
P$
	Отекато Калинка го разбра буквално и рипна, па тропна. Пазачът бай Герчо измъкна изпод ватенката поомачкана гайда и започна да я пълни с въздух.
	Артистът Бемолов бе в стихията си:
P>
	Изгряла ми е флопиплоча…
P$
	И всички хорово подеха подире му:
P>
	Аляна, галяна, пуртукаляна,
	блага душка медена, шикеряна.
P$
	— Срам! Срам! — крещеше културорганизаторката Евреева. — Пошлост! Кич!
	Но артистът Бемолов триумфираше:
P>
	Овдовяла й програмата,
	дилле-до, дилле-дилле-до.
	С девет малки подпрограми,
	дилле-до, дилле-дилле-до.
P$
	— Стига с този позор! — отсече Евреева, но артистът Бемолов продължаваше:
P>
	Канят ме, мамо, в японска фирма,
	в японска фирма хардуер да уча…
P$
	Директорът винаги се просълзяваше на тази песен, но когато Бемолов подхвана „Ако зажалиш някой ден за персонален компютър…“ директорът буквално се разтресе от вълнение. Но културорганизаторката беше на мястото си.
	— Да се бракува! Да се претопи!
	Тук артистът Антим Бемолов се сепна. Млъкна, потърси с очи подкрепа, после вдигна гордо глава и рече героично:
	— О, санкта симплицитас!
	След това обърна гръб на неуката и необразована тълпа, която никога нямаше да стигне до висините на изящното му изкуство, и тръгна към изхода, а мощният му глас ечеше юнашки из всички цехове:
P>
	Бит до бит, мила моя майньо льо,
	файл до файла…
P$

	* * *

	Няколко часа по-късно в кабинета на Анелия Евреева се позвъни.
	— Обаждаме се от дирекция „Музика“ — каза ласкав глас. — По програмата на културното ни шефство днес трябваше да ви посети артистът Бемолов.
	— Посети ни — въздъхна културорганизаторката.
	— Изумителен, нали? Направо гениален интерпретатор на родния ни фолклор! Каква душа, какво чудо! И най-важното — актуален, другарко, актуален!

