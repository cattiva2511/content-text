P>
	На раздяла дай страни
	за целувка и помни
	дълги, дълги дни:
	права си била тогаз.
	Сън в съня живея аз.
	Ала щом и в зрак, и в мрак
	вярата отлита пак,
	ние, спящи или не,
	как ще върнем миг поне?
	Всичко нощем и деня
	си остава сън в съня.

	И стоя сред бесен вой,
	вслушан в морския прибой,
	и държа в ръце слънца —
	златни пясъчни зрънца.
	Как през пръстите сега
	всяко тича към брега,
	и струи тъга, тъга…
	Боже! Няма никой път
	пръсти да ги удържат!
	Боже! Как поне това
	от вълна да отърва?
	Всичко нощем и деня
	само сън ли е в съня?
P$
