P>
	Живее в лазурите дух властелин,
	в чието сърце има струни от лира —
	и той — Израфил — е навеки един,
	за чара на глас сладкопоен любим
	от всички в надзвездния край ведросин
	и щом вдъхновено запее той химн,
	замлъкват звездите в ефира.

	Над здрачния нощен покров
	изгряла в небесния склон,
	луната мълчи в своя трон —
	и слуша, и тръпне с любов.

	А небесната бърза Плеяда
	зачарована спира и тя
	своите седем звезди там в отрада,
	за да слушат с възторг песента.

	И тихо от свода небесен
	пленения сонм от звезди
	потръпва и знае унесен,
	че сам Израфил там реди
	словата от огнена песен
	на лирата в своите гърди!

	Но той е певец на лазура —
	а мощна е там мисълта,
	божествен възторг — любовта,
	и взора на всякоя хурия
	изпълня оназ красота,
	що грей зад далечна звезда!

	О, нека звучи в твоя глас
	навеки презрение властно
	към всякоя песен безстрастна: —
	Няма песен без порив, без страст!
	Затуй всичко в теб е прекрасно!
	И венец ти поднасям и аз!

	Възторга на чувства безсънни,
	избликнали в твоята гръд,
	щом в песен на лирата звънне,
	звездите, пленени, ще спрат!
	Звездите с възторг ще мълчат!

	За теб — и Небе, и блаженство!
	А нашият свят е тъй блед!
	Разцветът ни — само разцвет,
	и твоето всесъвършенство
	стопява човешкия лед!

	Да бе Израфил с мойта орис
	или аз ако бях Израфил,
	май смъртните песни за горест
	не бих никога повече пел!
	А звукове в химни по-смели
	възторжено би полетели
	и в огнен поток би изгрели
	над този небесен предел!
P$
