P>
	В кътче, дето злак цъфтеше —
	дом на ангели добри —
	замък приказен стоеше,
	замък в блеснали зари.
	Властелинът Разум там
	го е правил.
	Серафим по-дивен храм
	нивга с химни не е славил.

	Жълти знамена плющяха,
	славни, златни знамена.
	(Отлетяха, отлетяха
	тия времена.)
	Там над бойници трептеше
	лъх крилат
	и от кулите струеше
	нежен, палав аромат.

	Странник ако се огледал
	в светлите стъкла,
	би видял — танцуват бледи
	сенки със крила.
	А сред зала величава,
	(с подобаващ сан!)
	властелин царува, в слава увенчан.

	В блясък грееха вратите
	от рубин и бисер чист
	и прииждаха тълпите
	с ореол златист —
	рой сестри на Ехо, дето
	в хор стоглас
	ще прославят до небето
	мъдра царска власт.

	Но нахлуха с вой и вопли
	грозни, скръбни същества.
	(Няма утрен лъч да топли
	вече царствена глава!)
	На отминалата слава
	цъфналия цвят
	Времето покри в забрава,
	в гробен хлад.

	Днеска странник тука спре ли,
	в алени стъкла
	вижда сенки полудели
	да плющят с крила.
	А от мрака на вратата —
	като див порой
	иде, иде тук тълпата,
	с кикот и със вой.
P$
