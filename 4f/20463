P>
	Смрачаването пъпли в долината…
	със сиво-сребърни сияния луната
	прокрадва се през облака. Привечер.
	Сребристосиви аромати вече
	извират с потъмнелите ми мисли,
	изпълват долината… И се давя
	във прилива прозиран… Изоставям
	живота си… А цветни гъсталаци,
	със тъмен блясък тук са разцъфтели
	в светлика жълторозов от топази.
	Дълбоките вълни на тази цялост
	звучат с трагична музика. И зная —
	смъртта това е! Музика е тя!
	Могъща. Сладка. Призрачно уханна.
	Самата меланхолия. Но странно —
	безименна носталгия беззвучно
	проплаква за живота, както някой
	проплакал би, в презокеански кораб,
	платната жълти срещу вечерта
	разперил, в сините води забързал,
	към оня град рожден. И ето — вижда
	и уличките, и шума дочува

	от градските чешми… Долавя мирис
	на люлякови храсти… И се вижда
	като дете на оня бряг… Загледан
	с очи огромни, детски, боязливи,
	които искат да заплачат… Вижда
	в разтворени прозорци светлината
	на свойта стая… Корабът се носи
	по тъмносините води в безкрая,
	платна разперил, великански, чужди, жълти…
P$
