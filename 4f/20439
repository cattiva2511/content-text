P>
	Във юнска нощ, сред тъмнина
	стоя под тайнствена луна.
	Упоен, росен, смътен лъх
	струи от златния й връх.
	На леки капки капе той
	върху планинския покой
	и носи сънно песента
	към Долината на света.
	Над гроба клюма розмарин,
	спят лилии в потока син.
	С мъгли обвила своя кръст,
	руината почива в пръст.
	Същинска Лета, погледни,
	спят тежко езерни вълни
	до сетните си земни дни.
	Спи Красотата, спи дори
	(откак прозирен здрач я скри)
	Ирена с парките — сестри.

	Любима, в мрак сънувам как
	прозорецът ти зее пак.
	Между решетките му лъх
	през смях изпраща боров връх.
	Безплътен лъх, магесник цял —
	излиза-влиза полудял.
	Завесите-платна летят
	и хвъркат-пърхат всеки път
	върху перваза в къдри цял
	де, скрит, духът ти е заспал
	и сенки-призраци безчет
	пробягват вред, назад-напред!

	Не те ли е, любима, страх?
	Съня ти аз ли разгадах?
	Летиш над морския простор,
	далеч, далеч от тоя двор!
	Бледнееш в странна роба ти,
	със странни къдри до пети
	и тишина ехти, ехти…

	Ти спиш! С тъй дълъг да е срок
	сънят ти, както е дълбок
	и нека да те пази Бог!
	Чертога си с по-свят смени,
	в по-скръбно ложе полегни.
	Ще моля Господ ден след ден
	да трае унесът свещен,
	от призраците несмутен.

	Тя спи! С тъй дълъг да е срок
	сънят й, както е дълбок!
	По-тихо, червею жесток!
	И гробница във горски кът
	за нея да отвори гръд.
	О, гробница със черен вход,
	погълнал не един живот,
	и смъртен плащ на не един,
	достоен за рода й син,
	отвъд реки и планини.
	Как с камъчета в детски дни
	замеряше я, да звъни!
	Ала старинният портал
	сега не би за нея пял —
	дете на грях, тя тръпне в страх,
	че пели са й тлен и прах.
P$
