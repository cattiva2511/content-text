P>
	Веднъж видях те, о, веднъж, преди години,
	не казвам преди колко, но не бяха много.
	Бе юлска полунощ, от лунния
	запълнен кръг, подобно на душата ти летяща,
	потърсила пътеката най-кратка във небето,
	се спускаше копринено-сребрист воал от светлина —
	безмълвен, влажен, топъл и сънлив,
	върху повдигнатите личица на хилядите
	рози, поникнали в градината вълшебна,
	където вятърът минаваше единствено на пръсти
	и падаше върху повдигнатите личица на тия рози,
	предаващи в замяна на любовния светлик
	душите си уханни в екстаза на смъртта.
	Той падаше върху повдигнатите личица на тия рози,
	които се усмихваха и мряха във лехите, покорени
	от теб и от поезията на твоето присъствие.

	С одежди бели на брега сред теменуги
	полегнала те зърнах, докато луната
	все грееше върху повдигнатите личица на тия рози,
	а и по твоето, повдигнато лице, уви, със горест!

	Не беше ли Съдбата в юлската среднощ —
	не беше ли Съдбата (с друго име — Горест),
	която спря ме там, пред портите градински
	да вдъхна аромата на тия спящи рози?
	Ни звук от стъпки; светът омразен спеше,
	но не и ние с теб. (О, Небеса! О, Боже! —
	сърцето ми как бие, когато пиша „ние“.)
	Но не и ние с теб. Аз спрях — погледнах —
	и ненадейно всичко се изгуби.
	(Градината вълшебна бе, нали?)
	Угасна перленият лунен блясък;
	мъхът по бреговете, извитите пътеки;
	щастливите цветя, унилите дървета
	се скриха от очи. Самият розов мирис
	умря обожествен в ръцете на ветреца.
	Умря светът. Остана ти, ти с нещо,
	с божествената светлина във твоя поглед,
	с душата в твоя поглед, устремен нагоре.
	Аз виждах само тях — света за мен те бяха,
	аз виждах само тях еднички с часове,
	тях само, докато залязваше луната.
	Какви неистови истории сърдечни
	записани видях по сферите кристални!
	И колко мрачен плач! И колко светла вяра!
	И колко тих и ведър океан от гордост!
	И колко дързък порив! Но и каква дълбока,
	каква бездънна дарба за любов!

	Ала накрай изчезна от очи Диана,
	на запад, в облачното буреносно ложе,
	и ти, безплътна сред гробница от клони,
	отплува надалеч. Остана твоят поглед.
	Остана и до днес не си е тръгнал;
	той озари в оная нощ самотното ми връщане
	и (от надеждата по-верен) от тук не си е тръгвал.

	Той следва ме — и води ме през всичките години.
	Подкрепа ми е — аз пък роб му станах.
	Дългът му е да грее и да ме разпалва,
	а моят дълг — да ме избави светлината ясна,
	да ме пречисти наелектризираният огън,
	да ме благослови божественият пламък.
	Душата ми той пълни с красота (а тя е Вяра).
	В небето са звездите му, пред тях аз коленича,
	във тъжните безмълвни бдения на свойта нощ.
	Дори на пладнето в сиянието светло ги виждам пак —
	две нежно трепкащи Венери, неизгаснали от слънцето!
P$
