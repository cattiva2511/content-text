P>
	Често от теб удивен стоях на моя прозорец
	разтворен от вчера… И сякаш забрана висеше
	над новия град. Пейзажът помръкваше тихо —

	все едно, че ме няма. Предметите гордо отказваха
	познанство и близост с мен. Към фенера нагоре
	се притискаше уличка. Виждах — бе чужда. Над нея
	стая прогледна, съчувствено осветена от лампа.
	Вече имах участие. Развълнувани щори заключиха блясъка.
	Стоях. И проплака дете. Знаех: майката
	тича из близките къщи — какво ли те могат!
	И на целия плач безутешния повод разбирах.
	Или се запяваше нейде: и гласът се простираше
	в частица от мойто очакване. Или старческа кашлица долу
	изпълнена с упреци спореше с цялата нежност.
	Удари някакъв час. Закъснях да броя и той падна край мен.
	Като чуждо момче, най-сетне допуснато, но непипало топка
	и не знае играта, с която тъй леко занимават се другите,
	гледа учудено: а сега, накъде? — Тъй стоях аз и ето —
	неочаквано проумях, че ти обикаляш с мен и играеш
	о, възрастна нощ! Удивих ти се. Там, където
	кули се мръщеха над града с участта неразкрита,
	и планини непознати лежаха, и в близката околност
	отчужденост поглъщаше всички случайни проблясъци
	на сетивата ми: Ти, Величие, бе това!
	За теб не бе срамно, че ти ме познаваш. Дъхът ти
	премина над мен. И твойта усмивка разпръсната
	широко над мрачната строгост,
	навлезе в мен.

@@	1913 г.
P$
