P>
	Обичам те като жена
	повлякла ме с безброй оглавници —
	о, малка, хубава страна
	на изпращелите държавници.

	Все тъй си детски жалка ти
	и в робство, и във независимост —
	тъй-важно-весела-почти
	измислена за Simplicissimus.

	Обичам те като жена
	със хиляди чаровни прелести —
	о, бедна, хубава страна
	на алчни, допотопни челюсти.

	Как всички твои синове
	от твоя образ са клиширани:
	дългът към тебе ги зове
	към непрестанно анпоширане!

	И ако ний пък се кълнем,
	че във борба за теб ще паднеме —
	то знай, че ние не крадем,
	защото няма как да краднеме!

	Обичам те като жена,
	която шепне обещания —
	о, малка, хубава страна
	на общогражданско мълчание!
P$
