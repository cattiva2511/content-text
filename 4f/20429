P>
	Небосвода бе скръбно надвесен,
	вихър ронеше жълти листа,
	вихър гонеше мъртви листа.
	То бе нощ — късна нощ в късна есен —
	нощ над всички нощи над света —
	бе сред Вейрския край омагесан,
	бе край езеро Обер, в нощта —
	там сред Вейрския лес омагесан,
	дето призраци бродят в нощта.

	Там в една исполинска алея
	с кипариси, склонени над мен,
	тъй печално склонени над мен,
	бродех с мойта Душа — със Психея.
	А духът ми бе плам разкален,
	като огнен поток разкален,
	който с лава щом гневно залее
	върха Янек — лети устремен,
	като стене, и свети, и тлее
	през нощите на север студен.

	В разговор меланхолно унесен,
	думи ронеха наште уста,
	както вихърът жълти листа.
	Аз забравих, че бе късна есен
	и нощта на нощите в света —
	аз не помнех тоз край омагесан
	и мъглата над Обер в нощта —
	нито Вейрския лес омагесан,
	дето призраци бродят в нощта.

	Полунощ вече бе превалила,
	заредяха звезди към възток,
	сякаш чакаха ден от възток,
	и тогава, лъчи заструила
	в лъкатушен и светъл поток,
	там Астарта, едва появила
	своя сърп фантастичен, двурог,
	възгордя в небосклона — извила
	своя сърп фантастичен, двурог.

	Аз казах: „Тя засенва Диана,
	тя се носи в ефирно море —
	от въздишки ефирно море;
	тя в сърцето ми знай всяка рана,
	дето червея нивга не мре;
	и предвестница скъпа, желана
	над звездите на Лъва изгре —
	в мрака нас да упъти изгре,
	да вести в нашта скръб непрестанна
	нам небесен покой — тя изгре!“

	Но Психея простена неволно:
	„Аз не вярвам звездата в нощта!
	Тя е бледна! Тя свети в нощта!
	Тук е страшно — и скръбно — и болно!
	Да си идем от тия места!“
	И от ужас сломена, безволна,
	в миг отпусна крилата си тя
	над развените мъртви листа —
	да се валят в праха меланхолно
	над развените мъртви листа.

	„Туй е сън — и той странен изглежда —
	утешавах я тъжен и блед, —
	но без страх нека минем напред!
	Погледни — красота и надежда
	над нощта тя разлива навред
	и ни праща далечен привет!
	Нека смело ней в сетен копнеж
	да доверим свойте мъки безчет —
	тя от земния мрак ни извежда
	и напътства, в небесен полет,
	тъй жадуван сред мъки безчет!“

	Тъй мълвях и вървях аз до нея,
	над листата из нашия друм,
	глух за техните вопли и шум —
	и видях гроб пред нас да чернее,
	чийто надпис смути моя ум,
	но — уви! — не разбра моят ум —
	и през сълзи прочете Психея:
	„Тука твойта любов — Юлалюм —
	спи во веки веков — Юлалюм.“

	И посърна в тоз край омагесан
	моя дух под дъха на скръбта,
	както жълтите мъртви листа —
	и разбрах аз, че бе късна есен
	и нощта на нощите в света,
	сред който аз бродех унесен.
	Запленен навсегда от смъртта —
	о, кой Демон, кой Дух на Скръбта
	ме доведе сред тия места!
	— И сега ми е Вейр известен,
	и туй езеро Обер в нощта,
	и Вейрския лес омагесан,
	дето призраци бродят в нощта.
P$
