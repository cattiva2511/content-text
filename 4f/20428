P>
	Доскоро пишещият тези стихове,
	със гордостта безумна на ума
	говореше за „силата на словото“, отричайки,
	че нявга мисъл на човешко същество
	надскочила би слога на езика:
	сега, на подбив сякаш вземайки хвалбата,
	две думи — нежни, чужди и двусрични,
	италиански звуци, създадени да бъдат
	от ангели шептяни, бленуващи сред лунна
	роса, чист наниз перли, там, на връх Хермон —
	изтръгнаха от бездните дълбоки на сърцето
	немислените мисли, души на мисълта,
	видения по-пищни, необуздани, святи,
	отколкото арфистът Израфил
	(с гласа най-сладък сред творенията Божи)
	могъл би да събуди. Пък аз — от мощ лишен съм!
	Ръката разтреперана перото пуска —
	не мога текст със скъпото ти име — макар и да го искаш —
	да пиша, да помисля, да продумам.
	Уви, не мога и да чувствам. Защото не е чувство, не, не е,
	това застиване на прага златен,
	пред дверите широки на мечтите
	и взирането до екстаз във бляскавия път.
	И развълнуван, виждам и надясно,
	и вляво, и напред, и все напред,
	в загубилите своя пурпур пари, надалеч,
	де видимото чезне — само теб.
P$
