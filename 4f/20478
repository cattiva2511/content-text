P>
	Твоят гроб
	ще бъде
	на Юг,
	смъртта ти
	ще вее с ветровете
	на Юг,
	лицето ти
	от тръни разкъсано,
	чашата глинена
	от птици строшена.

	Твоят гроб
	ще бъде
	на Юг,
	смъртта ти
	ще вее с ветровете
	на Юг.
	Долината ти
	ще те забрави.
	Завръщане
	няма да има.

	* * *

	Не се опитвай да ми пееш възхвала
	и моята бедност да славиш
	зад ударите тежки от крилата на есента.
	Не се опитвай да прогониш страха от пръстите
	на моето захвърлено щастие
	и моя изтезаван глас.
	Не се опитвай да ме утешаваш,
	защото зимата е само моя
	със крачките на снега
	и звъна на разпилени копита
	и часовников механизъм в гърдите,
	който нищо не знае за обречени на смърт градове.

	Не се опитвай да ми отнемеш реките
	и хълмовете, спътници на лятото,
	Не се опитвай да разцепиш тревата,
	която пее за моята немощ под ножа
			на острия ми плуг,
	заради отчаяние изпепелено
	и жалка глътка от долината
	на този необясним народ,
	който няма море нито съвест.
P$
