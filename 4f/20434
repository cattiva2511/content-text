P>
	О, нощ на изискано празненство — гала
	в самотни години за сетния път!…
	Сонм ангели бели, закрити с воали,
	през сълзи в театра следят
	към тъмната сцена, де в тягостна смяна
	Надежда и Ужас безспир се редят.
	А странен маестро разплаква оркестра
	и струни неземни трептят…

	Там жалки палячовци — с образ на Бога —
	на сцената с мъка заекват, крещят;
	дохождат, отхождат и в смъртна тревога
	насам и натам като кукли сноват.
	А водят ги сенки, огромни и странни,
	декорите блъскайки в техния път,
	навявайки с черни крила непрестанно
	прокоба на тъмна, невидима смърт!

	О, пъстрата драма — ти никога няма —
	щом видиш, след туй да забравиш — уви!
	След призрак невзрачен тълпата се влачи
	с напразни усилия да улови!
	А той се изплъзва и в кръг пак забързва
	в изходната точка да свий
	и да си послужи с Безумие, с Ужас,
	сюжета до край да развий!

	И ето че в миг сред тълпата кафява
	пролазва, пълзяща, безформена гад —
	червена от кръв се проточва гнуснава
	и челюст разтваря, и трака със жад.
	Тя лази, извива и челюсти впива
	в актьорите сгърчени — плячка и стръв.
	И в плач всеки ангел очи в миг закрива,
	зъбите на червея плуват във кръв!

	Угасват в миг факли, свещи и лампади.
	И ето над жалкия гърчещ се рой
	със полъх на саван завесата пада
	сред вопли, скимтение, вой…
	И ангелски сонм отлетява далеко
	и с плач възвестява в небесний покой,
	че тази пиеса се казва „Човекът“,
	а червеят — нейни герой!
P$
