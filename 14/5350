P>
	Не тревога душите до болка терзае,
	не съмнение блика в гърди —
	исполинска десница днес нов път чертае
	с петолъчни пламтящи звезди.

	Пред дима на злокобните черни руини,
	през гърма на жестоката бран —
	над света като пролетна буря ще мине
	мълнекрил, ведролик великан.

	Ще разцъфнат рубинени, кървави пъпки
	по следите му вредом в света
	и градът, и селото свещените стъпки
	ще целунат с горящи уста…

	Не съмнение блика над знойни копнежи!
	Тъй е нужно — ще бъде така!
	С петолъчни звезди днес велик път бележи
	исполинска желязна ръка.
@@	«Работнически вестник», 6 юни 1922
P$
