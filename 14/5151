	[* Публикувано и в „Поля и гори“, 1893 г.]
P>
	Сладкий дъх на пролетта
		до нас иде вече,
	призракът на младостта
		трепти отдалече…

	Йоще клоните стърчат
		без цвят и без шума
	и дъбравите мълчат
		без песен, без дума.

	Планините с зимен сняг
		венчани са всички,
	равнината е без злак,
		въздухът без птички.

	Но духът на пролетта
		невидим се носи
	и надеждата света
		трепка ни с крило си.

	Ах, усещам я и аз
		пролетта прекрасна,
	чувам и аз нейний глас,
		макар и да гасна,

	макар че веч на света
		без радост се скитам,
	с зимите, не с пролетта
		години си считам;

	макар че цветята мен
		нищо ми не вричат
	и декември с май засмен
		в нищо не отличат.

	Скоро ще се разшумят
		долини, горички
	и цветя ще се явят
		ведно с лястовички.

	Ведро небе ще синей
		над златното слънце,
	под земя ще се засмей
		и малкото зрънце.

	Ах, усещам пролетта,
		пролетта омайна,
	по таз тиха дремота
		и хармония тайна,

	по тоз топъл дъх свещен,
		що света опива,
	по туй сърце, дето в мен
		тъй силно се свива!…
@@	Пловдив, 1881
P$
