P>
	Във живота сме жертви и двама,
	по сляп случай се сбрахме, сближихме;
	между нази дълбока бе яма,
	ний безумно се в нея хвърлихме.

	Ний не бяхме за щастие родени,
	чужди бяхме по дух, по сърцата,
	нашта свръзка бе знак за мъченье,
	тя бе присмех горчив на съдбата.

	Помня аз, о душице злощастна,
	твойто първо и тайно страданье
	и борбата в сърце ти безгласна,
	що задуши туй гордо признанье.

	Нашта дружба била би по-къса
	и раздялата — лека, без горест,
	мойто сърце не щеше се къса,
	нито твойто да плаче от болест!

	Аз не щях да те любя безумно,
	нито ти да ме любиш и мъчиш,
	като трябвало скоро, безшумно
	аз от теб, ти от мен да се лъчиш.

	Разделихме се. Мрачна далечност,
	време, бездни стоят между нази;
	ала сякам и са`мата вечност
	аз за тебе ща, душо, прегази.

	Ала не!… Да те видя не смея!
	И напразно защо да се мъча?
	Аз не могъл бих с теб да живея,
	ни отново от теб да се лъча.
P$
