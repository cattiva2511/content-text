P>
	Недейте прави толкоз гръм,
		не ме корете строго,
	каквото имам, щото съм,
	на себе го дължа, ей богу.

	Аз чедо съм на моя век,
	можах добре да го изуча
	и като умен человек
	найдох на щастието ключа.

	Наистина, не бях всегда
		със съвест скрупульозна;
	но пълний джеб не е беда,
	а бедността е само грозна.

	Какво да сторя, брате мой?
		Човек съм: ям и пия,
	обичам дом, жена, покой
		и мразя сюрмашия.

	В света аз практика сторих:
	лъгах, печелях, взимах,
	сто роли ази промених…
		и сто начала имах.

	Любих, мразих по сметка аз,
	клеветях тайно, хвалях явно,
	пълзях пред всяк кумир и власт,
	навождах си врата безславно.

	На богаташите бях раб
	и никой случай не пропущах,
	и вещо слабий си кораб
		по вятъра само пущах.

	Опитах всичко, бърках вред,
	писах и в стихове, и в проза,
	във всяко дело, слово, ред
	от подлост гуждах малко доза.

	Така се дигнах аз, така,
	не съм лапал кат вази ветър,
	у мен бе всичко под ръка
	и имаше си raison d’être*.
	[* Raison d’être (фр.) — право на съществование, основание. — Б.ел.кор.]
P$
