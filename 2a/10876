P>
	Големият поет при нас от своя свят прекрачи.
	Разгледа из града ни някои забележителни места.
	Прие го нашият градоначалник. Утрото бе мрачно.
	Големият поет за утре слънце повече ни обеща.
	Побъбри сетне насаме със местните поети,
	окуражи ги, както се полага, вкупом. След това
	взе душ в хотела си, прелисти си куплетите
	и освежи отдавна поувяхналите им слова.
	Във залата го чакаха цветя и ръкопляскане.
	По-младите познаваха от снимки само гостенина свой.
	Възторжени момичета поглеждаха го ласкаво,
	големият поет в очите им бе почти герой.
	Преспа с едно от тях, похарчи хонорара си и… си замина.
	А следващото утро бе дъждовно, не по неговия план.
	В града ни стана неприветно — като във чужбина,
	като след холивудски филм на родния екран.
	А най-сантименталният от пишещите ни събратя
	записа, след като четвъртата си водка пресуши:
	„Защо съдбата тук, накрай света, ни го изпрати,
	последния ни мит без жалост разруши?“
P$
