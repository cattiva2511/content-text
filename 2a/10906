P>
E>
	Издигнах си паметник по-траен от медта.
@	Хорациий
E$

	Аз също се помъчих паметник да си издигна —
	градих го с думите, пресявани с години.
	Несъвършен и малък се получи, но ми стигаше
	да ме запомнят близки и роднини.
	Пристъпвах с чиста съвест винаги на листа.
	Но сменят се епохите. И съвестта излишна стана.
	Дойдоха варварите и площадите прочистиха,
	рушеше с чукове тълпата им пияна.
	Защо го правят, питах се, какво ги тласка
	да сриват времето, което са заварили?
	И може ли в рушенето да дириш щастие,
	дори когато богът ти е варварин?…
	Един удари моя паметник. И го разцепи —
	минава процепът на челото в средата.
	С длето избоде другият зениците, за да са слепи;
	ръцете изпочупиха, затъкнаха устата.
	Но и това не утоли нагона им ужасен,
	надраскаха по паметника думи скверни —
	децата ми се срамуват от баща си,
	да няма на кого да бъдат верни…
	С ухо допрял гръдта ти, усещам: още дишаш,
	мой паметнико — и разбит, и тъжен.
	дали си струва пак очи да ти изпиша,
	ръцете с шини да скрепя, главата да привържа?
	Изглеждаш по-висок с пукнатините си огромни,
	в избодените ти очи пак светлината се въззема.
	Оставям те такъв. И вярвам: ще те помнят
	приятели и врагове по-дълго време!
P$
