P>
	Във всичко — музиката само!
	И тъй, да полети стихът,
	от тръпки да е той, без плът,
	без нищо тежко и голямо.

	Небрежност, грешки на места,
	нима това ще те смущава —
	преливат в песента мъглява
	Неясното и Точността.

	Това е маранята лете,
	това е поглед през воал,
	това е сводът посинял
	със звезден хаос в студовете!…

	Нюансът, а не тонът строг,
	а не Цветът — о, не! — тогава
	Нюанс, че само той сродява
	мечта с мечта и флейта с рог.

	Далече от Смеха нечестен,
	от Остротите се пази —
	дори Лазурът е в сълзи
	от кухня, дъхаща на чесън.

	Извий на Патоса врата!
	И бди, със страст неуморима
	наливай ум на всяка Рима —
	на място да стои в реда.

	Кой знае техните провали?
	Луд негър или глух хлапак
	ей тая брошка за петак
	с измамен звън са изковали?

	О, музиката — пак, безспир!
	Че стиховете са крилата,
	с които носи се душата
	към друга обич, друг всемир.

	Стихът ти в непозната местност
	да скита с вятъра зелен —
	над ръж и мента — ден след ден…
	А всичко друго е словесност.
P$
