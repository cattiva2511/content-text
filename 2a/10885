P>
	Дали ме обича онази, която бе влюбена в мене?
	Години — камара се сбраха, затрупаха всичко;
	затрупаха младост и тъжни минути, минути засмени.
	Изтри се боята на нашите стари любовни привички.

	Остана ни в края по-малко душа, а пък повече тяло.
	А знам: без душа да живееш е толкова трудно.
	Съзирам симптоми на разрив в единното цяло.
	Око ми стана и по-придирчиво, и будно.

	Съзирам все повече доводи не да прегърна,
	напротив — дори да отблъсна, дори да избягам.
	трезво си мисля, че тя, любовта, ще се върне,
	но аз ще я срещна раздразнено, с тежка тояга.

	Но после разбирам, че свит във дълбока бърлога,
	тъй както стръвница, прикрила се в дните студени,
	аз пак ще я чакам накрая, защото не мога
	без нейното нежно-жестоко ръмжене.
P$
