P>
	В планинското село щастлив си, приятелю, казваш.
	Вън снежният вятър от дни заканително шътка.
	Но вътре допрял си на печката топлата пазва —
	почти сте в любовна прегръдка.

	Машината пишеща млъкна с клавиши ръждясали.
	Но котката твоя да мърка не спира, не спира.
	В такова спокойствие като на сън се унася
	човек и прекрачва в смъртта, сякаш без да умира.

	Надявам се крачка такава ти няма да сториш
	поне до април, ще дочакаш край своя транзистор.
	Жужат новините: диктатор е нейде съборен,
	пленен самолет търси в мрак принудително писта,

	във тенис веригата — бум на ракетите млади…
	Ти всичко узаваш, за всичко така се вълнуваш.
	Бедата е там, че за нас сега никой не страда,
	светът е забравил дори, че със теб съществуваме.

	Но тази забрава да не превръщаме в драма,
	албума на времето да не разлистяме мрачно.
	Там просто ще видим, че нашите снимки ги няма;
	където стояли са, срещат ни тъмни квадратчета.
P$
