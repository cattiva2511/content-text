	__ДОБРЕ ДОШЛИ ПРИ СВЕТКАВИЧНАТА КАСА__
	__1342 АВТОМАТА ВИ ОБСЛУЖВАТ ИЗ ЦЕЛИЯ ГРАД МОЛЯ, ВЪВЕДЕТЕ КРЕДИТНАТА СИ КАРТА__
	__БЛАГОДАРЯ__
	__МОЛЯ, ВЪВЕДЕТЕ КРЕДИТНИЯ СИ НОМЕР__
	__БЛАГОДАРЯ__
	__МОЛЯ, ИЗБЕРЕТЕ ЖЕЛАНАТА УСЛУГА:__
	__¤ ВНАСЯНЕ__
	__¤ ТЕГЛЕНЕ__
	__¤ БАЛАНС__
	__¤ ПРОГНОЗА ЗА ВРЕМЕТО__
	— Прогноза за времето?
	— Проблем ли има, Еми?
	— Откога тези машини дават прогноза за времето?
	— Навярно е някой нов модел. Просто вземи парите. Часът е 6:22 и ще закъснеем.
	_ТЕГЛЕНЕ_
	__БЛАГОДАРЯ__
	__ТЕГЛЕНЕ ОТ:__
	__¤ СПЕСТОВЕН ВЛОГ__
	__¤ РАЗПЛАЩАТЕЛЕН ВЛОГ__
	__¤ КРЕДИТНА ЛИНИЯ__
	__¤ ДРУГИ__
	_РАЗПЛАЩАТЕЛЕН ВЛОГ_
	__БЛАГОДАРЯ__
	__МОЛЯ, ИЗБЕРЕТЕ ЖЕЛАНАТА СУМА:__
	__¤ 20 ДОЛАРА__
	__¤ 60 ДОЛАРА__
	__¤ 100 ДОЛАРА__
	__¤ 200 ДОЛАРА__
	_60 ДОЛАРА_
	__60 ДОЛАРА ЗА КИНО?__
	— Брюс, ела да видиш това тук!
	— Емили, часът е 6:26. Филмът започва в 6:41.
	— Откъде знае касовият автомат, че отиваме на кино?
	— За какво говориш? Сърдиш се, че ти трябва да изтеглиш парите ли? Какво мога да направя, след като една машина ми изяде картата?
	— Няма значение. Ще опитам пак.
	_60 ДОЛАРА_
	__60 ДОЛАРА ЗА КИНО?__
	— Отново пита същото.
	— Какво пита?
	— Брюс, ела да видиш това.
	— 60 долара за кино?
	— Тегля пари и за вечеря. В крайна сметка това е моят рожден ден, дори и когато трябва сама да планирам цялото му празнуване. Въобще не включвам тегленето на парите, с които да платя за него.
	— Не мога да го повярвам. Ти се сърдиш, защото някаква машина ми изяде картата.
	— Забрави го. Въпросът е откъде знае касовият автомат, че отиваме на кино?
	— Емили, часът е 6:29. Просто натисни _Enter_ и да тръгваме.
	— Добре, добре.
	__КАКЪВ Е МЪЖЪТ С ЧАСОВНИКА?__
	__¤ ПРИЯТЕЛ__
	__¤ СЪПРУГ__
	__¤ РОДНИНА__
	__¤ ДРУГО__
	— Брюс!
	— Емили, часът е 6:30. Просто вземи парите и да тръгваме.
	— Сега ме пита за теб.
	— 6:31!
	— Добре!
	_ДРУГО_
	— Извинете, бихте ли имали нещо против да…
	— Вижте какво, с тази машина тук си имаме проблем. Надолу по улицата има друг касов автомат, ако наистина бързате толкова много.
	— Брюс! Защо трябва да си груб?
	— Забрави го, той си отиде.
	__БЛАГОДАРЯ__
	__КАКВО БИ ЖЕЛАЛА:__
	__¤ ВНАСЯНЕ__
	__¤ ТЕГЛЕНЕ__
	__¤ БАЛАНС__
	__¤ ПРОГНОЗА ЗА ВРЕМЕТО__
	— Откъде знае, че имам рожден ден?
	— Господи, Еми, навярно е записано върху кредитната ти карта или нещо подобно. Сега е 6:34 и точно след седем минути… Какво, по дяволите, е това?
	_Прогноза за времето?_
	— Тъкмо това се опитвах да ти кажа.
	— Нали няма да го натиснеш?
	— Защо не?
	_ПРОГНОЗА ЗА ВРЕМЕТО_
	__БЛАГОДАРЯ__
	__ИЗБЕРЕТЕ ЖЕЛАНОТО ВРЕМЕ:__
	__¤ ХЛАДНО И ОБЛАЧНО__
	__¤ ЯСНО И МЕКО__
	__¤ ЛЕК СНЯГ__
	__¤ ЛЕК ДЪЖД__
	— Еми, ще престанеш ли да си играеш?
	_ЛЕК ДЪЖД_
	— Дъжд? На рождения ти ден?
	— Само лек дъждец. Просто искам да видя дали работи. Тъй или иначе отиваме на кино.
	— Надали преди да се измъкнем оттук.
	__ИДЕАЛНО ВРЕМЕ ЗА КИНО__
	__КАКВО ЖЕЛАЕТЕ:__
	__¤ ВНАСЯНЕ__
	__¤ ТЕГЛЕНЕ__
	__¤ БАЛАНС__
	__¤ ПУКАНКИ__
	— Еми, тази машина е направо побъркана!
	— Знам. Чудя се дали ще даде и масло.
	— Часът е 6:36. Просто натисни _Теглене_ и да се махаме оттук. Остават пет минути до започването на филма.
	_ТЕГЛЕНЕ_
	__БЛАГОДАРЯ__
	__ТЕГЛЕНЕ ОТ:__
	__¤ СПЕСТОВЕН ВЛОГ__
	__¤ РАЗПЛАЩАТЕЛЕН ВЛОГ__
	__¤ КРЕДИТНА ЛИНИЯ__
	__¤ ДРУГИ__
	— Извинете, да не би да отивате на „Позлатеният дворец на греха“?
	— По дяволите! Този се върна.
	— Току-що бях в киното и открих, че във вестника началният час е отпечатан погрешно. Според касата на киното филмът започва в 6:45, така че имате девет минути.
	— Мислех, че сте отишли при другия автомат.
	— Там има опашка и не исках да стоя отвън на дъжда.
	— Дъжд? Брюс, виж!
	— Съвсем лек дъждец. Но съм облякъл новия си костюм.
	_ДРУГИ_
	— Емили, часът е 6:37, а ти натискаш _Други?_
	— Не искаш ли да разбереш какво друго може да прави тази машина?
	— Не!
	__БЛАГОДАРЯ__
	__ИЗБЕРЕТЕ ДРУГА СМЕТКА:__
	__¤ ЕНДРЮ__
	__¤ АНА__
	__¤ БРЮС__
	— Кои, по дяволите, са Ендрю и Ана? И как, дявол да ги вземе, се появи моето име тук?
	— Ти ми каза, че машината е изяла кредитната ти карта.
	— Това беше… друга машина.
	— Извинете. Ана е годеницата ми. Е, беше. Почти. Така мислех.
	— Пак ли ще се натрапвате?
	— Чакай! Вие трябва да сте…
	— Ендрю. Ендрю П. Клейбърн III. Вие сте Емили. А той трябва да е…
	— Той е Брюс. Не му обръщайте внимание, ако е малко недодялан.
	— Недодялан!
	_БРЮС_
	— Хей, това е моята сметка, Емили. Нямаш право да натискаш _Брюс!_
	— Защо не? Ти каза, че си искал да платиш вечерята и киното, но машината ти изяла картата. Нека да го направим така тогава.
	__НАПРАВИ ГО, ЕМИЛИ__
	__МОЛЯ, ИЗБЕРЕТЕ ЖЕЛАНАТА СУМА:__
	__¤ 20 ДОЛАРА__
	__¤ 60 ДОЛАРА__
	__¤ 100 ДОЛАРА__
	__¤ 200 ДОЛАРА__
	_60 ДОЛАРА_
	__СЪЖАЛЯВАМ. НАЛИЧНАТА СУМА Е НЕДОСТАТЪЧНА.__
	__ИСКАТЕ ЛИ ДА ОПИТАТЕ 20 ДОЛАРА?__
	_20 ДОЛАРА_
	__СЪЖАЛЯВАМ. НАЛИЧНАТА СУМА Е НЕДОСТАТЪЧНА.__
	__ИСКАТЕ ЛИ ПРОВЕРКА НА БАЛАНСА?__
	— Не!
	_ДА_
	__БАЛАНСЪТ НА БРЮС Е: 11.78 ДОЛАРА__
	__ИЗНЕНАДАНА ЛИ СТЕ?__
	— Изненадана ли? Бясна съм! Какво празнуване на рожден ден! Не си имал достатъчно пари да платиш дори киното, камо ли вечерята! И ме излъга.
	— Извинете, рожден ден ли имате? Днес е и моят рожден ден!
	— Стойте настрана от това, Ендрю, или каквото там ви беше проклетото име.
	— Не бъди вулгарен, Брюс. Той има абсолютно законно право да ми пожелае честит рожден ден.
	— Той не ти желае честит рожден ден, той се натрапва в живота ми.
	— Емили, позволи ми да ти пожелая много щастие за рождения ден.
	— И на тебе, Ендрю, също много щастие.
	— Освен това е мръсник.
	__МОЛЯ, БЕЗ ОБИДИ__
	__ИСКАТЕ ЛИ ПРОВЕРКА НА ДРУГ БАЛАНС?__
	__¤ БРЮС__
	__¤ ЕМИЛИ__
	__¤ ЕНДРЮ__
	__¤ АНА__
	— Ана твоята приятелка ли е?
	— Беше. Тя току-що ме отблъсна за последен път.
	— Това е ужасно! На рождения ти ден? Ендрю, знам как точно се чувстваш.
	— На практика и двамата сте мръсници!
	__МОЛЯ, БЕЗ ОБИДИ__
	__ЕМИЛИ И ЕНДРЮ,__
	__ПОЗВОЛЕТЕ МИ ДА ВИ ДАРЯ С ВЕЧЕРЯ ЗА РОЖДЕНИЯ ДЕН И ПОСЕЩЕНИЕ НА КИНО__
	— Сто долара! Ендрю, виж!
	— Казва, че ни ги дарява. Вземи ги, Емили.
	— Можеш да ме наричаш Еми.
	— Не мога да го повярвам!
	— По-добре да побързаме. Извинявай, Брюс, стари друже, знаеш ли колко е часът?
	— 6:42. Мръсник.
	— Ако изтичаме, ще хванем прожекцията в 6:45. А после, какво ще кажеш за „Лукавия Пит“?
	— Обожавам мексиканските ресторанти!
	__МОЛЯ, ИЗВАДЕТЕ КАРТАТА СИ__
	__НЕ ЗАБРАВЯЙТЕ ДА ОПИТАТЕ ЧЕРНАТА ФАХИТА__
	— Мръсници сте вие и тримата! Не мога да го повярвам. Тя тръгна с него!
	__ДОБРЕ ДОШЛИ ПРИ СВЕТКАВИЧНАТА КАСА__
	__1342 АВТОМАТА ВИ ОБСЛУЖВАТ ИЗ ЦЕЛИЯ ГРАД__
	__МОЛЯ, НЕ РИТАЙТЕ МАШИНАТА__
	— Върви по дяволите!
	__МОЛЯ, ВЪВЕДЕТЕ КРЕДИТНАТА СИ КАРТА__
	— По дяволите.
	__ДАВАЙ, БРЮС__
	__КАКВО ИМАШ ДА ГУБИШ?__
	__БЛАГОДАРЯ__
	__В КРАЙНА СМЕТКА НЕ БЕШЕ „ИЗЯДЕНА“, НАЛИ?__
	— Знаеш, че не беше. Копеле.
	__МОЛЯ, БЕЗ ОБИДИ__
	__КАКВО ЖЕЛАЕТЕ:__
	__¤ СЪЧУВСТВИЕ__
	__¤ ОТМЪЩЕНИЕ__
	__¤ ПРОГНОЗА ЗА ВРЕМЕТО__
	__¤ АНА__
	— Извинете.
	— Господи, мадам, престанете да тропате по вратата. Знам, че вали. Ужасно. Няма да ви пусна вътре. Това е касов автомат, а не подслон за бездомни. Трябва да имате кредитна карта или нещо такова. Какво казахте?
	— Казах да млъкнете и да натиснете _Ана._
