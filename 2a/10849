P>
	Ти беше моят град, мечта ми беше нявга, столице.
	Днес стържат върху релсите трамваите,
				тъй както ножове на заколение.
	По ъглите застинали са просяци и молят се,
	но във очите им чета заплаха вместо примирение.
	Тук хората са само гърбове. Как да попиташ:
	защо тъй дълго слънцето да се усмихне все се кани?
	Тук даже гълъбите са високомерно сити
	и не поглеждат към трошиците студена баничка.
	Боботиш ми на чужд език с реклами и афиши,
	с кого ли искаш да се разбереш, не зная.
	На стадионите воюват както враговете стогодишни
	и блудстват баровете, сякаш утре идва краят.
	Крещят ми вестниците твои, от ужаса обзети —
	на кражби и убийства всекидневни протоколи са…
	Ако не бяха думите на твоите поети,
	щях да помисля, че на друг народ си столица!
P$
