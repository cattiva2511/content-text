P>
	Кърпата, с която се пребражда,
	избеля от слънце, от пране.
	Болката в сърцето се обажда,
	трудно сгъва вече колене.
	Пенсията свършва до десети,
	а цял месец трябва да яде.
	А лекарства? Ами сметките проклети
	за вода, за ток — тях откъде?
	Слуша онзи ден как депутати
	от екрана с тон по селски благ
	обещаха ниските заплати
	да се вдигнат с десет лева пак.
	Но за пенсиите премълчаха.
	Старците — те вече са на път.
	Бяха те това, което бяха,
	време е от тук да си вървят…
	И подрежда тя една бохчичка
	с дрехи, готвени за оня свят.
	На човека му е нужно всичко,
	докато е жив и още млад.
	Но там, горе — Господ да му мисли
	за вода, за ядене, за ток…
	Снимка на сина до гръд притиснала,
	тя потъва във съня дълбок.
P$
