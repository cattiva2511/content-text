P>
	Природата е храм и живите колони
	със смътни думи си говорят в този храм;
	в гора от символи човек се лута сам,
	изпращан от очи, към него благосклонни.

	И както сливат се, все по-далеч оттук,
	в един бездънен и зловещ кънтеж ехата —
	без край като нощта и като светлината, —
	тъй съответстват си и мирис, цвят и звук.

	Знам чуден мирис — лек, по-нежен от обой,
	по-свеж от детска плът, зелен като морава,
	но знам и друг — богат и сластно пищен, той

	с безкрайните неща несетно ни сродява:
	тамянът, мускусът, бензоят са това,
	възторгващи духа и всички сетива.
P$
