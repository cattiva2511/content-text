P>
	Аз съм ниско дърво между високи дървета.
	Буреносният вятър задуха ли — върховете им кърши.
	Невредим си оставам. Но идва часът на козите.
	Щом стопанинът техен на паша дотук ги изкара,
	те оголват до кости стеблото ми нежно
	и опасват листата зелени от клоните мои.
	Има хора, избрани да поемат най-силните удари
	към държавата наша във дни на войни и нещастия.
	Аз им правя поклон. Но приветствам и другите хора —
	тези, дето заспиват с тревога за хляба семеен,
	дето все им изгризват стеблата острозъбите грижи
	и опасват листата на всяка мечта вдъхновена.
	Тези хора са повече — хиляди, даже милиони —
	нискостебли гори по полета, рътлини и хълмове.
	Аз със тях се гордея, точно тях определям с голямото,
	неумиращо и напролет разлистено име Народ.
P$
