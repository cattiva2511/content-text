P>
	Песента ти, казват, е изпята —
	някакви младоци онзи ден.
	И ме гледат те през очилата
	с розови стъкла: „Абориген!“

	Да, момчета, младостта отмина.
	Сякаш вчера бях красив и млад.
	Повече от петдесет години
	мен ме има в този южен град.

	Тук съм побеждавал и съм губил,
	бил съм вдъхновен, обезверен.
	Майките ви някога съм любил,
	питайте ги — спомнят си за мен.

	Накъдето тръгнали сте, аз се
	връщам вече — с бялата коса.
	Стадо от илюзии съм пасал,
	но трева отдавна не паса.

	И не се оплаквам от съдбата,
	тя за мен не беше празен звук.
	Като вашта песничка. Изпята —
	преди още да сте пели тук.
P$
