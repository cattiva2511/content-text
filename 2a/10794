P>
	Събрани в ъгъла, на дъбовите пейки,
	сред дъх на спарено са вперили очи
	към хора, в който пак разпяват се, мучейки,
	над двадесет гърла — та химн да прозвучи;

	омекнал восък тук на топъл хляб мирише,
	печални, кротки, те напомнят бито псе.
	Пред Бога бедните — нали ги гледа свише! —
	са смешни: за едно и също хленчат все.

	Жените са добре — седят на пейка гладка
	след шест кошмарни дни, в които няма Бог!
	И люлкат бебета, повити в шал, в забрадка,
	след непосилен плач заспали сън дълбок.

	Прибират мазна гръд лапачките на супа,
	в очите им — молба, но не отронват стон;
	поглеждат скришом как се фръцва цяла група
	от уличници зли с капели без фасон.

	Вън — мрак, мъжът пиян, и глад, и вятър стене.
	Добре са. Още час. И после пак тегла.
	Край тях — блажен шептеж и пъшкане, сумтене,
	една колекция от сбръчкани тела:

	епилептик в захлас, старици бледи, с гуши,
	от кол и от въже събрали се и днес;
	разтворил требник вехт, слепецът също души —
	загубен в тоя свят без верния си пес.

	Изливат в плюнка те мизерната си вяра
	и жалбите си в такт повтарят пред Христос,
	задрямал горе — жълт от светлината стара,
	далеч от шишко зъл и от дръгливец бос,

	далеч от дъх на сос и дрехи захабени,
	от тоя мрачен фарс, от грубост, суети;
	молитвата цъфти с най-ярките рефрени
	и мистиката все по-втръсващо кънти,

	а по средата — там разнищват свила гъсти
	лъчи — кварталните Госпожи, о Христе,
	стоят и страдащи от жлъчка, жълти пръсти
	в светената бода потапят в унес те…

@@	1871
P$
