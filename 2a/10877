P>
	В светлия център на този хербарий ти си застанал.
	Погледни в тебе са вперили като съд
	восъчен Путин, нещастната лейди Даяна —
	за вечността в пози кротки решили да спрат.

	И ще речеш, че те викат с магически знаци.
	В другия ъгъл от упор те гледат в гърба
	мъж с три очи, балерина с брада и сиамски близнаци,
	дето на карти гадаят своята обща съдба.

	Мислиш си вече, че може случайно да зърнеш,
	като в кошмарни сънища, себе си сам
	във препарирана поза със синкави бърни,
	с восъчни бузи и оредяла коса.

	Ето, пред теб посетители мъчат се тайно,
	въпреки глобата да те докоснат с ръка —
	да проверят експонат ли си, или случайно
	ще се разсмееш на глас като в плоска шега.

	После и с фото ще щракнат досадните хора
	и — запечатан на снимка — ще тръгнеш кой знае къде…
	Я се пръждосвай от тук, че иглата отгоре
	може наистина в този хербарий да те забоде!
P$
