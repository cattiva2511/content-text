P>
	Макар без кралство и дори без грош
	духът на татко се яви пред мене
	почти по шекспировски — в полунощ,
	на сънищата в сенките зелени.
	Видях, помръдна устни побледнял
	и ме погледна строго изпод вежди.
	Той питаше дали съм оправдал
	възлаганите бащини надежди…
	Не съм, не съм! Да стана не можех
	какъвто ти ме искаше да бъда —
	пред никого да не изпитвам страх
	и подлеците във очи да съдя;
	да не превивам гръб, да мога сам
	душата си от корист да опазя;
	обичам ли — докрай да се раздам,
	да бъда справедлив, когато мразя…
	Това бе много. Аз оставах жив.
	И колкото и да се борех честно,
	животът беше сякаш негатив
	на твоите желания чудесни.
	Направи ме човек обикновен,
	понесъл слабостите си човешки,
	от подлостите чужди наранен,
	способен и на непростими грешки.
	Не съм ли като тебе, татко мой?
	И изведнъж баща ми се разплака,
	обърна се назад и тръгна той.
	И се изгуби в лоното на мрака.
P$
