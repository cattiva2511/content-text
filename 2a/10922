P>
	Не, не си вече млада —
	пламък, който хвърля искри.
	Просто няма пощада
	властелинът Живот, разбери!

	Той ни прави различни
	от това, ето бяхме преди.
	Остаряваме в битки епични,
	по телата остават следи,

	по лицата остават —
	не ги скриват ни пудра, ни грим.
	Не тъжи, не си права,
	щом изправени още стоим,

	щом обичам те още
	и не съм се превърнал на скот,
	щом докосвам те нощем
	с порив пак да заченем живот…

	Вярно, вече сме стари,
	вече имаме даже и внук.
	Но не искам другари
	да сме само до края си тук!

	Искам още във мрака
	с уморена от ласките плът
	да ми казваш: „Целуваш ме, както
	ме целуваше първия път!“
P$
