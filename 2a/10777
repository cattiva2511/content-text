P>
	Блести в мъгла бакърната луна.
	Танцуват пари, жаба се развика —
	пробягват тръпки в мократа тръстика
	и пак поляга плътна тишина.

	Затварят лилиите хладни чаши,
	тополите се движат под конвой
	и нейде в тъмното се губи той.
	Светулките сноват — какво ги плаши?

	Събуждат се и совите — без мощ
	политат и се блъскат в тъмнините…
	Блещукат плахо в свода чер звездите.
	Изплува бялата Венера. Нощ.
P$
