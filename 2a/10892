P>
	Във втората половина на живота
			горчивото кафе таи следа.
	Това е истината. А отгоре —
			било е само сладост и вода.

	Във втората половина на живота
			вдигни индигото под листа стар —
	постъпките на ясната ти младост
			личат като във втори екземпляр.

	Във втората половина на живота
			призовки получаваш всеки ден
	за някой дълг на чувствата, за който
			отдавна мислиш, че е погасен.

	Във втората половина на живота
			човек пресява пясъка събран.
	Открива трескаво прашеца златен
			и го претегля в дясната си длан.

	Във втората половина на живота
			прозираш кой е прав и кой е крив
	за всичките ти рани и победи.
			Разбира се, ако си още жив!
P$
