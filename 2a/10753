P>
	Назърта плахо нощ чаровна,
	обвита в своя чер воал
	като вдовицичка тъжовна,
	прикрила жаждата любовна
	под привидната печал.

	Като край своята изгора
	аз крача и назъртам вред,
	ужасна чувствувам умора,
	но с всички сили пак се боря,
	че има двадесет и пет!

	Ах, зор е, дявол да го вземе,
	като махало да вървиш,
	да се разхождаш по туй време
	и толкова да ти се дреме,
	че прав, кажи-речи го, спиш!

	Сънуват морните момчета,
	изказва всеки дерта свой:
	един любовниците смета,
	до него друг пък се премета
	и вика громко: „Рота, стой!“

	Отляво някой шепне нещо,
	четвърти смее се със глас,
	разправя пети пък горещо,
	че марширувал твърде вещо,
	друг реве: „Съвсем не аз!“

	Отвред партенките кирливи
	ухаят на шкембе-чорба,
	навред се водят офанзиви
	и газовете задушливи
	прибавят свойта миризма.

	Госпожице, с очите сини
	и млечнобелите страни,
	там твоя милост що ли чини?
	Дали край вашите градини
	скитосва някой друг, нощни?
P$
