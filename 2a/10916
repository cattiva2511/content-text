P>
	Краде без жалост днешната върхушка.
	Краде бандитско-полицейският тандем.
	Ограбваме страната си до шушка,
	защото ние също я крадем.

	Крадем от любовта общонародна
	и алчно краденото стискаме в юмрук.
	Крадем от вярата, че сме свободни,
	че утре ще ни има още тук.

	Крадем от истината — пак изопачено
	историята си сега четем.
	И от бащите, дето ни заченаха,
	от майките рождени днес крадем.

	И колкото крадем — по-бедни все сме.
	Сърцето българско е бучка лед.
	Без гроб остана праведния Левски,
	без гроб е Ботев, гордият поет.

	Тъй на България съсухрената пазва
	пребърква всеки, който съумя.
	Спокойно вече могат да й казват
	не Обетована — Окрадена земя!
P$
