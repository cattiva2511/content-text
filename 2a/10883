P>
	Искам да ти кажа нежните думи от дните ни първи,
	но гласът ми с възрастта загрубя,
	както загрубява ръждясалото гърло
	на някоя стара музикантска тръба.
	Пожелае да изсвири тя ласкава серенада —
	излиза стряскащ душата звук.
	А добрият порив когато пропада,
	човек свива отчаян юмрук…
	Защо побелелият няма право на нежност
	и хрипти с дрезгав, отблъскващ глас
	в ухото на любовта, която не го поглежда?
	И точно такъв ли съм аз?
	Чух нощес състарения глас на съседа.
	Моята мелодия младо искам да прозвучи
	и да видя поне последната си победа
	в твоите неостаряващи очи!
P$
