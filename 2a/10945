P>
	Като лениво стадо по пясъка простряни,
	към морската безбрежност обръщат пак очи
	краката им се търсят и с прилепени длани
	те чезнат в сладки мъки и тръпката горчи.

	Едни, сърца обрекли на свойта страст отдавна,
	отиват, позовани от горския поток,
	да сричат любовта си като игра забавна
	и хлътват в гъсталака, потаен и дълбок.

	А друга двойка — сякаш сестри — се полюлява
	и губи се в скалите с видения безброй,
	върху Свети Антоний излели свойта лава —
	гърдите сластно голи и пламнали от зной.

	Сред слабите светлици на сладки изпарения
	вдън пещерите, скрили езическия здрач,
	о, Бакхус — излечител на всички угризения,
	зоват те в дива треска с протяжния си плач!

	И други — дълго расо облекли още млади,
	най-сигурна закрила от бича на страстта,
	в сълзи от люта мъка и в слюнка от наслади
	се давят сред гората в среднощна самота.

	О, девственици, веди, чудовища, страдалки,
	реалността презрели със своя дух велик,
	търсачки на безкрая, възвишени и жалки
	ту в плен на тихи сълзи, ту втурнали се с вик,

	о вие, чийто пъкъл душата ми разяжда,
	обичам ви, нещастни сестри — за смелостта,
	за черните ви скърби и вечната ви жажда,
	и за сърцата — урни с праха на любовта!
P$
