P>
	Сред лъскави флакони, огледала, картини,
		уханни дрехи от атлаз
	и мебели богати, драперии старинни,
		стаили в гънките си сласт,

	сред стая като парник, с постели още топли
		и с дъх на въздух застоял,
	отровен от букети, умиращи без вопли
		в ковчезите си от кристал,

	обезглавено тяло — така река залива
		ливада, пламнала от зной —
	дивана напоява с кръв алена и жива
		и все се ненасища той.

	С примамливия блясък на призрачните сцени,
		които хвърлят в сладък страх,
	главата с черни къдри, с бижута скъпоценни,
		блещукащи едва сред тях,

	стои на нощно шкафче, по-бледа от лютика,
		и гледа с ледени очи —
	с цвета на здрача зимен, — в които страст не блика,
		ни тайна някаква личи.

	Безтрепетното тяло сред тая мрачна спалня
		разголва целия си чар:
	един потаен блясък и красота фатална,
		за всички нас върховен дар.

	Като забравен спомен бедрото се открива
		изпод чорап със златен кант,
	а жартиерът моден зловещо в тебе впива
		окото си от диамант.

	И цялата картина е зрелище ужасно,
		и в тягостната самота
	тя погледа ни грабва и ни повлича властно
		към бездните на любовта,

	към празненствата странни с блаженството проклето,
		което скръбно весели,
	в което с грейнал поглед, прикрити зад пердето,
		се взират демоните зли.

	По острото й рамо с мършавина тъй стилна,
		по ханша гладък и висок,
	по талията нежна, но гъвкава и силна
		като змия в предсмъртен скок,

	личи, че не е стара… Над трепетите млади
		досадата ли връхлетя,
	Че за тълпата стръвна от гибелни наслади
		душата си разтвори тя?

	Мъжът, когото — жива — ти с щедрото си лоно
		не бе наситила, дали
	над тялото бездушно, към всичко благосклонно,
		прищевките си утоли?

	Кажи, о, труп порочен — ръце неумолими
		дали в косите той заби?
	едно върховно „сбогом“ не лепне ли — кажи ми? —
		върху студените зъби?

	Далече от закона, далече от скандала,
		от цялата злорада гмеж,
	спокойно спи, ти — странен сън заспала,
		сама сред този склеп зловещ.

	Съпругът ти избяга. Но твоят образ вечен
		преследва го и през нощта
	и — както ти на него — на теб е той обречен;
		на теб е верен — до смъртта!
P$
