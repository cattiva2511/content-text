P>
	Лакти протрити. И липсващо копче в средата.
	Малко са къси ръкавите. Ала все пак
	с моята жалка, кажи, символична заплата
	„Джорджо Армани“ ли искам, за приеми фрак?

	Почти като ново изглежда сакото, което
	има безспорно съвсем неочакван късмет,
	че не попада на някой бродяга в ръцете,
	а у известен в градски мащаби поет.

	Може предишният собственик да се е движил
	в много изискана, в много престижна среда.
	С дреха такава по-лека в моята грижа
	всички познати в добрия си имидж да убедя.

	Има ли срамно в това, щом държавата наша
	на европейската улица точно така
	вече пристъпя усмихната, без да се плаши,
	също в палто износено, втора ръка?

	Никой защо е облечена тъй не я пита,
	а отминава я всеки — и равнодушен, и сит.
	Само шофьор й крещи от прозореца на таксито:
	„Не на платното, на тротоара проси!“
P$
