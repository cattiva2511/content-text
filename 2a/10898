P>
	Аз никога във нищо пръв не бях.
	В училище добре се учех просто.
	По физкултура с мъка изиграх
	поредното възлизане на лоста.

	Другарите ми с мъх набол едва
	изпращаха момичета до вкъщи.
	Аз слушах как разказват след това
	за първите целувки и преглъщах.

	В казармата поне да бях веднъж
	улучил най-добре в стрелбите разни.
	Останах си и там един и същ
	и отпуск рядко получавах в празник.

	И примирен със мисълта почти,
	че в нищо няма да съм първи, трепнах
	„повярвай, първи ме целуваш ти“
	една жена когато ми прошепна.

	Лъжа ли, истина ли бе? — у мен
	прошепнатите думи още тътнат…
	Аз се родих повторно този ден.
	А подир девет месеца — синът ми.
P$
