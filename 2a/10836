P>
	Между мен и Живота не искам аз буферна зона —
	с каски сини населена, за да спя спокоен, и сит.
	Нека той ме напада внезапно, съня ми да гони,
	нека всяка илюзия празна взриви с динамит.

	Нека рани нанася, нека Живота ме граби.
	Ще воюваме още. Какво винаги — нищо без бой
	той не е отвоювал от мен и от моята слабост.
	Победител не може да каже, че станал е той.

	И съм горд, че и малкото мое от него не просих —
	отстоях го на своята граница в битки до днес.
	И по вежди и устни чернилка барутена нося,
	че залягах в окопи, за да браня аз своята чест.

	А за буферна зона нека други да молят съдбата,
	пред Живота те тъй не застават — очи във очи.
	Отдалече го гледат с бинокъл, а там през стъклата
	замъглени контурът му само личи.
P$
