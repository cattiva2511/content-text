P>
	До вчера царството на суша, сега сме вече царство водно.
	Не помним дъждове такива, откакто ние тук се помним:
	бучи водата, сякаш глас е на лудналата Преизподня —
	помита къщи и огради, приижда мътна и огромна;
	греди, скали, желязо мъкне, създаденото с труд разбива…
	Излишно е да молим Бога, качулка късно е да сложим.
	Като потоп библейски буйно навред водата се разлива
	и гълъбът дали ще стигне накрая бряг срещуположен?
	Не му е време да се пита: за кой ли грях ни е присъда,
	не можем да направим много с въпросите си към Съдбата.
	Но преосмислим ли живота си, то в утрешния ден ще бъдем
	поне с душите си прогизнали на сантиметър над водата.
	Това е нашето спасение, това ни е ковчегът Ноев —
	да го сковем по-скоро, има какво все още да опазим.
	Ако с лъжи го претоварим, ще го обърнем на завоите.
	И никой да не слага скрито контейнерите със омраза!
P$
