P>
	Колко спомени — сякаш вечност съм живял.

	И огромният шкаф — в чекмеджета побрал
	непотребни билети, писма, мадригали,
	тежки къдри, в квитанции стари заспали —
	няма повече тайни от мойта глава.
	пирамида, дълбок мавзолей е това
	с много повече мъртви от братска могила.
	Аз съм гробище — там под луната унила
	мъртъвците ми скъпи остават без плът.
	Аз съм стар будоар, пълен с рози изтлели;
	сред разкопки от моди — отдавна умрели —
	дремят тъжни пастели и бледен Буше,
	и въздишат с парфюма на празно шише.

	Няма нищо по-дълго от дни окуцели,
	под товара на мокрите зимни парцали
	пак Досадата — плод на пресита — гнети
	и безсмъртие с ужас й предричаш ти.
	И потъваш след миг, о, материя жива!
	След ужасните вихри гранитът почива,
	вдън мъгливата знойна Сахара смирен —
	Сфинксът грохнал избяга от светския плен
	и — забравен на картата, горд, недоволен —
	пее само в лъчите на залеза болен.
P$
