P>
	Как вярвах в теб! Днес ходя пеш,
	детинско чудо.
	Къде ли ще ме заведеш?
	Ти си заблуда.

	Разбрах го с хладен разум аз,
	добих закалка.
	Не влагам вече много страст.
	Мечтая малко.

	Такъв съм: твърде помъдрял
	за всичко сложно.
	Фантазиите съм презрял.
	И тебе — тоже.

	Не си транспорт необходим —
	отиване и връщане.
	За мене просто си килим
	от хола вкъщи.

	В неделя на едно въже
	те мятам в двора
	и както другите мъже
	те бия без умора.

	Тъй да ти отмъстя без страх
	аз не пропущам.
	А всъщност гълтам облак прах
	от своите обуща.
P$
