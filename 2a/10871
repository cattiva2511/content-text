P>
	Моторният кон е полегнал край пътя, кротува —
	с разбита муцуна и счупени зъби е фара.
	Ездачът безпаметен сигурно още пътува
	нататък, където бе тръгнал в мъгливата заран.
	Но няма да стигне, защото кръвта му изтича.
	До него линейката вече е просто излишна.
	Дотука бе всичко: мечти, лудории, момичета,
	дотука — животът, преминал в графата „предишен“.
	Различно в тълпата събрана звучат гласовете:
	половината — хак му е, казват, че караше бясно,
	но другите иначе казват — язък за момчето.
	Такива сме — съдим различно при чуждото нещастие.
	Наред със съчувствена болка у нас се прокрадва
	доволство тъмно, че нас ни отмина бедата,
	че другаде яростно трясна жестоката брадва,
	а ние съвсем анонимни сме, част от тълпата.
	Когато душа ни е вдъхвал Всевишния, май че
	Рогатия тайно тръбичката тънка отмъкнал.
	И също е духнал. И в нас оттогаз се спотайва
	ехидност от дявола редом с човешката мъка.
P$
