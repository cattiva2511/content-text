P>
	Заседнах внезапно между етажите.
	Ама че тъп инцидент!
	Поне да бях с някого — да си кажем
	ободряващ виц в този момент.
	А бях сам. Почти бесен.
	Спомних си всички псувни наизуст.
	Мамка му… С тази техника ли ще влезем
	в Европейския съюз?
	Това сме ние — под налягане въздух.
	Заудрях затвора си с две ръце.
	Абе всъщност накъде съм забързал?
	Я по-спокойно, мое сърце!
	И се замислих: Отивам горе,
	където чакат да им правя поклон
	и ще ме убеждават да не се боря,
	ще ме съдят по техен закон,
	ще ме принудят да им се моля,
	своята Троя да им предам…
	И натиснах копчето за надолу.
	А техниката взе, че тръгна натам.
	Понякога човек сменя посоката,
	щом съдбата му блокира ход.
	И се издига на по-високо
	в многоетажния си живот.
P$
