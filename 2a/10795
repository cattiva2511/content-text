P>
	Слизах сам по реки, в свойта дрямка блажени —
	индианци гребците нападнаха с вой
	и на стълбове цветни за живи мишени
	ги привързаха голи в пламтящия зной.

	Безразлично ми беше кой с мен продължава
	с едро фландърско жито, с английски памук
	и поех, щом се свърши дивашката врява,
	все едно накъде — по-далече от тук.

	Всеки прилив и отлив ме дърпа и блъска,
	тая зима бях трескаво глухо дете,
	полуострови чакаха с ужас развръзка —
	по-величествен хаос не помнеха те.

	Свобода, от стихиите благословена!
	По вълните — смъртта, казват, дебнела в тях —
	като тапа се мятах без страх десет дена,
	заслепен, и окото на фар не видях.

	В моя трюм се просмука вода, заклокочи —
	сок от кисела ябълка в детски зъби —
	и разплискани сини вина, и бълвочи
	тя изми, и кормилото с трясък изби.

	Потопих се сред тази безкрайна Поема
	на морето, изяло лазура зелен —
	в млечен сок и звезди: там към трюма поема
	всеки срещнат удавник — щастлив и вглъбен.

	Там, където на тласъци сводът кърви, но
	потъмнява, умре ли горещият ден,
	по-стихийна от дарба, по-силна от вино
	кипва с бяс любовта — сок отровно червен.

	Виждах как между облаци огън прескача,
	а в зори — сред парцали сребро — синева
	като ято подплашени гълъби в здрача.
	Би излъгал човек, че е виждал това!

	Гледах слънцето — в спазми от ужас мистичен,
	над водите разляло лилави петна,
	многогласни и бурни — хор в театър античен —
	се надигаха тежко вълна след вълна.

	Аз жадувах за нощ, цяла в сняг и зелена,
	за целувка по мокрите морски очи,
	бликащ сок, а от фосфора — песен стаена,
	в утринта синьо-жълто пред мен да звучи.

	Аз бълнувах как морската дива стихия —
	пощръкляла чарда — свойто гърло дере,
	без да знам, че в сияйния крак на Мария
	си разбива муцуната всяко море.

	Само в колко Флориди цъфтяха очите
	на пантери с човешки загар — сред въртоп
	от цветя, колко зуници само: юздите
	на морето — зелени табуни в галоп.

	Гледах, дишат блатата — кошове огромни,
	гние в зноя в тръстиките Левиатан,
	а прибоят, додето човек се опомни,
	прекатурваше всичко, от смерч разлюлян.

	Глеч, сребристи слънца сред небесна жарава
	и лагуни, където на клон оголял
	с дървеници гигантска змия се сражава
	и се свлича разкъсана в топлата кал.

	Бих показал с възторг чудеса на децата,
	как вълни — златни рибки — запяват край мен,
	как цветя като пяна водата подмята
	и политам, от вятър в миг окрилен…

	А на зони и полюси жертва — морето
	ме люлее със стона на всяка вълна,
	щом с цветята си с жълти смукала ме спре то…
	Коленичех тогава — по-слаб от жена.

	Цял нацвъкан от птици свадливи и дръзки —
	русооки глупаци, поели на път, —
	аз разтварях обятия, задъхал се в пръски,
	и удавници влизаха нощем да спят.

	Но аз, кораб възлязъл по водните стълби
	сред звездите, разбъркани от ураган —
	ни Ханзейския флот, ни монитор могъл би
	да спаси моя скелет, от пяна пиян —

	аз — лилава мъгла върху мен още свети —
	като зид свода огнен пробивал със стон,
	в трюма взел конфитюр за добрите поети
	от лазурни сополи и слънчев планктон.

	луд, от морските кончета хукнал да бяга,
	аз, дъска от луната в петна стеарин
	(денем юли събаряше свода с тояга
	и се сцеждаше в дупките ултрамарин),

	аз, разтърсван за миг, щом в морето унило
	Маелстрьом се замята, от страсти обзет,
	аз, предтечата вечен на синьо мъртвило,
	зажаднях за Европа с прогнил парапет.

	Всички острови, звездни архипелази
	са за скитника, който върви ден и нощ —
	и нима ти ще спиш в ясна нощ като тази,
	в мрака с рой златни птици, о, бъдеща Мощ!

	Стига плачове! Всяка луна е ужасна,
	всяко слънце — горчиво, додето умре.
	Любовта в сладки спазми защо ли ме тласна…
	Разтвори се, мой трюм! Погълни ме море!

	Европейска вода — черна локва това е,
	край която, приклеклнало в здрача студен
	с книжно корабче бедно дете си играе
	и изпраща с тъга отлетелия ден.

	Аз не мога, море, люшкан в твойта умора
	пак спокоен да гледам — недей ме мъчи! —
	ни търговските флагове, горди в простора,
	ни понтоните, впили в мен страшни очи.
P$
