P>
	Животе мой, прехвърлих твоя хребет.
	Сега крилата си надолу влача.
	Погледнат от високо — ти си дребен,
	от ниското видян — небостъргач си.
	Не те измервам. Важното за мен е,
	че аз до свободата се докоснах,
	че моето изстрадано летене
	спаси душата ми от дребни робства.
	Макар с годините да осъзнах: крилата,
	които по рождение получих —
	друг ги купува със една заплата
	и ги размахва — да не му е скучно.
	Не, аз не искам да размахвам своите
	ей тъй — да произвеждам просто вятър,
	и като някакъв заможен собственик
	с пари да имам част от висината.
	И досега не мога да забравя —
	такива точно ми подрязаха крилата
	и ми крещяха във ушите „браво“,
	когато се отчайвах от съдбата си.
	И питаха ме: „За какъв се мислиш,
	че си решил да гледаш отвисоко?
	И ти си като всички ни, и ти си
	готов да замениш летежа с кокал…“
	Крилата ми се умориха страшно,
	Животе мой, но пак ще ги размахвам.
	И нищо, че съм в ниското и прашното,
	и нищо, че ще казват: той е смахнат.
	Такава лудост е една възможност
	не вървешком да се намъкна в Рая,
	а времето фалшиво и безбожно
	със своя полет да опровергая!
P$
