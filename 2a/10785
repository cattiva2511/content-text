P>
	А — чер, Е — бял, И — ален, Ю — зелен, О — син,
	произхода ви скрит аз ще разкрия гласни!
	А — чер корсет, мъхнат от меките атласни
	мушици, дето в зной звънят край не един

	блатист канал; Е — дим над шатри, над комин
	на параход, бял цар и глетчери прекрасни;
	И — пурпур, гъста кръв, в алкохолици сластни
	изплюта в огнен гняв от устни в блед кармин;

	Ю — люшнати вълни в зелени океани,
	в ливади, по чела на старци замечтани —
	там алхимична прах столетия горчи;

	О — пискаща тръба на пратеник господен,
	всемир от светове и ангели изброден,
	О — омега — лилав лъч в Нейните очи!
P$
