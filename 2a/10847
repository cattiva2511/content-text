P>
	Говорят, говорят… И нищо, и нищо…
	Но кой ги избира? Кой постави ги там?
	Слухът ни от думи докрай се пресища.
	Сърцето е празно. А погледът — ням.

	Да станат е време. И други да седнат.
	По-умни. На маса с по-остри ъгли.
	Защото сме днес по-нещастни и бедни,
	отколкото бяхме до вчера, нали?

	Изглежда, понякога кръглата маса,
	призната, че уж с толерантност блести,
	поражда нечакано нова опасност:
	безплодно и в кръг мисълта се върти.

	Понякога може и острият ъгъл,
	и сблъсъкът, честно и мъжки приет,
	искра да родят на новаторство мъдро
	и крачка да сторим чрез него напред.
P$
