P>
	Обичай ме, макар да стана ретро
	да изповядваш чувството сърдечно.
	Повтаряй ми без поводи и сметки
	баналното: „Ще те обичам вечно!“
	Любовно се целуват на екрана
	модерни двойки хомосексуални.
	Останах мъж. А ти жена остана,
	която може в мен искра да палне.
	Щастлив съм, че така сме старомодни,
	че продължихме с теб рода човешки,
	че с теб годините ни бяха плодни,
	че писах стихове, че правих грешки,
	че бе животът ми дотук населен
	с прегръдката ти млада и немлада…
	Къде отива този свят, къде ли?
	Изглежда, че е хванал влак към Ада.
	Да го съветваме — ще ни отмине,
	а с нещо да го спрем — е невъзможно.
	Ако се върне в Райската градина,
	под ябълката наша ще го сложим.
P$
