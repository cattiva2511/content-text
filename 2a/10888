P>
	Студът изповядва любов вече седмици дълги.
	От тази любов, както впрочем от всякоя, знам, се умира.
	Студът ни е впримчил, жестоко въженцето дърпа.
	Какво ти въженце, пристяга ни силно синджира!

	И виж: люжовта ни е зимни ботуши обула.
	Защо ли говоря за нея? Нали щом показва
	и днес термометърът нейде под страшната нула —
	от мраз преминават нещата направо към мразене?

	Дойде в любовта януари, далече април е.
	Дано не измръзнат най-нежните стръкчета, дето
	отглеждахме дълго, от лошите погледи скрили ги,
	и дето затопляхме с нашата плът — до сърцето.

	Прогнозите чути — за много надежди са пречка.
	Приижда от Севера студ безпощаден, арктичен.
	Но дай да напълним с последните въглища печката,
	която любов, помня, циганска май се нарича.
P$
