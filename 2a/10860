P>
	Живеем тук. И нашият аквариум ни дава
	възможност да достигнем до отсрещната стена
	или до дъното, което обитават
	два обли камъка, обрасли с мъх и тишина.
	Нагоре щом насочим се с червените си перки,
	докосваме и нашето небе — повърхността.
	Това е свободата ни. Тя има мерки,
	но в тези мерки има толкоз хубави неща:
	храната ни питателна е винаги осигурена,
	водата прясна е за всеки божи ден.
	Тук любовта ни задължително е споделена,
	додето другият поради смърт не бъде подменен.
	Щастливи сме, макар зад стъклени стени, защото
	заучените си игри повтаряме, додето дойде здрача
	и радваме по този начин на стопанина окото.
	Това е всъщност нашата задача.
	Отглежда ни за красота, за радост дълготрайна
	и няма въдица да клъвне никоя от нас.
	Не знам защо понякога сънуваме случайно
	по-друг живот — в море, в река и в тъмен аз…
P$
