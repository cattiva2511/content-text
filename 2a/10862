P>
	Торбичката, дъха поела на това момче,
	напомня ми за детското балонче мое,
	което купи ми от панаира татко.
					Само че
	балончето ми се загуби из небесните завои.
	Торбичката с лепило също ще те накара да летиш,
	макар за кратко и макар жестоко.
	Когато връщаш си дъха обратно —
					литваш ти
	над улицата, над дърветата в щастлива обиколка…
	Но всичко свършва в някакъв кошмар
	върху железни остриета, върху жар.
	И чувстваш болка, болка, болка…
	Долепя устни жадни мръсния хлапак,
	торбичката в ръцете си прегърнал.
	Той знае как се литва, но не знае как
	отново тук сред нас да се завърне.
	Не забелязват хората. И отминават те.
	А може би се пазят като от зараза.
	На бащините рамене едно дете
	държи балонче, то го забеляза…
P$
