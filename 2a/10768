P>
	Под стария фенер, зловещо изкривен,
	дрънчащ от вятъра и с пламък възпален,
	в предградието, там, където в кал разлята
	набъбнала като тесто, кипи тълпата —

	ще видиш вехтошар: залита слаб и блед,
	опипва мръсните стени — като поет,
	копоите презрял, без мисъл боязлива
	в най-смели планове сърцето си излива.

	Под голото небе стои като в чертог
	и с бедните добър, към ситите жесток —
	закони нови днес той с властен глас издава,
	щастлив, опиянен от царската си слава.

	Да, тия старци тук се трудят от зори,
	измъчва ги и глад, и жажда ги гори,
	вървят, в голям чувал отрепките събрали,
	те — смрадния бълвоч в парижките канали.

	Пропили се, дъхтят на бъчва цял живот —
	в един ли славен бой те ляха кръв и пот,
	мустаците им днес са флагове съдрани;
	победни арки, глъч и гръм на барабани

	Израстват — дивен сън — пред мътния им взор!
	прелива от лъчи кънтящият простор
	и песни, и цветя, и слънцето ги гледа —
	народът е пиян от тяхната победа.

	Тъй виното тече пред буйните тълпи —
	понесло злато — и като Пактол слепи,
	от мъжките гърла изтръгва то прослава,
	че като щедър цар все милости раздава.

	От угризение пред всички бедни, зли
	измислил бог съня; да ги развесели,
	човекът дарил ги и с Вино — течно злато,
	прекрасното дете на Слънцето ни свято.
P$
