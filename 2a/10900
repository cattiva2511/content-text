P>
	Аз бях малкото винтче, завито до краен предел
	върху вала колянов на машината уж крилата.
	Тя се движеше все напред, към заветната цел,
	но буксуваше често и хвърляше кал изпод колелата.

	Аз бях съвестен, впит с дълбоката си резба
	във парчето желязо и силата моя растеше.
	Почти цял живот. Докато се разбра,
	че маршрутът, избран от машината, всъщност е грешен.

	И прозрях, че излишна и вредна била верността.
	Ако с нещо съм можел да предизвикам повреда,
	щял съм грешките сторени да предотвратя,
	да празнувам сега своя лична победа.

	Вместо туй съм разхлабено винтче, покрито с ръжда.
	И самата машина лъкатуши сега без посока.
	Чука нещо в мотора, вещае поредна беда
	и по пътя калта става все по-дълбока.

	Безнадеждна машино, разстроена вече веднъж,
	знам, че валът колянов накрая ще спре да се движи.
	Ще останеш купчина желязо под слънце и дъжд.
	а съдбата на вярното винтче на кого ще е грижа?
P$
