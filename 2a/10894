P>
	Не ви тежат на делниците грижите —
	със тубите за нафта да отидете,
	от магазина олио да купите
	и да ни сготвите за обед супите,
	с децата ни уроците да сричате…
	И все — защото много ни обичате.
	Но пак в апартаментите ни тясно е
	и за леглата ви пак трудно стига мястото.
	Не забелязваме как вие, среброкосите,
	все старите ни дрехи доизносвате,
	как на бюфета — между чашите и каните —
	редичката с лекарства дълга станала.
	Говорите си тихо вечер в кухните
	за страшните невероятни слухове,
	че в старческия дом преди година
	баща си пратили са трима живи сина.
	И после се усмихвате щастливи:
	— Но нашите деца са обичливи…
	Покрива ви нощта тъй — рамо в рамо.
	Кога ще го докажем, тате, мамо?
P$
