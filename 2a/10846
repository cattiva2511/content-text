P>
	Цената на нефта отново подскокна
	над своята летва — тъй, както преди
	и Стефка летеше рекордно високо.
	А ние изпъчвахме гордо гърди.

	За нефта защо да се радваме? Тръпка
	на страх преминава, избива ни пот,
	защото това ще е следваща стъпка
	към още по-беден и труден живот.

	Оказа се: нефтът е вторият господ —
	съдбата световна в ръцете си взе.
	Не е на небето, а в земята пропаст,
	потропвам по нейния покрив с нозе.

	Живея притиснат в жестоката преса
	на двама всевишни — над мен и под мен.
	И процепът става по-тесен и тесен —
	дори за човека от кал сътворен.
P$
