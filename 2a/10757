P>
#	I. Мракът
	Сред гробницата тъмна на скръбта,
	където мен Съдбата заточи ме.
	Където лъч не трепна и Нощта
	е господарката със странно име,

	а аз — художник на насмешлив бог,
	осъден да рискувам върху мрака;
	където сам като готвач жесток
	сърцето си варя, че глад ме чака,

	понякога пристъпва нежна кротка
	виделина — тъй като днес проблясна!
	И докато израсне тя — една! —

	по леката й източна походка
	познавам свойта гостенка прекрасна:
	макар и черна — все пак светлина.

#	II. Ароматът
	Читателю, дали и ти, блажен,
	си вдишвал — лакомник с душа пияна —
	сред църквата зрънцата на тамяна
	или в торбичка мускус вкоравен?

	Магичен чар от глъбината странна
	на миналото рием всеки ден!
	От цветето на спомена пленен,
	любовникът над тялото се скланя.

	… От тежката й гъвкава коса —
	кадилница в алкова — се разся
	див мирис, който чувствата тревожи,

	а дрехите й — кадифе, атлаз, —
	пропити с младия й чар и сласт,
	разпръскваха дъха на скъпи кожи.

#	III. Рамката
	Тъй както рамката една картина —
	макар от славен майстор да е тя! —
	допълва с прелест странна и старинна
	и я отделя от Реалността,

	тъй мебели, бижута и коприна
	се свързват с тази рядка красота:
	непомрачена чистота, невинна —
	и рамка са й всичките неща.

	Понякога си мисли, че мнозина
	към нея гледат влюбено; с очи
	зовящи, а сластна голота, ехидна,

	тя тъне в ласките на муселина.
	Но в жестовете, в позите личи
	маймунката, по детски миловидна.

#	IV. Портретът
	И болести, и смърт — и най-накрая
	ще станат пепел огънят в гръдта
	и погледът пламтящ и чист, и тая,
	засмукала сърцето ми уста,

	целувките — от билка по-упойни,
	възторзите — по-живи от лъчи…
	Какво остава? О, мой дух, мълчи!
	Рисунка с три бои, с черти нестройни,

	самотна като мен в живота свиден,
	която Времето, старик обиден,
	с крило огромно трие всеки час…

	Убиец на Живота и Изкуството,
	не ще погубиш в спомена ми, в чувството
	и Нея — моя слава, моя страст.
P$
