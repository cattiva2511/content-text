P>
	И с много, и с малко можеш да преживееш.
	Но за всичко си плащаш съответния данък.
	Собственик съм на болката. Заради нея
	животът крещи в ухото ми: „Давай! Давай!“
	Тази собственост има и свое предимство —
	болката прави разума по-ясен;
	състраданието превръща в необходимост,
	дребната радост в диамант прекрасен,
	който може да украси дните ти
	и да разпръска наоколо мрака.
	Болката дава стръв на мечтите,
	на любовта — дълбина неочаквана.
	Който болката не е изпитвал —
	просто не знае цената си колко е.
	Затова почвам всяка своя молитва
	с „благодаря ти, болко“.
P$
