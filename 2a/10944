P>
D>
	На Ернест Кристоф
D$
	С осанка горда и надменна — като жива! —
	с воал и ръкавици, прегърнала цветя,
	с екстравагантен вид — кокетка костелива,
	нехаеща пред всички, и днес напомня тя.

	По-тънка талия видял ли си на бала?
	Тя с царствената рокля — преливащ водопад —
	прикрива мършав крак, но ловко е подала
	пантоф с помпон, разцъфнал като разкошен цвят.

	А рюшът, заиграл край ключиците криви,
	тъй както млечен ручей пълзи между скали,
	свенливо погледи, усмивки похотливи
	от прелестите мрачни се мъчи да свали.

	Дълбоките очи са две гнезда на мрака
	и черепът, нагизден от някакъв цветар,
	полека се тресе, забучен на гръбнака.
	О, как небитието ни смайва с трескав чар!

	Мнозина в тоя свят посрещат те с насмешки,
	не виждат те докрая — пияни от плътта —
	безименния шик на костите мъртвешки.
	Но ти, огромен скелет, за мене си мечта!

	Реши ли да смутиш с ужасните гримаси
	житейския ни празник? Или сред тая гмеж
	на пиршеството на Насладата дошла си,
	пришпорвана жестоко от някой стар копнеж?

	Нима с цигулките и пламналите свещи
	мечтаеш да прогониш ехидния кошмар
	в буйни оргии духа да отървеш ти
	от онзи ад, разпалил в сърцето ти пожар?

	Бездънен кладенец на глупостта позната!
	О, тая вечна колба с хилядолетна скръб!
	През разкривената решетка на ребрата
	усойница съзирам — с оголен хищен зъб.

	Боя се — вярвай ми, на вятъра отива
	и твоето кокетство със странния си стил;
	за смъртните сърца ли са шеги такива?
	Единствено храбрецът от ужаса би пил!

	Очите бездни са, със страшни мисли пълни;
	усмивката ти вечна от тридесет и два
	блестящи зъба към танцьора хвърля мълнии —
	готов да заповръща, с размътена глава.

	Но кой не е летял със скелет — в танца слети,
	и кой не се е хранил от гробищата, кой?
	Какво са дрехи и парфюми, тоалети?
	Гнусливият си мисли, че най-красив е той

	Ти, баядерко, ти, развратнице безноса,
	на тия запъхтени танцьори, на гмежта
	кажи: „И червила, и пудри за какво са,
	о, скелети под маска? Как чувствате смъртта,

	о, антиноевци презрели, беловласи
	ловласовци и денди с увяхнали страни,
	вас танцът на Смъртта ви люшка във властта си
	и ви влече към нови, неведоми страни!

	Стада от смъртни в бяг се носят, гмеж безрода —
	от ледената Сена до пламналия Ганг! —
	не виждат ангела, през страшна дупка в свода
	като мускет тръбата насочил в тая сган.

	Под слънцето навред, където те намира,
	Човечество нещастно, приветства те Смъртта
	и често, като теб ухаеща на миро,
	насмешката си с твойто безумство смесва тя!“
P$
