P>
	Черни сред снега на тротоара
	в ниското прозорче, цяло в пара,
		с поглед засиял,

	пет дечица на колене
	гледат как хлебарят със сумтене
		прави хляба бял.

	Гледат жадно мазната тепсия,
	как ръката пухкава гласи я
	в дупката с жарта.

	Слушат хляба мек с коричка тънка,
	а хлебарят тромав нежно мрънка
		с лъснала уста.

	Сгушени, снегът студен ги ръси,
	но разнежва ги пещта с дъха си —
		топла като гръд,

	ето и готовите франзели —
	като козунак побронзовели —
		сладостно димят.

	Пее хлябът, струпан до тавана,
	и щурче плача си тих подхвана
		в сънен полумрак;

	тая топлина им вдъхва сили —
	в жалките си дрипи са се свили
		и се радват пак,

	целите са в сребърни звездички,
	а в мечтите си съзират всички
		толкова неща

	и с муцунки в черната решетка
	те скимтят и всеки поглед светка,
		зъзнат, но в нощта

	думите валят като молитва
	и към светли небеса тя литва,
		а пък те стоят,

	не усещат те, че на снега са
	и че вятър дрипите им къса
		и боде студът.

@@	20 септември 1870
P$
