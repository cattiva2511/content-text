P>
D>
	На Злати Златев
D$

	Сега е август. Малко преди залез,
	когато мракът притаен е алчно
	да глътне хоризонта — толкоз ален,
	че ми прилича на домат. Като при Далчев.

	Седим с приятел мой, присвили вежди,
	и си говорим мъдро за таланта.
	Той е художник, драска си небрежно
	върху салфетката от ресторанта.

	Гвардейци сякаш са — с калпаци бели —
	препълнените с жълта бира чаши,
	застанали на пост пред мавзолея
	на мъртвата от вчера младост наша.

	И въздухът затуй е носталгичен —
	причина да въздишаме, когато
	се мярва пазвата на някакво момиче
	и в нея зърваме вдлъбнатината.

	Приятелю, усещам, че се блазниш
	да нарисуваш бронзовата шия…
	Каквото да направим, е напразно.
	Освен горчивите си чаши да изпием.
P$
