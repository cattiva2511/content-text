P>
	Остригани до голо са главите.
	Но как душите пак да станат чисти?
	Като близнаци си приличат тез, които
	наричаме със страх рецидивисти.
	Седят отсреща. С поглед равнодушен
	към сцената затворническа гледат.
	Разбираш ги: дошло им е до гуша
	от разни поучителни беседи.
	Нима със стиховете ще пропукаш
	леда в сърцата, вече загрубели?
	Та те не биха стигнали дотука,
	ако в живота повече са чели.
	Но рецитираш. С думите тогава,
	тук влязла също, майка ги поглежда.
	И изведнъж през залата минава
	една вълна — невидима и нежна.
	И някой се провиква отдалече:
	„Поете, прочети едно любовно!“
	И вие всъщност свързани сте вече
	със нещо и голямо, и съдбовно.
	Един е замечтан с усмивка лека,
	на другия сълза блести в окото.
	Все някъде дълбоко у човека
	блещука светлинката на доброто…
	Преди да щракне тежката ключалка,
	ти махнаха осъдените хора.
	И колко силен бе! Нали за малко
	ти разруши стените на затвора.
P$
