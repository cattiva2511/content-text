P>
	Виното превръща бързо кръчми и бордеи стари
	в зали, пълни с чудеса,
	и изплуват колонади като странни дървеса
	от златистовинените пари:
	слънце, паднало ранено сред мъгливи небеса.

	Опиумът изпарява граници, ломи прегради,
	всичко, дето ни души;
	и насладите изостря, и живота ни руши —
	с черните и горестни наслади
	той препълнил е съсъда на най-крехките души.

	Но какво ли по-отровно е от влагата в очите,
	от очите с чар зелен:
	езера, в които моят дух трепери ужасен.
	На тълпи събират се мечтите
	и от бездните горчиви пият в своя тежък плен.

	Но какво е по-отровно от убийственото чудо —
	твойта хапеща уста;
	слюнка, хвърлила духа ми сред забравата в страстта,
	ме замайва и завъртва лудо,
	и ме тласка неусетно към реката на Смъртта.
P$
