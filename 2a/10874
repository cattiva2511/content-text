P>
D>
	На Найден
D$

	Излиза то, опъва своя ремък.
	След него — ти, прегърбен, суховат.
	И двамата сте доста скучна тема
	за преживелия и две, и двеста град.
	На мене сте ми все пак интересни,
	защото си самотник ти. А виж —
	със кучето е някак много лесно
	да поговориш и да помълчиш.
	Така взаимно давате си обич
	и просветляват двете ви души,
	че иначе животът като в обръч
	ще ви пристегне, ще ви задуши.
	Нахраниш го. Водища му налееш.
	Поляга то пред синия екран.
	Като дете е, щом се разболее —
	по козината му го милваш с длан.
	Пред портите небесни ще залае,
	щом разбере, че ти си вече там.
	И ако кучета допускат в Рая —
	другар ще имаш, няма да си сам.
P$
