P>
	Мъжът на петдесет без страх разбира,
	че повечето път е извървян,
	че вече е в последната квартира
	на този свой живот; не е пиян
	от виното на млади обещания,
	а трезвен и понякога суров —
	не бърка мимолетните желания
	с едничката, съдбовната любов.

	Мъжът на петдесет по-нараним е,
	обидата преглъща трудно той.
	И не прежалва лесно чест и име,
	не прави често в пътя си завой;
	недоверчив е към прибързаната слава,
	страни от амбициозния глупак…
	Той няма време вече да прощава,
	да се разделя и да почва пак.

	Мъжът на петдесет е стара служба:
	изял си е войнишката чорба
	и вече опит чужд не му е нужен
	да разбере, че всичко е борба,
	че хляб и свобода, и идеали
	не се постигат с кротост и покой.
	Мъжът на петдесет не чака жалост,
	а безпощадност от живота свой.
P$
