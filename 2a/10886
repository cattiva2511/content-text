P>
	Тази вдовица ще има нелеката мисия
	да съхрани за потомците точно какво е било:
	очилата, машината пишеща, папката с мислите
	на голямото негово леко плешиво чело.
	Тя ще трябва децата им палави тъй да отгледа,
	че да вдъхне потомствена гордост за баща им у тях;
	всяка негова книга — една поетична победа —
	да забърсва грижливо, додето е жива, от прах;
	да сбере най-доброто посмъртно за томче „Избрано“ —
	обективно, дори посветеното на други жени.
	И накрая: да крие от чуждите погледи раните,
	които покойният — венцехвален класик — й причини
	с изневери, пиянства, лъжи, тиражирани масово
	като нежни признания с най-вдъхновени слова…

	Да се чуди човек: защо не наричат „класика“
	точно този живот, който тя преживя.
P$
