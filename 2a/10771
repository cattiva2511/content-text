P>
	Любимата е гола, но тя — за мойта сласт! —
	докрая звънките си накити не снема
	и те й дават блясък и чувството за власт,
	с които славят се робините в харема.

	Щом в танца звън надменен разсипе тя край мен,
	светът от камъни искрящи и позлата
	замайва ме и падам в любимия си плен:
	нещата, смесващи звъна със светлината.

	Излегне се и в ново очакване замре,
	и най-блажено се усмихва от дивана
	на мойто силно чувство, по-бурно от море,
	връхлитащо я пак — скала, обляна в пяна.

	Тигрица укротена, пронизва ме с очи
	и с вял, унесен вид в различни пози стене,
	и толкова невинност сред похотта личи,
	че нов невиждан чар е всеки миг за мене.

	И хълбоците, двете ръце и колена —
	с бял лебедов воал и от елей по-гладки —
	изпълват моя поглед с пречиста светлина;
	гръдта й, сочните гърди — два грозда сладки,

	два Ангела на злото с усмивка на уста —
	напират да смутят покоя на душата
	и от върха кристален да я свалят в прахта,
	дордето тя кротко мечтае в самотата.

	Бедра на Антиопа с гърди на момък блед
	пред мене свързват се в една рисунка рязка,
	за да изпъкне тазът, примамливо въззет;
	лицето с див загар мълчи — надменна маска.

	И както жар догаря и тлее в своя кът,
	умира слабата, безсилно стара ламба
	и щом изпусне жарка въздишка — всеки път! —
	налива с топла кръв плътта й с цвят на амбра.
P$
