P>
	Дърветата са днес социално слаби,
	спестяванията им есента стопи.
	А зимата съвсем пък ги ограби.
	Оклюмаха брези, лески, липи.
	Оклюмахме и ние. Обеднели.
	Загубихме достойнство и чест
	и гледаме на всичко онемели.
	Не ни достигат думи за протест.
	Това ли е мечтаната отдавна
	хармония между природа и човек?
	Така ли свършват битките — безславно?
	Нали сме в нов цивилизован век?…
	Вървя сега под бедните дървета
	със девалвирали листа тук-там
	и стискам в джоба си последна монета,
	и сам пред себе си изпитвам срам.
	Изпитвам срам пред вас, поети стари,
	които писахте: „Да бъде ден?“
	Но се загуби светлата ви вяра
	с наследници — такива като мен!
P$
