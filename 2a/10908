P>
	Открадна гладното момче едно геврече
	и хукна с него като с поясче спасително.
	Но отподире втурнаха се в разбушуваната вечер
	пенсионери възмутени, будни граждани и продавачи сити.
	Подгониха го и децата в здрав морал възпитани
	(с осигурено ядене пет пъти дневно, както е по образеца);
	подгониха го бодигардове, без много питане —
	с юмруци по-големи от главата на крадеца;
	полицията известена (но това не е съществено)
	го погна с всички средства на модерното преследване.

	Въобще — бе възмутена цялата общественост,
	всеобща нетърпимост към престъпника — така е редно!
	…А той — застигнат, бит и кървав карамфил от ноздрата пораснал,
	лежи уплашен и забравил гладната си тръпка.
	С подметка някой от тълпата бясно
	гевречето му изтървано дълго тъпка, тъпка, тъпка…
P$
