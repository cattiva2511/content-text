P>
	Замаян съм от алкохола нежен
	на липовия юнски аромат.
	Но някой пак мърмори неизбежно:
	„Нима и ти се мислиш още млад!“ —
	съзрял, че в моя поглед е пробуден
	инстинктът за любов и за живот
	и съм готов на юношеска лудост,
	и непривичен за годините си ход.
	Добре че прецъфтяват дървесата,
	защото иначе внезапно току-виж —
	загубя по прищявка на съдбата
	градения старателно имидж.
	Да, отрезвителната есен приближава.
	И в слепоочието болката расте.
	От стръкчетата липов цвят остава
	сладникав дъх на алкохол менте.
P$
