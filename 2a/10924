P>
	Като в своето тяло се вслушвам и в тялото на обществото,
	всяка негова болка предчувствия в мене поражда.
	Диша тежко и хрипкаво то, кашля лошо, защото
	боледува с години, но го считаме все маловажно.

	Недояло, изнервено, чука с юмрук по вратите,
	но крещим му отвътре веднага оттам да се маха.
	Тъй жестоко го впрягахме вчера, днес, в скривалища скрити,
	сякаш пъдим далече от себе си някакъв смахнат.

	Аритмично сърцето му бие и не ще ми е леко,
	щом на пейка присяда отвън с валидол под езика.
	Ако знаех спасителен номер, на нужния лекар
	от кабината улична бих позвънил, бих го повикал.

	Не със сметчици тънки какво ще получа и колко —
	зарад мама и татко, които умряха пред очите на Бога.
	И дано да не бъдеш фатална и този път, болко,
	че ще стана три пъти сирак. А това ми е много.
P$
