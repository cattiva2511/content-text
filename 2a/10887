P>
	Пазар е градът. И скъп, и навъсен.
	Купуваш, продаваш — додето умреш.
	Тя друго си няма освен хубостта си —
	клиентите плащат за нея добре.

	И тя я продава на масата вечер
	в едно кафене (днеска има ги бол).
	Клиентите идват различно облечени,
	поръчват еднакво — менте алкохол.

	Не питат за име, къде е родена
	и колко й трае работния ден.
	Предлагат й сделка съвсем откровена,
	финалът е винаги предизвестен.

	Тя вече без тръпка го прави до края.
	Дежурна прегръдка. Случаен партньор.
	Разваля банкнотата, дава си пая
	на притаения вън сутеньор.

	И няма ни радост, ни мъка дълбока.
	И късно е, късно за рязък завой.
	Пазар е градът. Тя самата е стока.
	А срокът на годност — изтича и той.
P$
