P>
	Какво е сторил бог за своите Серафими,
	заливани с потоци от клетви, ругатни?
	Преял, препил тиранин — той спи по цели дни
	сред наште стонове и хули нетърпими.

	Плачът на мъченици, на жертви — вой след вой! —
	опива го като симфония могъща;
	макар в насладите кръвта ни да поглъща,
	все още небесата не е наситил той.

	— Спомни си, о, Христе, Градината с маслини! Ти
	молеше се, паднал в прахта — за сетен път, —
	но Онзи всеки гвоздей, забиван в жива плът,
	очакваше засмян сред небесата сини.

	Като видя да храчат по твоя образ свят слуги и
	стражници, от долна страст обзети,
	и остри шипове по черепа усети,
	там, дето беше вместил несвършващия Свят;

	когато тялото — грамада окачена —
	до скъсване изпъна ръцете и кръвта
	по челото ти бръчки солени очерта,
	и ти за присмеха превърна се в мишена,

	как фарисеите от храма си господен,
	размахал смело бича, прогони ти без жал?
	Кажи, преди в ребрата върха да бе опрял,
	от Угризение не беше ли прободен?

	— О, този свят, Мечтите сразил с Реалността!
	Щастлив си тръгвам от земята още грешна,
	как тук да вдигна меч и меча да посрещна?
	И Петър се отрече — и с право! — от Христа…
P$
