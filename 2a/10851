P>
	В бедност родил съм се. Много отдавна.
	И тъй ще живея до моя конец.
	Причината? В нашата джунгла държавна
	не станах убиец, не станах крадец.
	Да бях някой килър, щом спусъка дръпна,
	то в джоба ми тлъста пачка пари
	би карала сладко душата да тръпне,
	че всичко ще купя. И Господ дори.
	С „Кради!“ ако почваше моето кредо,
	бих банка отворил, бих имал завод.
	На мутрите кредити давал бих щедро,
	а щях да изцеждам от бедните пот…
	Но друг съм. Онези, които ме тъпчат,
	презират таланта и будния ум;
	съветват ме: Скланяй пред силните гръб, че
	без време ще легнеш с дървен костюм!
	Ще легна ли? Трия челото си потно,
	поглеждам ги в упор и казвам с очи:
	Човек се родих, не впрегатно животно,
	което опъва хомот и мълчи.
	И мога да тръгна с рогата насреща,
	прелее ли чашата с мъка и гняв.
	Защото, когато загубиш надежда,
	дори в безразсъдството свое си прав!
P$
