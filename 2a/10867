P>
	Цял бележник с телефони. На кого да се обадиш?
	Кой ще иска да се срещне с възрастната ти брада?
	Но си казваш: я стегни се и сложи усмивка млада,
	и прогонвай песимизма, който пак те завладя!

	Ти си пак момчето дръзко, само че си побеляло,
	още имаш друм пред себе си с много крачки занапред.
	Ако фронта предадеш малко, после пък изцяло,
	повече не ми се фукай, че си бил роден поет.

	Че роденият поет чак до края си остава
	все един и същ и носи гордо вдигната глава;
	и не се оплаква той от равнодушната държава,
	а държавата променя с огнените си слова.

	Скъпо ще ти струва всичко — БТК ще ти изпрати
	сметка, със която може да ти завърти ума.
	Но слушалката вдигни, обади се на приятел
	и на някогашно гадже, и на Господ у дома —

	във разкошните покои на Всевишния там, горе
	от следобедната дрямка да го стресне звън нелеп.
	Старчето да се ядоса: „Моля, със кого говоря?
	Още нямам нужда тука от хлапаци като теб?“
P$
