P>
	Когато в ален вихър челото му гори,
	видения се сипят като снежинки гъсти
	и сядат край детето красивите сестри
	със сребърните нокти и тънки, бледи пръсти.

	Прозореца разтварят — сред прости чудеса
	във топла вечер къпе цветята синеоки —
	и в тежките му къдри, обсипани с роса,
	разхождат дълго пръсти изящни и жестоки.

	Дъхът им плахо пее над сънното момче —
	от летен мед по-сладък, по-свеж и от росата;
	преглъщат с трепет слюнка, преди да потече,
	а може би — целувка, умряла в самотата.

	Ресниците им черни се бият в транс жесток
	сред тишина уханна; и в тая здрачна скука
	под царствените нокти като искра от ток
	издъхващата въшка успява да изпука.

	В детето като вино прелива леността,
	хармоника бълнува — навън отдавна здрач е —
	и чувства то как в сладост на сухата уста
	ту бликва, ту замира копнежът му да плаче.
P$
