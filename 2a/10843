P>
	Държавата ни първа абдикира,
	от своя дълг избяга на галоп.
	Ако не хванеш сламката — умираш,
	потъваш с камък в тъмния въртоп.
	Все пак сме възрастни. И някой може
	да стигне до брега и този път.
	Но как сирачетата, мили Боже,
	от тъмния въртоп ще се спасят?
	Гладът е цар в парцаленото царство,
	а пулсът на надеждата е слаб.
	Все не достигат скъпите лекарства,
	обядът е филия черен хляб.
	Да си припишат майчини заслуги —
	по празниците като на парад
	минават депутатските съпруги,
	даряват им парченца шоколад.
	Деца сиротни. А балон политнал
	е щастието, скъсало конец…
	И те се виждат — весели и сити —
	във ранчото на някой чужденец.
	Дано ги купи той, дано заминат
	далеч от глад, невежество и страх…
	Там ще забравят своята родина,
	която си е мащеха за тях.
P$
