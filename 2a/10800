P>
	Под слънце, на брега, ти спиш като след битка;
	то златните ти къдри суши с гореща длан,
	от бузите ти пие прохладен чист тамян
	и смесва сълзите с любовната напитка.

	И тъжна шепнеш сред целувки, о, безумия,
	под пламъците бели в затишието: Ах,
	не ще сме никога една самотна мумия
	сред древните пустини с щастливи палми в тях.

	Като река прохладна косата ти тече —
	душата нека скочи без страх, и нищо че
	Небитието е това — за теб загадка!

	От клепките ти грима солен ще гълтам аз,
	да стане моето сърце — след тази схватка! —
	безчувствено, подобно лазур и твърд елмаз.
P$
