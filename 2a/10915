P>
	На съседите в двора едно кученце вие.
	Цяла нощ. Като мен. С тази разлика малка,
	че песипнах отдавна, защо да го крия —
	след проведена с масови песни закалка.

	А кутрето, горкото, плаче тъй нажалено —
	вика майка си или го е страх от тъмата.
	Може би и на него му е също студено
	или майка му също е зарита в земята.

	Може би го е сритал стопанинът подло
	и болезнено свило е своята лапа.
	Може би някой силен, от вълча порода,
	и на него е залъка също излапал.

	Оправдано е то, малък още е стажът
	на кутрето самотно под луната висока:
	чака ласкава дума все пак да му кажат,
	да му хвърлят отново състрадателно кокал.

	Малко псе, участта си по-скоро разбирай —
	като мен ще пресипнеш жестоко накрая.
	Хайде късай, додето е време, синджира —
	още силен, тревожен и млад ти е лаят!
P$
