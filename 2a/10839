P>
	Семафор червен ни показва Европа, но лъже любезно,
	че много ни иска. А то е от нямане как.
	И някой ден виж: в еврогарата вземе, че влезе
	така старомодният, с парно налягане, български влак.
	С прозорци — потънали целите в пласт мръсотия,
	такъв — поочукан, с пердета раздрани, с комин
	от тия, които и в Африка няма, от тия —
	България дето опушват поне наполовин;
	с кондуктор подкупен и пътници бедни и гладни,
	които са тръгнали с дръзки мечти на гурбет;
	с един машинист, занаята изучил по пладне,
	а вече подкарал след пладнето влака напред.
	Напред — към Европа или към съдба неизвестна
	за хората в тесни купета, от нужда натъпкани в тях.
	И песни от Добруджа сплитат се с ромските песни,
	проплаква тракийски кавал и побиват те тръпки на страх…
	Семафорът, казват, че щял да изгрее в зелено
	и влакът ни български щял да потегли натам.
	И аз съм му пътник. И всяка вина споделена
	от мене е също, за всичко и мен ме е срам.
	Не съм терорист, за да дръпна внезапна спирачка
	и да заложа на релсите взрив, ей така — без адрес.
	Аз мога единствено с горки сълзи да заплача —
	стар български навик от тъмното робство до днес.
P$
