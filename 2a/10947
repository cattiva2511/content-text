P>
#	I

	Племе на Авел, яж и препивай!
	Господ те гледа с любящи очи.

	Племе на Каин, в дрипи се свивай
	и до смъртта си в калта се влачи.

	Племе на Авел, на Серафима
	с жертвен тамян гъделичкаш носа.

	Племе на Каин — непримиримо, —
	твоите мъки безкрайни не са!

	Племе на Авел, с пълни хамбари,
	с пълни обори живей в благодат;

	племе на Каин, псета ли стари
	жално в стомасите вият от глад?

	Племе на Авел, вечно преяли,
	дремете кротко в семеен уют;

	племе на Каин, като чакали
	в дупките тракате зъби от студ!

	Племе на Авел — всичко да ражда!
	Твоето злато плоди и деца.

	Племе на Каин, все тая жажда,
	стига — не гаснат ли ваште сърца?

	Племе на Авел, ще опасете
	шумата и по дървото накрай!

	Племе на Каин, с кръв по нозете,
	с гладната челяд се скитай и трай!

#	II

	Племе на Авел, вашите мърши
	топлата пръст ще торят — запомни!

	Племе на Каин, кой ще довърши
	твоята работа в идните дни?

	Племе на Авел! Срам, о, проклето —
	стигат и сопи за твоите стрели.

	Племе на Каин, скачай в небето
	и на земята бога хвърли!
P$
