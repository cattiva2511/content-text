P>
	Сред здрача — в топла есен — присвил очи блажено,
	от твойта гръд гореща аз пия с часове
	и стелят се пред мене щастливи брегове,
	удавени сред блясък от слънце разкалено.

	Това е чуден остров на нега и на леност
	с дървета причудливи и сочни плодове;
	мъжете там са дребни, но с яки гърбове,
	жените смайват с поглед — открит до откровеност.

	С дъха си ти ме водиш към тоя дивен кът
	и виждам пристан, в който платна и мачти спят,
	все още уморени от урагана бесен,

	а мирисът упойващ на сочен тамаринд
	издува мойте ноздри, потрепва в здрача син
	и смесва се в гръдта ми с моряшка тъжна песен.
P$
