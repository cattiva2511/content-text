P>
	Извън класирането съм. Останах единайсти.
	Не казвам: подредиха свои хора,
	платили са на журито и май че
	долавям в него корист и умора.
	Не казвам: фаворитът е любовник
	на шефската съпруга от година,
	не се опитвам даже да припомня
	кой на кого е в журито роднина.
	Защо е нужно? Свърши тази битка.
	И в нея случи се отново същото:
	извън десетката да ме изритат,
	да ме натирят да си ида вкъщи.
	Но още докато вървя нататък —
	прогонвам отчаянието бърже,
	защото аз си шетам на ината
	защото ако се предам — ще свърша.
	Пак ще участвам! Чак до края на живота
	да съм извън топлистата проклета,
	аз имам роля — този, на когото
	крепят се десетте на раменете.
P$
