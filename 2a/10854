P>
	В нашия български дом страшна бомба ли падна?
	Лягат съпрузите вечер в различни легла —
	зла немотия разделя ги, гледат се ядно,
	сякаш забиват в челата си остри шила.
	Все по-самотни, децата говорят с компютрите —
	те са им първи приятели в таз мразовита среда.
	Вънка са чалгата, дрогата, вънка са мутрите
	и са загробени мислите за братство и свобода.
	Някой ни тика в ушите памук, за да сме глухи.
	Друг пък залага пред входа устройство със взрив.
	Нашият български дом се разпада на тухли,
	лудият само — избягал от психото — днес е щастлив.
	Няма кого да помолят и старците, виждам ги, плачат
	и без лекарства очакват обречено сетния час.
	Дайте ми светли бои, че наистина мрачно е,
	лесно се губят във тъмното разум и свяст!
	Дайте ми светли бои — да нарисувам сред зимата
	нашия български дом над дълбокия ров!
	Искам отново в дома ни надежда да има,
	маса за всички, топло легло за любов.
P$
