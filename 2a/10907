P>
	Престъпно, смутно време. За какво са знак
	очите яростни и смръщените вежди?
	Орачи с дървени рала орат сред трън и буренак.
	И сушата мори последните надежди.

	Безвластие. Без страх от божи и от земен съд
	разбойници и царски стражи си поделят плячката.
	Вместо молитви в черквите проклятия кънтят.
	Книжовници за милостиня плачат.

	Господстващите феодали нямат свян —
	потънали в разкош, поквара и безумие.
	Народът на наплашени стада е разпилян.
	Предадени са българските думи.

	Скрипти обратно историческото колело
	и с векове се връща пак нещастната България.
	И толкова гнетящо е, отчайващо и зло,
	че само поробителят се чака във сценария!
P$
