P>
	Далеч от нас децата ни растат.
	И в събота един и същи път
	пътуваме до село с автобуса —
	седалката разсърдена ни друса.
	Все чакаме квартира по-голяма,
	а в старата — достатъчна за двама —
	спестяваме едната си заплата
	и мислим си: това е за децата.
	А те не тичат в събота срещу ни,
	забравили са ласкавите думи,
	не търсят в чантите какво им носим,
	не ни отрупват с хиляди въпроси,
	зад бабините си поли се крият
	и сякаш питат ни: „Кои сте вие?“
	Далеч от нас децата ни растат.
	Страхувам се, след време някой път,
	когато нямаме с квартирата тревоги,
	когато и спестеното е много,
	„Кои сте вие?“ — ще ни стреснат с глас
	децата, уж създадени от нас.
P$
