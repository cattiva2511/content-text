P>
	Пресъхнал въздух и прашасали витрини.
	Чевръсти длани, уморени рамене.
	И вече няма никой да отмине,
	а ще се спре за мъничко поне
	и ще загледа през измитата прозрачност
	витрините на магазина скъп.
	Какво ще купите самите вий, миячи?
	Май само болката в отрудения гръб,
	май само ироничната насмешка
	на хорската преливаща река…
	Да можехте от съвестта човешка
	чернилката да триете така —
	би плащал всеки да изглежда честен,
	доброто в него да си проличи,
	да спи спокойно, да му вярват лесно,
	да го следи светът с добри очи…
	Топите четките във кофите си бързо.
	Неблагодарен изнурителен сезон!
	Не знам защо: в пресъхналия въздух
	край мен нахлува неочаквано озон.
P$
