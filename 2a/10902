P>
	Този живот, за който говоря, не е моят живот.
	Друг е човекът, изпълнил в него главната роля —
	виждам лижето му бледо във всеки един епизод,
	той е измислен от някого с психика болна.

	Той се усмихва, когато друг стене до плач
	свива юмруци, когато потребна е ласка.
	Може възторжено да аплодира палач,
	който в съня му от дълги години го стряска.

	Често се кланя пред Бог със фалшиви очи
	майка си родна забравя — заради клетви абстрактни.
	Стихове пише, в които лъжата звучи,
	и унизително за подаяние блъска се с лакти.

	Той преживява едва, почти като скот,
	но че щастливец е — тъй е научен да срича…
	Този живот, за който говоря, не е моят живот,
	но поразително в нещо на моя прилича.
P$
