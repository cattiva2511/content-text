P>
	С малинови уста жената сластно шава
	и гърчи се — като змия върху жарава;
	в коравия корсет напъхала гърди,
	пак думи, дъхащи на мускус, тя цеди:
	„Със сочни устни съм и зная как в леглото
	да смазвам старите представи за доброто.
	Аз сълзите суша на свойта стара гръд
	и старци с детски смях край мене се въртят.
	Щом гола зърнат ме, объркват те, горките,
	луната, слънцето, небето и звездите.
	Мъдрецо, моята наука е сластта,
	щом впия в някой мъж и пръсти, и уста
	или му дам в гръдта ми зъби да забива,
	ту плахо крехка, ту брутално похотлива,
	тюфлекът виждал е, измачкан и смутен,
	безволни ангели да падат зарад мен!“

	Щом тя от костите на клетото ми тяло
	изсмуче мозъка и се обърне вяло
	да я целуна пак с любов — о, боже мой,
	съзирам топъл мях, леплив, препълнен с гной.
	И в миг притварям взор, облян от пот студена,
	а щом отворя го под лампата червена,
	наместо мощния бездушен манекен,
	допреди миг с кръвта ми сякаш напоен,
	съзирам скелет аз и тъй се е разклатил,
	че стряска ме звукът на ветропоказател
	или на фирмата, която с остър звън
	по цяла нощ дрънчи през зимата навън.
P$
