P>
D>
	На Виктор Юго
D$
#	I

	Сред гънките потайни на столиците мрачни
	(където те прехласва и ужасът дори!)
	аз, роб на страст фатална, вървя след тях — невзрачни,
	разбити от живота, прекрасни и добри;

	чудовища, тресящи бради, а преди време —
	Лаиси, Епонини! — чаровни са били;
	обичайте ги — грозни! Душа човешка дреме
	под техните студени жакети и поли.

	Зъл вятър ги връхлита, тълпата ги изтиква,
	изтръпват — омнибус ли пак с грохот прелетя?
	До хълбока си стискат, крепят като реликва
	торбичка мазна, цяла извезана с цветя;

	подтичват: жалки кукли в пътуваща пиеса,
	влекат се както звярът, ранен в гръдта, пълзи,
	не искат, а танцуват — камбанки тъжни те са
	и Демонът ги дърпа без милост. И в сълзи

	очите — като свредел пронизващи сърцето,
	тъй в ямите водата през лунна нощ лъщи,
	очи на възхитено момиченце, което
	кьм лъскави дрънкулки глава със смях върти.

	Навярно сте видели — ковчезите им леки
	Запомнят много често ковчега на дете.
	Смъртта! Ах, тя е веща и справедлива с всеки —
	какъв примамлив символ, че са невинни те.

	И зърна ли ги — сенки, запъплили без сили
	сред градския мравуняк, тревожно закипял, —
	аз виждам как печални очи са устремили
	към свойта нова люлка, по-крехки от кристал.

	И мисля, и пресмятам — това при мен черта е! —
	щом толкова различни са техните тегла,
	работникът веднъж ли ще мери и чертае,
	за да екове кутии за жалките тела?

	Очите — тигли, дето метал изстинал святка,
	не — кладенци със сълзи като отровен сок;
	как мамят, как привличат, по-властни от загадка,
	измъчените жертви на жребия жесток!

#	II

	Весталка от Фраскати сред страсти главоломни,
	уви — ти, бивша жрица при Талия! Дали
	освен суфльора мъртъв друг твойто име помни;
	затрупвани с овации, с цветя от Тиволи —

	опивате ме всички! Но знам сред нищетата
	и други — от скръбта си изцеждат сладък мед
	и молят се на свойта Привързаност крилата:
	„О, хипогриф безстрашен, да литнем пак напред!“

	Една — без дом, родина, сама под небосклона,
	а друга — състарена от мъжката ръка,
	и трета — над сина си пронизана Мадона…
	От мътните им сълзи потекла би река.

#	III

	О, колко пъти тръгвах след тия сенки странни!
	Една съвсем наскоро — когато се здрачи
	и слънцето лежеше в кръвта от своите рани —
	на пейката приседна със сведени очи,

	заслуша се в концерта, залял с кънтеж простора;
	с блестящи инструменти войниците ни пак —
	и в тая златна вечер, слетяла за отмора —
	окриляха сърцето на сетния бедняк…

	И пиеше тя жадна от марша войнствен сила,
	изправена и горда сред своята печал,
	като орлица стара, око с клепач прикрила.
	И мраморното чело бе лавър увенчал!

#	IV

	Все тъй вървите вие — без стон, с последни сили!
	през хаоса бездънен на тези градове;
	сърца кървящи, майки, развратници, сибили,
	кой днес за вас говори, кой вече ви зове?

	Че сте били прекрасни, че имали сте слава —
	не би повярвал никой! Грубиянин с нос червен
	с най-непристойни думи пред всички ви задява;
	след вас подсвирква вечно безгрижен зъл гамен.

	Срамувате се сякаш от свойта възраст — цели
	неясен страх, ситните край мръсните стени;
	отломки от живота, за вечността узрели,
	съдби ужасни — всеки сега от вас страни.

	Но аз — аз дълго скитам в кварталите метежни
	и плахите ви стъпки следя с тревога аз,
	като че ли на всички съм ви баща. О, нежни!
	Наслади тайни пия сред този мой екстаз;

	аз виждам: ваште страсти разцъфват пак пред мене
	и — светли или мрачни — възкръсват много дни;
	пороците изпълват сърцето ми с трептене
	и всяка добродетел в душата ми кълни!

	Руини! Мили сенки! Духът ми пак зове ви!
	Аз вечер ви изпращам с един поклон дълбок.
	Къде ли ще сте утре, о, престарели Еви,
	които с тежък нокът ви е белязал бог!
P$
