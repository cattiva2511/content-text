P>
	Да бяха те островитянки екзотични,
	загърнати с листа или оскъден плат —
	не биха тъй стояли непривично
	в пейзажа на съвременния град.
	Говорят те на нашия език,
	разбираме ги зад стените манастирски,
	но тук ни сепват, спираме за миг:
	какво ли всъщност от живота искат?
	Защо избират този път, родени
	тъй, както всички нас — във цветен ден,
	а цял живот от радост са лишени
	да имат плът и делник споделен
	с любим човек, с детенце, за което
	да мислят с нежна майчина любов…
	Отправили са поглед към небето
	и пращат примирен молитвен зов.
	А може би са прави. Да си верен
	на Бог или идея, да си друг
	е по-достойно — в тази дреха черна —
	сред евтината шарения тук.
P$
