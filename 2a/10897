P>
	Парите мразя аз и ги презирам.
	Но хлябът ми е нужен всеки ден.
	Да казвам всичко мога, да позирам
	и все пак — три гърла очакват мен.
	И само хляб ли? И не е ли право —
	за всяко нещо трябва да платиш.
	Духът ти може да се извисява,
	но колко само с дух ще издържиш?
	Разбирам този, който ще открадне,
	щом седмица той вече не е ял.
	И виждам пак Разколников със брадва
	над старата лихварка — побледнял…
	Да се опазя от съдба такава,
	която може да ме изгори,
	аз днеска ще работя за пари,
	а утре може би — за слава!
P$
