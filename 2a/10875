P>
	Кашони. Суматоха. Безпорядък.
	Животът тук бе сякаш мигновен.
	С любов и стихове — донякъде бе сладък,
	с кавги и спорове — горчив до този ден.

	Строшен сервиз и разпилени книги.
	Мечти строшени. Мозък изтерзан.
	Носачите отвънка викат: „Вдигай!“
	Товарят стария протрит диван,

	на който дъщеря си аз заченах
	с такава обич… Но не знаят те.
	Ругаят времето, че е студено,
	а вятърът като с метла мете.

	В опразнените стаи тъжно бродя —
	нали години тука преживях.
	И виждам стъпките си собствени по пода,
	покрил се вече с тънка мрежа прах.

	Тъй ще останат ли следите ми не зная
	по някой земен под да си личат —
	в квартирата небесна най-накрая,
	щом се преместя за последен път.
P$
