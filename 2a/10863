P>
	Салонът полупразен. Не пристигна
	маститият критик, за да представи
	посмъртно отпечатаната книга.
	Защо да дойде? Мъртвият не може
	от гроба си сега да се изправи
	и на критика служба да предложи.
	Така че само тъжната вдовица
	ще каже няколко начални думи…
	Отзад, изглежда, си разказват вицове
	и става някак неудобно шумно
	пред блясъка внезапен на сълзата.
	Дошли са все пак пишещи събратя
	на мъртвия поет. Те се изреждат
	да го възхваляват, ако не за друго —
	да вдъхнат поне мъничко надежда
	в душата на нещастната съпруга.
	И толкоз… Купчината книги е огромна.
	Продадени са две. Но в тази криза
	не можеш да се сърдиш, че не влиза
	във домовете повече духовност.
	Горчив акорд. Чистачката най-после
	столовете подрежда с морни длани
	и си мърмори: „Да не дава Господ
	синът ми занаят такъв да хване!“
P$
