P>
	Подари ми нощ като оная —
	с тръпката, с красивата илюзия,
	че съм се докоснал до безкрая;
	с хвърлената върху пода блуза.
	И обувката ти пак да зърна,
	номер тридесет и шест, която
	чакаше крака ти да се върне,
	докато го милвах в тъмнината.
	Подари ми пак гласа предишен,
	с който казваше: „Недей, не бива!“,
	и ръцете двадесетгодишни,
	дето нежно обръча си свиват.
	Подари ми чашата, изпита
	жадно като искана присъда
	и гръдта си като плод извита,
	преди още майчина да бъде.
	Подари ми…Знам, не можеш, мила,
	и навярно ти изглеждам смешен.
	Ти не си магьосница всесилна.
	Ала нявга беше, беше, беше…
P$
