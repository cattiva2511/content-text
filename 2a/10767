P>
	Рубенс — душна градина, река от забрава,
	ложе, дето цъфти само плътска любов,
	и животът — нестихнал — след миг закипява
	като вихър подводен и вятър суров;

	Леонардо да Винчи — простор в огледало,
	дето не един ангел изнежен зове,
	но с усмивка загадъчна — в сянка изцяло
	сред затвора от глетчери и лесове;

	Рембранд — болница тъжна със сводове голи
	и разпятие черно над ропот и злъч,
	дето — сам в мръсотията — всеки се моли,
	озарен от студен и безрадостен лъч;

	Микеланджело — там Херкулесовци смели
	и Исусовци сплитат гигантски тела,
	страшни призраци с пръсти, от стискане бели,
	късат свойте савани в среднощна мъгла;

	яростта на побойник и похот на фавън;
	красотата открил в оскотели мъже,
	жълт, с подуто сърце, от надменност отравян,
	хилав цар на каторжния свят — о, Пюже;

	а Вато: карнавал на сърца запламтели —
	пеперуди в нощта край фенер заблестял, —
	свежи, росни гирлянди и златни дантели
	сред потоп от светлини на лудешкия бал;

	Гоя — сънища с ужаси, зли карманьоли,
	ври зародиш сред вещици, скупчени в трап,
	сластни баби се пудрят, момичета голи,
	съблазнявайки Бяса, обуват чорап;

	здрачно езеро кръв сред зелени дървета,
	свят на паднали ангели с диви очи —
	ето Дьолакроа — под скръбта та небето
	пак въздишката глуха на Вебер ечи;

	тези стонове, клетви, възторзи, Осанна,
	богохулство, молби, просълзени лица —
	те са ехо сред бездни в игра непрестанна,
	дивен опий сред смъртните наши сърца!

	Те — кънтящият глас на безброй караули,
	боен зов, от фанфари безброй разгласен,
	фар, запален високо над хиляди кули,
	сред дъбравите — вик на ловец заблуден!…

	И наистина, Господи, знаеш ли ти
	в този свят по-достоен залог за човечност
	от пламтящия стон, който цял век лети
	и издъхва на прага на твоята вечност!
P$
