P>
	На мойта гръд любяща, немирнице, скочи,
	скрий нокти в бурната игра ти
	и дай ми да се гмурна в прекрасните очи —
	смес от метал и от ахати.

	Когато милвам тази глава и гъвкав гръб
	с любов, от нищо невъзпиран,
	и чувствам с тръпни пръсти — наслада в мойта скръб! —
	как цял е наелектризиран

	пред мен изниква пак любимата. Очите
	са като твоите — два ножа зли с безстрастен
	отблясък, мой разкошен звяр;

	и от главата до петите
	разпръсва тя дъха замайващ и опасен
	на тялото с горещ загар.
P$
