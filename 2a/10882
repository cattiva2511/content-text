P>
	Боя за оснежената коса избра.
	И постара се да е подходящ цветът.
	Такъв, какъвто беше онзи път,
	когато къдрокосият младеж я спря
	и тръгнаха под свечерените липи…
	Задъхан спомен. Още я крепи.
	От училище прибира своя внук.
	Ръка в ръка. Преди години също
	с децата си минаваше оттук
	и чуруликане я водеше към вкъщи.
	Решава пак задачи в първи клас,
	но в огледалото на коридора
	с лицето среща се на своята умора,
	нюанси нови чува в зрелия си глас.
	Обаче жаждата й не престана —
	да бъде хубава, да е желана.
	Макар че тя разбира и го знае:
	не е възможно същата да бъде,
	че произнася неминуемо присъди
	над всички хора времето накрая…
	Но ето: малко пудра, малко руж,
	под който бръчките й се покриват,
	кракът по-строен е в кафявия ботуш
	и… огледалото я вижда пак красива.

	Дано, дано по-дълго да я има,
	защото тя е моята любима!
P$
