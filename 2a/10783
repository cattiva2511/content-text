P>
#	I

	Водата черна и спокойна люлее сънните звезди
	и като лилия огромна Офелия надолу плава,
	полегнала върху воала, с ръце на хладните гърди…
	Отеква ловен рог дълбоко в непроходимата дъбрава.

	Хилядолетие изтича, откакто скръбна, безнадеждна
	тя като призрак бял се спуска с потока черен и студен;
	хилядолетие изтича, а още лудостта й нежна
	на нощния ветрец нашепва несвързания си рефрен.

	Целува вятърът гръдта й, отметнал тънкия воал,
	и сребърен венец е сякаш коприната с трептящи гънки;
	тих дъжд от плачущи върби е над рамото й завалял,
	над замечтаното й чело покланят се тръстики звънки.

	Отскачат лилии край нея със стон от болка непозната;
	по пътя си тя често сепва гнездо в заспалите ели
	и тръпка от крило излита и се изгубва в тъмнината…
	И тайнствена, незнайна песен от златните звезди вали.

#	II

	О ти, Офелия — по-нежна, по-чиста и от сняг дори!
	Да, ти умря и твойто тяло надолу с ручея отива,
	че ветровете, полетели отдън норвежките гори
	ти шепнеха с упойни думи за свободата тъй тръпчива;

	че мощният им дъх разпръсна косите ти към небосвода
	и с гласове далечни, странни душата тръпнеща плени;
	че твоето сърце се вслуша как пее цялата Природа
	със стенещите си дървета, с въздишащите тъмнини;

	че бесните морета тежко — като въздишката последна —
	и твойта млада гръд разбиха, и заглушиха твоя вик;
	че през една априлска заран в краката ти смутен приседна
	един нещастен луд — о, твоят прекрасен, бледен годеник.’

	Това бе сън, това бе Лудост! Небе! Любов! И Свобода!
	Но тръгна ти към този огън: от сняг по-крехка, о, нещастна!
	Удавиха гласа, дъха ти миражите като вода.
	И сините очи изгряха — сами! — в безкрайността ужасна.

#	III

	Но ето — и Поетът казва, че в тих и звезден час видял
	как ти цветята си събираш в нощта — във вечната забрава! —
	и как тече едва водата и носи дълъг бял воал
	и като лилия огромна Офелия на него плава.

@@	15 май 1870
P$
