P>
	— Кой си ти?
	— Аз съм онзи юноша блед,
	пил от надеждата тройна доза
	и подкарал зеления си велосипед
	към хоризонта примамлив и розов.

	— Защо го направи?
	— Лудост някаква. Грешка на младостта.
	После — сигурна пристрастеност.
	Всекидневна надежда. Тя
	влиза лесно в младежките вени.

	— Не го ли осъзна с възрастта?
	— Не можах. Моите близки край мен
	ме лекуваха с майчински грижи.
	Велосипедът, нявга зелен,
	избеля. Но не спря да се движи.

	— Докога ще продължаваш?
	— Знам ли. Виждам насън хоризонт.
	И въртя пак педалите вечер.
	Може би до последния стон
	на надеждата ще съм обречен.

	— Ще отговаряш за всичко пред съда.
	— Но молба имам само една:
	в безнадеждното трезвено бъдеще
	да изкупя аз своята вина
	във килия с поетите български!
P$
