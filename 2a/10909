P>
	Синджирът й напомня, че е в робство,
	опъне ли го — ниско се покланя.
	Кураж не трябва, за да я докоснеш
	по руното от месеци непрано.
	Опрял в гърди гъдулката си стара,
	стопанинът с лъка фалшиво стърже.
	А между масите на тротоара
	момченцето му обикаля бърже
	и шапка ученическа подлага —
	да събере за хляб пет-шест монети…
	Изглежда равнодушно и предлага
	едни и същи сцени битието.
	Нима и ти, придърпван от синджира,
	понякога не чупиш кръст с надежда —
	дано тълпата да те аплодира,
	дано да пусне в шепите ти нещо?
	Нима подобно мечката космата
	и ти, поете, жаден за награди,
	на тъпите зяпачи пред краката
	не лягаш също унижен и гладен?
	Да влизат тъй на робството в капана
	на всички ли е предопределено?
	Сънува нощем мечката Балкана.
	Поетът някой ден си срязва вените
P$
