P>
	Откъде тази страст към перото, към звънкото слово?
	Аз съм син на родители скромни, цял живот са работили те —
	другояче разбират труда. И баща ми отново
	с удивление моите стихове гласно чете.
	На кого ли са нужни навярно баща ми се пита
	и ще мога ли с тях да спечеля за хляб и за дом.
	Тихо в ъгъла мама пуловер за мене доплита.
	Тя ми вярва във всичко, макар и така — мълчешком.
	Тя ме моли единствено: нека отдъхна за малко,
	аз заспивам над листа внезапно — тревожен и блед.
	И вълшебната моя, добра химикалка
	мама нежно полага в старинния сватбен бюфет.
P$
