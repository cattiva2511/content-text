P>
	Ръст вътрешен — човекът е това.
	И виждаш как и лилипутът даже
	се извисява със една глава
	над някой великан надут и важен;
	как уж човек с неблагородна кръв,
	довчера анонимен и без слава —
	днес става пример и любимец пръв,
	защото вътрешно се извисява.

	Ръст вътрешен. Но как да го съзрем?
	Каква е неговата точна мярка?
	Понякога невидим е съвсем
	или долавя се в постъпка ярка.
	а мярката — различна си е тя.
	Но все пак сигурен съм: в нея има
	човечност и любов, и доброта,
	и сила на духа — необходима,
	за да не мислиш във часа нелек
	единствено за собствената кожа…

	Знам, външно българинът е висок човек.
	За ръста му невидим се тревожа.
P$
