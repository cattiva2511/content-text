P>
	Приятелят ми се сбогува с римите —
	синът му заболя неизлечимо.
	Как да помисли той при тези страхове
	сега за рими и за стихове?
	Синът му гасне. Безпощадна диагноза.
	Цветът зелен изчезна, после розовия
	от пъстрата палитра на живота.
	Остана само мрачната Голгота,
	в която бе превърната мечтата,
	дотук живяла тайно у бащата.
	Мечта да види своя син невръстен
	взел хляба си в ръце, щастлив с труда си,
	любов открил; създал деца, които
	достойно да живеят и честито…

	Мълчи приятелят ми. Често скрито плаче.
	Плачът, прелял от чашата на здрача,
	в болезнен стих несетно преминава.
	Не да се влее в книга, не за слава —
	като отдушник на събраното в душата.
	Но се срамува от стиха бащата,
	защото съвестта му гузно вие:
	„Как може в миг такъв?“… И той го крие
	в библиотеката си, сред класици строги.
	При Шекспир. И при Данте. И при Гогол.
	Не осъзнава колко са на място
	там римите трагични и прекрасни.
P$
