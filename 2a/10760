P>
	Луната тази нощ е толкова блажена-
	красавица, която мечтае сред алков
	и докато заспи, от ласки изтощена,
	гръдта си гола милва с безсмислена любов.

	На мекото легло сред облачни дантели
	блажено се отпуска и в сласт потръпва тя,
	с блуждаещ взор следи виденията бели,
	които сред лазура растат като цветя.

	И щом над този свят, над скуката безкрайна
	отрони тя сълза, издала скъпа тайна,
	Поетът неспокоен, с нощта във вечен спор,

	я взема с трепет плах — безцветна и горчива —
	и като бисер скъп в сърцето си я скрива,
	далече от лъчите на слънчевия взор.
P$
