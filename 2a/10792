P>
	Усетил куркане, и днес към обед чак
	се буди с мъка брат Милотиус и зърва
	как слънцето лъщи като черпак;
	и цепи го глава, а трябва и тепърва
	да вдига тежкия калугерски тумбак.

	Върти се в мръсната постеля, но разплута
	снага надига, вбил в корема колене,
	щастлив като старик, успял в една минута
	да сграбчи, клетият, и нощното гърне,
	и чак до кръста да заголи двата бута.

	И ето го, клечи и, сгърчил пръсти, бос
	трепери, радва се на слънчевата ласка,
	закнижения джам заляла с мазен сос;
	и като полип, с кръв налян, игриво бляска
	под слънцето върхът на месестия нос.

	......................................................

	Край огъня ръце е скръстил, дреме и с джука
	увиснала, нозе протегнал, свел глава;
	вонят крачолите, луличката мъждука
	и нещо шава из ленивите черва
	тъй както птица се рови из боклука.

	А сред руините от дрипели и смрад
	се валят по корем безчувствените вещи;
	скамейки-жаби спят сред тъпа благодат,
	а пък бюфетите, раззинали зловещи
	усти — подобно хор — сънуват адски глад.

	Такава жега е; главата сякаш с вата
	натъпкана, тежи; той чува изведнъж
	как почват косми да му никнат по брадата.
	И тъй разхълцва се след малко тоя мъж,
	че ще разчекне чак на столчето краката.

	......................................................

	А в тиха лунна нощ, щом лигави лъчи
	поръбят задника, заел удобна поза,
	на розовия сняг се вижда как клечи
	и сянката — една разпуквала се роза.
	И към Венера — чутовен нос — стърчи.
P$
