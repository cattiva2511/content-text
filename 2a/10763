P>
	Ще паднем изтощени в уханните легла,
	два гроба — чакат ни дълбоките дивани,
	и по стелажите цъфтят цветята странни,
	към небеса по-дивни протегнали стъбла.

	Пропити с мирис, сякаш с най-чистата смола,
	сърцата ще пламтят, две факли на страстта ни,
	и светлините им, до днес необуздани,
	ще се двоят в очите — като в огледала.

	В една мистична вечер със син и розов здрач
	ще мине между нас сияние незнайно —
	едно последно „сбогом“ като протяжен плач;

	И после предан ангел, на прага тихо спрял,
	ще влезе радостен — да съживи потайно
	огледалата мътни и пламъка умрял.
P$
