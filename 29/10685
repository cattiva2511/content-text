P>
	В една девическа гимназия
	минавах за голям критик
	и ето в моята фантазия
	роди се, братя, план велик.

	Реших: аз имам дарби страшни,
	да скромнича ще бъде грех —
	куп упражнения домашни
	разкритикувал съм с успех.

	Една ли жилава нелепица
	светът преглътнал е до днес?
	Хем леко ще си вадя хлебеца,
	хем ще спечеля малко чест.

	Мислих, реших и хоп готово:
	направих тук-таме метан
	и в долния етаж на „Слово“
	на топла пита съм призван.

	Не знаех в радостта си граница,
	но зная кой ме тури в ред,
	благодарих за тая баница
	с един критически рушвет.

	Обаче всяка радост земна
	на края винаги горчи —
	оттук-оттам ме всеки емна
	и ми засвятка пред очи.

	Студени душове ме плиснаха,
	подгониха ме блед и плах
	и стана ми за смях подлистника —
	а пишех аз, че няма смях.

	Ех, смогнах местенце да купя,
	но питайте ме след това:
	шега ли е гранит да чупя
	със дървената си глава!
P$
