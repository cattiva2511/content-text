P>
	При баща си в кабинета
	със сияющо лице
	тя, блондинката напета,
	втурна се с албум в ръце:
	„Тате, тате, обърни се!
	Петрович, виж, бил поет!
	Неочаквано написа
	днес в албума ми сонет.“

	Но с уплаха очевидна
	взе в ръце албума той:
	„Вместо работа солидна
	туй да върши зетът мой?!“
	И зачете той тревожно
	рожбата на своя зет,
	гледа мрачно, осторожно
	всяка дума, всеки ред.

	Той чете, чете полека
	и от бръчкаво чело
	бяга леко надалеко
	грижата за бъдно зло.
	Махнал всякаква тревога,
	махва зетовий сонет
	и провиква се към бога:
	„Слава теб!… не е поет!“
@	Прев. Ведбал
P$
