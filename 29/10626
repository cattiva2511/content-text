P>
	О, весел Ангел мой, видял ли си зловещи
	тегла, душевни мъки, стенания, позор
	и нощите ужасни с безмълвния терор,
	сърцето стегнали в студените си клещи?
	О, Ангел мой, видял ли си тегла зловещи?

	О, кротък Ангел мой, изпитвал ли си злоба —
	с ръце, в юмруци свити, сред злъч и плач в нощта,
	когато с адски крясък връхлита ни Мъстта
	и готви се да ни предвожда чак до гроба?
	О, кротък Ангел мой, изпитвал ли си злоба?

	О, Ангел, пълен с мощ, изгарял ли си в Треска —
	като изгнаник, който сред болничния плен
	шепти със сини устни, пристъпва изтощен
	и търси слънцето зад бледата завеска?
	О, Ангел, пълен с мощ, изгарял ли си в Треска?

	О, дивен Ангел мой, ти бръчките позна ли,
	страха от ранна старост и грозния позор —
	да видиш таен ужас и в предания взор,
	където дълго са очите ти сияли?
	О, дивен Ангел мой, ти бръчките позна ли?

	О, Ангел мой, щастлив от светлина лъчиста,
	на смъртния си одър мечтал би и Давид
	за здравото ти тяло и твоя дивен вид!
	Но искам аз едно — молитвата ти чиста,
	о, Ангел мой, щастлив от светлина лъчиста!
P$
