P>
	Май усмихнат пак пристъпи,
	цветни май пристъпи пак,
	слънцето в лъчи ни къпе,
	спрял въз нази поглед благ.

	Шавнаха девойки красни
	с блузи бели като снег,
	в тях човек кат се захласне,
	с някой блъсне се дирек.

	Шум в зелената горичка
	и идилии весден,
	ученици, ученички
	срещат месеца засмен.

	Пеперудки снежноцветни
	кат онази на Сарай
	с шашконосците кокетни
	весело празнуват май.

	Мая щом отпразнуваха,
	към Норвегия отвред
	веч другарите тръгнаха
	да смиряват целий свет.

	Маркс със Марс ще там се бори,
	ще играят там на мир,
	облачните кръгозори
	те ще чистят най-подир.

	Джон Бул прави майски бани
	и в съюз цял свят зове,
	Вилсон люто пак се кани,
	отдалече все реве.

	Виктор край Изонцо дреме,
	Виктор сочи с яд юмрук,
	боже, мина толкоз време,
	що не дойде Триест тук.

	Жофър със… не знам кого си
	ще пътува през море,
	галагани ще изпроси
	и надежди да сбере…

	Слънцето в лучи ни къпе,
	май прегръща ни в екстаз,
	ах, госпожици прескъпи,
	как далече съм от вас.
P$
