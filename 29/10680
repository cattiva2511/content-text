P>
D>
	На В. Добринов
D$
	Душата ми е пълна с радост лиха,
	насладата едвам ще понеса!
	О, как красиво президента киха,
	как поетично трие си носа.

	Ей жълти рицари — фаланга гъста —
	видях с очите: кихна той пред мен!…
	Сторете път, аз съм на служба тлъста
	за този подвиг вече назначен.

	Ура! Съдбата ми е твърде лека!
	Главата ми — и тя не ми тежи,
	а на живота стръмната пътека
	павирал съм я с циркови лъжи.

	Пристъпям и размахвам аз от коня
	наместо меч ръждясало перо
	и гордо нося крепката си броня
	от глупости блестящи кат сребро…

	А падна ли — без никакъв израстък —
	лакейски гладък ще си бъда пак —
	и ще продам на вехто, вместо ластик,
	интелигентния си мек гръбнак.
P$
