P>
	Закрача ли в обширний двор,
	унесен в сладостни мечти,
	все там отправям слух и взор,
	отдето се вестяваш ти!

	Аз чакам те със жар, с любов,
	с молитви тихи на уста,
	аз чакам твоя нежен зов,
	най-сладък зов, най-мил в света.

	На ниския креват прострян
	със устав някакъв в ръце,
	един-едничък само блян
	тревожи моето сърце.

	От всичко скъпо отделен,
	ти радост сал ми си сега!
	Една-едничка ти от мен
	разсейваш тежката тъга!

	О, ти ми си в живота нов
	кумир и радост, и любов,
	о, дивна медена тръба,
	зовяща сладко на чорба!
P$
