P>
	Единият бил гарван с перушина,
	а другият — с бомбе и очила.
	Те срещнали се в Градската градина
	и най-сърдечна срещата била.
	И първо истинският гарван,
	начесто от студа насам докарван,
	познал колегата си драг и почнал с грак:
	— Га, га,
	къде и как си ти сега?…
	А гарванът с човешки вид
	погледнал най-напред сърдит
	и поотминал го небрежно,
	но нещо спомнил си и почнал нежно:
	— Прости,
	но, друже, как си ти?
	Изглеждаш ми добре познат —
	наверно, в столичния град
	познанство свързали сме двама —
	отдавна, ако се не мамя.
	— Ах, да,
	ала не беше тук в града,
	на фронта — там далеч, на юг
	живеехме един край друг.
	Ти беше интендант тогаз,
	пак черен гарван бях си аз,
	прелитах често с моите братя.
	И бях доволен от войната,
	живеех си с един копнеж:
	по-пресен и обилен леш.
	Не знаех мъки и тъга…
	И…
	— Стига. Спомням си сега!
	Познат ми си; добре познат.
	Ех, друже, друже мой крилат:
	добре те помня аз и днес,
	кацнал на оня снажен брест…
	— Да, бяха чудни, славни дни
	в онез поля и планини.
	А днес — не зная как си ти,
	но страшен глад мен ме гнети.
	У столицата няма леш
	и щеш не щеш — от глад ще мреш…
	— Хе, хе! Как тъй?! В престолний град
	доволно мърша има, брат.
	— Га, га!
	Това е истинска шега!
	Къде тук мърша ще съзреш?
	Заравят бърже всеки леш.
	Ще срещнеш кучета, коне,
	а ти познаваш ме поне,
	не мога кучета да ям —
	не свикнал съм и ме е срам.
	— Но яж, колега, хора пак!
	— Не се шегувай: де и как?
	— Та много просто! Ти най-напред
	купи си фрак или жакет,
	бомбе, скарпини и бастун,
	маскирай дългия си клюн,
	добий един приличен вид
	и ето те банкер честит.
	И накъдето да се взреш,
	навред ще видиш само леш.
	— Разбирам тоз съвет свещен,
	но за банкер не съм роден.
	В гешефтите не съм чевръст,
	на вид не съм прилично тлъст
	и даже… клюна ми е къс.
	— Тогава?!… Дойде ми на ум,
	ти тъкмо с черен си костюм —
	владика или поп стани,
	ще имаш леш до старини.
	— Владика, поп… туй не е зле,
	обаче имам аз криле,
	та как ще мога да лежа
	сред мързел, мухъл и лъжа?
	— Ех, гарвански морал и ум!
	Тогава друго: тъй без шум,
	ти като мен се нареди,
	чиновник доверен бъди,
	стани оранжев още днес
	и в жилищна комисия влез…
	Аз председател бях в една
	и чудо нещо настрана
	натрупах си за черни дни.
	Това е мърша с планини,
	която капе всеки час —
	за нея ти говорех аз.
	— Благодаря, благодаря!
	И тази мисъл е добра,
	и двете други, въобще,
	не бяха глупави и те.
	Но мога ли да понеса
	да късам живи аз меса?
	Мисли за мен каквото щеш,
	това обаче не е леш!
	Макар и гарван, имам срам
	и живи хора аз не ям.
P$
