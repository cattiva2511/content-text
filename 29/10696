P>
	Преминах аз черния каменен мост
	по сребърен сноп светлина
	и ето ме странник, и ето ме гост
	сред чужда студена страна.

	Край мене всевечния празник кипи
	в кошмарен мъчителен сън
	и шествуват хилядни сиви тълпи
	сред песни и празничен звън.

	Тук всеки е мъдър, тук всеки е пръв,
	а всички са плахи деца —
	вървят, отминават, но в пътя им кръв,
	но в пътя им мъртви сърца.

	Къде вий? Кои сте… В мъгла от съблазни
	кой страшния кръг ви чертай?…
	Напразно, безцелно!… В измамния празник
	тук никого никой не знай.

	И сивото шествие все тъй върви,
	удавено в крясък пиян,
	и все тъй стои над море от глави
	незнаен слепец великан.

	Всевластен, безстрастен, от нищо не трогван —
	бележи той гост подир гост
	и всеки, докоснат от пръста му огнен,
	се връща по черния мост.
P$
