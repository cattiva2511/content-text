P>
	И тази вечер в ъгъла седиш ти пак,
	допиваш чашката вермут;
	и пак ме стрелват дръзко, като смъртен враг,
	очи от хладен изумруд.

	Че в празничния вечно шумен ресторан
	пак синкав дим и стъклен звън
	изплитат смътно в твоя поглед изтерзан
	недосънувания огнен сън.

	Че пак оркестъра нашепва „Саломе“,
	а ти в безумний си копнеж
	раздипляш плахо болките си насаме —
	душа си лист по лист четеш.

	Очи — от вледенена музика очи,
	там търсят своя зъл каприз
	и виждат: подвига на Саломе личи
	на всеки окървавен лист…

	Смутена ставаш и сред синкавия здрач
	ти тръгваш бледа кат луна,
	и сякаш всяка твоя стъпка рони плач
	и тъмни кървави петна.

	А зная аз… И пак седя студен, готов
	да погреба в мъгли от спирт
	едничката безумна, демонска любов
	сред толкова безцветен флирт!
P$
