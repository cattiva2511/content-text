P>
	В сърцата ни сребърна лилия,
	в ръцете ни кървав ханджар,
	напред през върховни усилия
	към общата мрачна Бастилия,
	обгърната в кървав пожар!

	Напразно надежди химерни,
	напразно вещаят хомот!
	Погледайте, с удари верни
	отбива пълчищата черни
	великият руски народ.
	От него се раждат трептящи
	лъчите на новия ден;
	станете, смутени и спящи,
	възток своя зов ни изпраща,
	от хищни ята обграден!
	Какво по-божествено щастие
	от бляна да бъдеш човек
	и вкусил светото причастие,
	да тръгнеш със братско участие
	с тълпите на новия век?
	В сърцата ни сребърна лилия,
	в ръцете ни кървав ханджар,
	напред през върховни усилия
	към общата мрачна Бастилия,
	обгърната в кървав пожар!
P$
