P>
	Въздигнал в великия храм на всемира
	ума — в божество, свободата — за цел,
	прозря на Христа той същинската диря
	и тръгна по нея възторжен и смел…

	И ето го в стръмния път за Голгота,
	обкрилен от вихра на знойна борба,
	пристъпва зовящ и смъртта, и живота,
	понесъл и лира, и бойна тръба.

	Над него червеният факел потрепва,
	обжарващ крилата на робския мрак,
	и пламъкът негов чертае, нашепва
	речта на Паисий, зова на Спартак.

	Подире му мълком окъсани, бледи
	тълпят се бездомници жадни за бран;
	в очите им греят мечти за победи,
	в душите им тътне възбунен вулкан.

	А гъста е и многолика тъмата
	и не е самичък тиранът жесток —
	изедник народен крепи му ръката,
	изгражда му крепости попският бог.

	Но смело по пътя на братска Голгота
	той води ги с лира и бойна тръба
	и носят се те през смъртта към живота,
	обкрилени с вихра на светла борба.
P$
