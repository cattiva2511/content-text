P>
	Устата ти усмихната весден
	е изток, изток кървавочервен,
	устата ти е цъфнал мак сред росна шир,
	трептящ под ласките на лек зефир.

	Очите ти са слънце в юнски ден,
	възпряно морно в ясни висини,
	клетник за миг от него озарен,
	погребва вече цветни младини.

	Гърдите ти са кипнали води
	на тътнещо през бурна нощ море;
	те носят радост, носят и беди
	на този, който с трепет в тях се взре.

	А твоят гъвкав, твоят строен стан
	е статуя в старинен някой храм
	от млад ваятел, що по свиден блян
	е вложил в нея всичкия си плам.

	Вървежът ти — на плах елен вървеж.
	И твоят смях, и твоят звучен глас
	пораждат в мен копнеж подир копнеж
	и гасна тихичко по тебе аз.
P$
