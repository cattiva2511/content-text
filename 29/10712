P>
D>
	На подпор. Г. х. Делев
D$

	Във злато и пурпур е изток облен.
	Ей слънцето праща целувки си първи
	на диви чукари, които весден
	ще тътнат страхотно и смучат ще кърви.

	Каква дивна свежест! Какъв аромат
	из тези заспали усои се носи!
	Какъв хубав ден, а какъв мрачен ад
	ще кипне и младости ред ще покоси.

	Отсреща размърда се вече врагът
	и първий си сутринен привет изпраща:
	отеква в усоите тъмни ревът
	и дума, че люта бран вече захваща.

	Гранатите пръскат се околовръст,
	земята с дълбоки покривайки рани,
	и облаци черни от дим и от пръст
	издигат се вредом кат малки вулкани.

	В тревога минава се час подир час
	и всичко безспирно наоколо тътне,
	но ето вразите се носят към нас
	и чуват се техните викове смътни.

	Едвам приближили, и оловен град
	веригите техни без жалост покоси,
	сразени политат те вече назад
	след тях пък ей друга вълна с бяс се носи.
P$
