P>
	Настава онзи миг, когато вятър свеж
	като кадилници цветята полюлява
	и в здрача мириси и звуци разпилява —
	меланхоличен валс и вял световъртеж.

	Като кадилници цветята полюлява
	цигулка стенеща — като сърце! — с копнеж,
	меланхоличен валс и вял световъртеж!
	Печално свят олтар, небето потъмнява.

	Цигулка, стенеща — като сърце! — с копнеж,
	сърце, побягнало от черната забрава!
	Печално свят олтар, небето потъмнява,
	издъхва слънцето в кръвта си — сън зловещ.

	Сърце, побягнало от черната забрава,
	сред миналото лъч се мъчиш да съзреш!
	Издъхва слънцето в кръвта си — сън зловещ…
	В мен споменът за теб като потир изгрява.
P$
