P>
	Не ми е, братко, твърде весело
	пред листопадния сезон,
	та на кого би се харесало
	да чака зима без балтон?

	Омръзна ми да лъжа себе си
	за евтин и добър живот —
	с лъжи не ща да вадя хлеба си,
	не съм редактор на „Народ“.

	Предчувствувам пак зъботракане,
	като блокар за тлъста власт,
	и ласките, уви нечакани,
	на зимния солиден мраз.

	Да бъдем зли живота учи ни,
	да бъдем твърде много зли —
	от всички обиди получени
	отровни да ковем стрели.

	Тъй зъл не съм, ала несретата
	разбрах защо на нас е гост —
	не съм министър на просветата,
	та толкоз много да съм прост!

	И в тези вечери предесенни
	на всеки уличен фенер
	с наслада бих видял обесени
	по някой и друг кожодер.
P$
