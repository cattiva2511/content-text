P>
	И щом по волята на силите върховни
	яви се и Поетът на тоя скръбен свят,
	към бога милостив с проклятия греховни
	изплашената майка юмруци сви от яд:

	„О, по-добре да бях родила змии в ада,
	отколкото да кърмя достойното за смях!
	Проклет да е часът на кратката наслада,
	когато в свойто лоно възмездие засях.

	Понеже мен избра, една между жените,
	да бъда срам, погнуса за своя клет съпруг
	и няма как в пещта да хвърля — сред главните —
	като писмо любовно и този урод тук,

	ще сторя вместо мен гнева ти да изпита
	оръдието жалко на твоите злини:
	така ще скърша аз издънката превита,
	че чумавите клони не ще раззелени!“

	И с пяна на уста, от злоба заслепена
	за целите предвечни и пътя ни към тях,
	сама разпали тя в бездънната Геена
	една свещена клада за майчиния грях.

	Но Ангел бди — незрим и с обич непрестанна!
	От слънце е пияно нещастното дете
	и всеки залък сух за него става манна,
	и глътките оскъдни — амброзия са те.

	То тича с вятъра, то с облака говори
	и с песен се опива по кръстния си път;
	като на волна птичка сред горските простори
	през сълзи му се радва и следва го Духът.

	Обича всички то, но гледат го с боязън,
	или пък настървени от кроткия му нрав,
	изпробват свойта злост на клетника белязан —
	да зърнат нови мъки по образа болнав.

	И в хляба пепел, и във виното му храчки
	примесват — дар нечестен за чистата уста;
	където мине то — избързват с нервни крачки,
	каквото да докосне — захвърлят го в прахта.

	Жена му вдига глас над уличната врява:
	„О, щом боготвори ме за дивните черти,
	приемам участта с кумир да ме сравнява,
	но за това е длъжен и мен да позлати.

	Ще се опивам от тамян, от нард и миро,
	от коленопреклонност, от вино и от плът:
	в това сърце, за мен готово да примира,
	божествените тръпки ще оскверни смехът.

	Щом почне този фарс нелеп да ми досажда,
	аз ще протегна крехки и силни, зли ръце
	и с нокти — ноктите на Харпия! — от жажда
	аз път ще си проправя до мъжкото сърце.

	То, птица тръпнеща от страх, в надежда сетна
	ще чака да го сграбча, обляно в топла кръв,
	и на любимата си котка да го метна —
	дано и тя накрая насити свойта стръв!…“

	Към Небесата — там съзира трон сияен! —
	Поетът чист издига ръцете си с копнеж
	и светлият му дух с отблясъка безкраен
	от него скрива ада на яростната гмеж:

	— Благословен бъди за мъките ни, Боже —
	за нашите пороци един божествен лек,
	най-хубав и най-чист балсам, от който може
	пресвята сласт да пламне у силния човек.

	Аз знам, в редиците на войнството свято
	ще сложиш и Поета след земните тегла,
	от теб поканен е и той на празненствата
	от твоите Престоли, Господства, Начала.

	Знам, благородството е в болката прикрита
	ни този свят, ни адът не ще го окове;
	и знам — венецът ми мистичен се изплита
	от всичките епохи, от всички светове.

	Но и богатствата на древната Палмира,
	и перлите в морето, най-редкият метал —
	макар и твоята ръка да ги събира! —
	какво са пред венеца, за който съм мечтал;

	пречиста светлина, ще бъде той извлечен
	от святото горнило на първите лъчи,
	да видят всички, че сред блясъка му вечен
	огледала невзрачни са смъртните очи!
P$
