P>
	О ти, която като нож
	в сърцето ми отвори рана;
	ти, луда и красива, с мощ
	на стадо демони, пияна,

	духа ми, дух на верен роб,
	в алков превръщаш ти, в постилка;
	навеки свързан с теб, до гроб —
	като пияница с бутилка,

	като играч със своя зар,
	като каторжник стар с верига
	и като червей с труп — о, стига,
	проклинам те, проклета твар!

	Светкавичния нож зовях
	с молба да върне мойта воля,
	реших отровата да моля —
	да ми помогне в моя страх!

	Уви! Отровата и ножът
	отвърнаха без капка срам:
	— Защо теглата те тревожат,
	щом в роб си се превърнал сам,

	нещастнико — изпит, изсъхнал;
	избавим ли те най-подир,
	с целувки пак живот би вдъхнал
	в трупа на твоя скъп Вампир!
P$
