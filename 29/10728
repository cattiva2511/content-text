P>
	Таз година столичаните
	на курорт не ще вървят,
	зер соленички са баните
	повече от всеки път.

	Та затуй те при месарите
	бани в пот ще правят пак,
	в халите и на пазарите
	ще вървят с голям мерак.

	Тук безплатни са масажите,
	няма нужда и от трен —
	две-три крачки по паважите
	и къпи се в пот весден!

	Ежедневно в океаните
	хладни бани прави Джон,
	малко хладнички са баните
	и за Виктор тоз сезон.

	Константин поради климата
	в Атина не бил добре,
	сигур много жега има, та
	ще пътува през море.

	Русите се къпят в кашата,
	що забърка Бъкънан,
	и преля се вече чашата,
	но мир няма още там.

	А на Франция водачите
	мъкнат се един след друг,
	още зимъска по дачите
	и на север, и на юг.

	Че ужасна там е жегата,
	от Германия що вей,
	и по дачи всеки бега, та
	по` на хладно да живей!

	Може скоро тези местности
	и Сарай да промени,
	че го чакат неизвестности,
	чакат го масажни дни!

	Скъпи столични госпожици,
	пак вий шавате навред,
	ала нежните ви кожици
	ще добият по-друг цвет.

	Ний пък крачим днес из дачите,
	що ни подари царът,
	но не тъй вий както крачите
	из постланий с плочки път.

	А тъй блъскаме табаните,
	че излиза често плам,
	поради това и баните
	са ненужни днеска нам.
P$
