P>
	Когато зимата запее
	плачевната си ледна песен,
	когато зимен лъх повее
	и потъмнее свод небесен —

	душата ми печал обвие
	и в нея зима зацари,
	сърцето се тогава свие,
	то сякаш чува вик: замри!

	Но мине зима белодреха,
	настъпва пролетта цветуща,
	но няма пак за мен утеха,
	скръбта, дете, не ме напуща!

	Скръбта ми, девке златокоса,
	ти само можеш изличи!
	Ти знаеш туй! Но пак защо са
	тъй ледни твоите очи?
P$
