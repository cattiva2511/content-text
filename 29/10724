P>
	Не се учудвам, че Баронът подари
	тамам хилядо лева чистички пари,
	не бих се чудил, ако някога дори
	и хаджи Кочо изтъпанчи се напред
	и викне: „На` бре, хора! На`! От мене пет!“ —
	Но вашето дело, повярвайте, мадам,
	как да окачествя не знам! Съвсем не знам!

	Не бих се чудил даже, ако ред се въдвори
	за някой ден макар в Русията дори,
	не бих се чудил, ако някой дипломат в зори
	събуди се и почне работа — неял,
	ала на туй ваше дело, о хубава мадам,
	все чудя се какво название да дам!

	Не бих се чудил, ако Кракра — славният барон
	си купи за през зимата без лой балтон,
	или пък „Барабан“ от есенния веч сезон
	увеличи ни хонорара най-подир.
	Не бих се чудил най-сетне и да се сключи мир,
	но вашата постъпка, прелестна мадам,
	подложи ми ума на бури и на плам!

	Не съм спокоен, вярвайте, дене, ноще!
	Главата ми да обясни това не ще,
	о, хубава госпожо, вий що за личност сте?
	Каква сте ексцентрична, тайнствена жена,
	та в тези толкоз апетитни времена
	купувате така със най-спокоен вид
	горчица и не знам какво за апетит!?!
P$
