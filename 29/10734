P>
	Нахлул широката си шапка,
	в далечината поглед впил,
	под мишницата с едра папка
	аз крача мрачен и унил.

	Решил съм да напиша нещо,
	но не намирам нийде мир:
	във стаята ми е горещо
	и кряска някой вън безспир.

	Затуй аз в градската градина
	поседнах в кът усамотен,
	но тлъста някаква слугиня
	се сложи цялата до мен.

	„По дяволите, злъчно викнах,
	какъв е тоз обществен строй?“
	и листа в папката си тикнах
	и пак поех аз пътя свой.

	„Сега в Борисова градина!“
	подадох си команда сам.
	„Спокойствие там барем има
	и ще напиша нещо там!“

	И ей в една алея тиха
	седнах и молив взех в ръка…
	но дечурлига куп смутиха
	спокойствието ми сега.

	Тогаз отидох по-нататък,
	главата си с ръка подпрях;
	но пак покоят беше кратък —
	смуте ме кръшен женски смях.

	Две ученички с бели блузки
	вървяха право срещу мен
	с очи игриви, с али бузки…
	и аз усетих се смутен.

	Закрих с ръцете взор тогава,
	тръгнах да търся пак покой.
	Тоз път каквото ще да става,
	аз ще довърша труда свой.

	И ето трупат се куплети
	и аз така съм възхитен!
	Но… о, човечета проклети,
	от вази нямам мир весден!

	— Обичаш ли ме? Чух отзади.
	— Съмняваш ли се във това?
	Обърнах се. Тук луди-млади
	лежеха в буйната трева.

	Мъжът едвам се поизправи
	и легна пак спокоен той!
	О, времена! О, гнили нрави!
	О, жални свете без покой!

	И цял потънал в мисли тежки,
	с псувни аз тръгнах за дома,
	ала, о слабости човешки,
	и ти, госпожице сама…

	Ах, тоз път мътните ме взеха,
	потърсих в друго аз покой;
	намерих нужната утеха.
	Благословен да бъде днешний строй!
P$
