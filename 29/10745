P>
	Каква е тази страшна врява?
	Какво, Викторо, с тебе става?
	Че бива ли бе, господине,
	спечеленото в две години
	тъй да отстъпиш на вразите?
	Тъй да си плюнеш на петите?
	Постой, синьоро мой, постой!

	Земята взета с ред победи
	за две години — две-три педи
	я пресметни й колко чини!
	Не бива тъй бе, господине!
	Задръж се мънинко, задръж се,
	нали и ти уж воин, мъж си!
	Напред, синьоро мой, напред!

	Постой, опитай ти кривака,
	поизправи си тъй гръбнака,
	па сетне плюй си на петите
	и дето видят ти очите
	сред портокали, кипариси
	на зимна дача оттегли се!
	Така, синьоро мой, така!

	На, тъй и твоите ортаци —
	отбор соколи и юнаци,
	подред багажите си взеха,
	зарязаха те родна стреха
	и здрави-живи надалеко
	днес животуват тихо, леко.
	Върши ти същото, върши!

	И тъй към Лондон или Ница
	в незрима качен колесница
	(демек по нашенски в трамвая
	на хаджи Пеша) ти на края
	при Петра, Коля, кокошара,
	ведно со своята китара
	иди, синьоро мой, иди!
P$
