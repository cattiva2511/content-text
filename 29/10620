P>
	Понякога из път, щом скука ги обземе,
	огромни албатроси моряците ловят —
	безгрижни спътници, които дълго време
	над бездните горчиви след кораба летят.

	На пода повален между въжа дебели,
	той — кралят на лазура! — мълчи, скован и плах,
	но става и криле огромни, снежнобели
	като весла плачевно повлича покрай тях.

	О, пътника крилат с походка тъй неловка!
	Прекрасен в своя полет, как жалък е и вял!
	Един му пуска дим в разтворената човка,
	а друг след него куца, моряците разсмял.

	Поетът е събрат на принца на ятата,
	сред бурите се носи, стрела не го лови,
	но долу, заточен сред гмежа на тълпата,
	крилата исполински му пречат да върви.
P$
