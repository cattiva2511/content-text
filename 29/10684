P>
D>
	На Fol
D$
	Любимата дева изпрати ни
	на път в теменужни зори,
	целуна за подвиг челата ни,
	по къдрица ни подари.

	Взе лилия, в слънце потопи я
	и хвърли я през планини…
	Ний вдигнахме своите копия
	на път за далечни страни.

	По пътища страшни заскитани,
	жадувахме бранния час:
	бе светло и гордо в душите ни,
	а мрачно и сиво край нас.

	Не станахме плахи отшелници,
	дочакахме славния бой,
	сразихме се с ветрени мелници
	и всеки от нас бе герой.

	Прегазихме черни чудовища
	с хвъркатите свои коне
	и странни, неземни съкровища
	заловихме в бой насъне.

	Оплискани в кърви, напрашени,
	потеглихме и за венци,
	но свърнахме в пътя, уплашени
	от толкова много овци.

	След рицарски празни усилия
	не зърнахме нийде в света
	сребристата девствена лилия,
	която тя нам завеща.

	Но верни на светла утопия,
	живота всуе ни гнети:
	пак носим на дървени копия
	железен товар от мечти.

	С душа през неволи пречистена,
	пак бродим в житейския лес
	и шепнем си тихо: „Наистина,
	добре, че умря Сервантес!“…

	… Но нявга сред шумната столица —
	за нас монумент ще блести,
	сграден с неплатените полици
	и скъпо платени мечти.
P$
