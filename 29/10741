P>
	Усмихнат напусна веч Феб небосвода
	и запад червен е кат твоите устни.
	По плаца казармен полека аз ходя
	с мечти пак из шумните улици бродя,
	с мечти, сал че ротний не ще ме пусне.

	И ето представям си всяка градина,
	пред мене се мяркат зелени горички
	и ти пред очите ми, девке, премина
	с усмивка чаровна на устни-малина,
	с изгарящи, палави вечно очички.

	Ей здрачът вечерен се влачи полека,
	настъпи ще нощ — кат косата ти черна;
	ще бъде и тази нощ хубава, мека,
	но колко ми струва? Ти щом си далеко,
	с какво ще услужи тъмата вечерна?…

	Светилото дневно се скри неотдавна
	и запад кат твоите устни червен е.
	По плаца казармен разхождам се бавно,
	но ето сигналът разнася се плавно —
	зове на проверка кат всички и мене.
P$
