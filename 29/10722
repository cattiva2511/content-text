P>
#	1. След боя

	Спряха викове гръмовни
	и тътнежите топовни,
	мрак се стели над поляни,
	от гранати разорани,
	над балкани мълчеливи
	и в усои горски диви.
	Ето вечер модроока
	след борбата тук жестока
	бавно, тихичко пристъпи
	и прегърна жертви скъпи.

#	2. Край морето

	Изпращайки целувка сетна,
	напусна Феб небето,
	ей запад кървав плащ наметна
	и топла вечер, сякаш летна,
	се спуска над морето.

	В одежди пурпурни вълните
	с зефира се прегръщат,
	летят и удрят гръд в скалите
	и като армии разбити
	назад се пак завръщат.

	Ей, чайка мерна се наблизо,
	разперила крилата.
	Вълна пенлива я оплиска,
	жаловно тя като изписка,
	изчезна в мрачината.

	Обгърна лунна нощ, земята.
	По тичащи талази
	отправи ласкав взор луната
	и трепнаха из висината
	безбройните елмази.
P$
