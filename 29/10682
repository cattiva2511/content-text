P>
	Аз помня: през нощ сребросиня
	погали ме странна мечта
	и в моята мъртва пустиня
	възкръсна море от цветя.

	Над мене десници безплътни
	порониха дъжд от звезди.
	И в здрача на блянове смътни
	пак светлият лик се вести.

	Но хладно кат древна богиня
	застана ти мълком пред мен
	и в синия поглед застина
	усмивка на есенен ден.

	Сред изблик на обич и злоба
	пристъпих безумен и слеп
	и с бурната ярост на роба
	аз вдигнах ръка върху теб.

	А ти беше символ божествен
	на моята обич и скръб,
	а ти беше образа девствен
	на сън безвъзвратен и скъп…

	И чакам пак нощ сребросиня,
	зова пак безумна мечта,
	но дреме край мене пустиня
	под черния плащ на скръбта.
P$
