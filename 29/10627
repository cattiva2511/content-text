P>
	Един-единствен път, жена чаровно сладка,
		ръка в дланта ми сложи ти,
	но в моята душа (по-мрачна от загадка)
		все още споменът пламти.

	Бе късно. И луна сред свода гол проблясна
		като излъскан стар медал.
	Обливаше нощта, тържествена и ясна,
		Париж — безгрижен сън заспал.

	Под пътните врати, край зданията стари
		зовяха котки с жален глас —
	нащрек! Или без шум по лунни тротоари
		вървяха като сенки с нас.

	Разкрехна се цветът на близостта минутна,
		но в миг ти всичко помрачи —
	от теб, от твойта гръд, където — златна лютня
		звънтяха весели лъчи;

	от теб — като тръба игрива и сияйна,
		вестяща идващия ден —
	един печален глас на изтървана тайна
		изтръгна се зашеметен:

	Дете недъгаво, уплашено, без сили
		(за цялото семейство срам),
	което в стар зимник от хората са крили,
		но е избягало оттам.

	Мой беден Ангел, той, гласът ти, пя унило:
		„Как е несигурен светът
	и хорските злини под пластове червило
		лицето само си менят.

	Какъв банален труд — да си жена красива!
		И аз това тегло познах:
	танцьорката така безгрижно се извива —
		пред всички! — със заучен смях.

	Градеж върху сърца — о, глупост непозната!
		Любов, измами, красота —
	подбира ги Смъртта и хвърля ги в торбата,
		и връща ги на Вечността!“

	Все тъй си спомням аз — покой, сразена вяра,
		луната с грейнало лице
	и тази изповед ужасна пред олтара
		на моето сърце.
P$
