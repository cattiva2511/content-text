P>
	Ти често дрънкаш за жените
	и често смееш се над тях.
	И аз се смеех, но през дните,
	когато между тях си бях.

	Но днес е друго, в аскерлъка
	жената много се цени,
	аз право, друже, тази мъка
	не чувствах до тези дни.

	Но днес жадувам, както всички,
	жена макар от среден вид,
	жадувам хубави очички —
	очички женски с плам нескрит.

	Че с седмици жени не срещам,
	колега скъпи, аз сега
	и затова разбирам, сещам
	какво е по жена тъга.

	Тук често погледът ме мами
	и тръпна аз от радост цял,
	аз виждам в всяко нещо дами,
	но винаги съм зле видял.

	В полето завчера се мерна
	пред нази нещо като жена —
	в дрезгавината предвечерна
	вик радостен отвред екна!

	Стълпихме се бегом тогава
	и жадно впихме ний очи,
	ей фигурата приближава
	и всеки гледа и мълчи.

	Какво обаче? — Вместо дама
	одърпан поп мина край нас.
	Разбира се, за таз измама,
	псувахме здравата тогаз.

	Друг път, преди седмица беше,
	викнахме: „Вижте хубава мома!“
	Но за беля дъждец валеше,
	та туй пък мъж бе с мушама.

	Да знаеш колко радост носи
	видът на някаква жена!…
	Създанията дългокоси
	за нас са друг чешит храна.

	Та мойто мнение сега е:
	жените нам са благодат
	и никой хич да се не мае,
	да люби, докато е млад!
@	Със целувки и поклон
@	вечно веселий Вилмон.
P$
P>
	P.S. Сетих се по привичка стара,
	ще извиняваш! (Щеш-не щеш!)
	Да не забравиш хонорара
	на първи да ми предадеш,
	но, моля те, недей се мръщи!

@	Същий
P$
