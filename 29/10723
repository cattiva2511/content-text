P>
	Нощта разперила ли е крилата,
	или сияе горе Феб,
	все ти въртиш ми се в главата,
	все тебе мисля, вечно теб.

	Мъгла провлачила ли се е сива,
	стоя на поста помразен
	и мисля си, че галено обвива,
	дете, коса ти буйна мен.

	В мъглата на топола ли се мерка
	покрай реката силует,
	аз виждам в него стройната си Верка,
	аз виждам, виждам те навред!

	Мъглата дигне ли се, по тревите
	росица бисерна блести,
	аз спомням си тогаз, дете, сълзите,
	които ля за мене ти.

	А щом сияюща зората метне
	пурпурозлатний си воал,
	аз спомням си усмивките ти сетни
	и тръпна пак от радост цял…

	Усмихне ли се Феб зад снежен гребен,
	проблеснат първите лъчи —
	почувствувам аз блясъка вълшебен
	на твоите палави очи…

	На пост, почивка съм или в кипежа
	на бой стихиен, бой свиреп —
	все ти, дете, ми си копнежа,
	все тебе мисля, вечно теб.
P$
