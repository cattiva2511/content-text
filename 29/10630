P>
	В земята тлъста — тор, за охлюви прехрана —
	една дълбока яма ще си изровя сам
	и своя грохнал скелет ще разположа там,
	в забрава да заспи — акула в океана.

	Ни завещание! Ни гробница в замяна!
	Защо да чакам сълзи от този свят без срам?
	Аз всички гарвани приживе ще поканя —
	със своя труп разложен разкошен пир ще дам.

	О, червеи! Безухи, безоки господа,
	при вас мъртвец пристига — щастлив, на свобода!
	Без угризения елате в мен — от мрака! —

	деца на всичко тленно, преяли мъдреци,
	кажете ми: нима и тук тегло ме чака,
	мен — тялото бездушно, мъртвец сред мъртъвци?
P$
