N	(Стихотворение, написано в една бирария от него — истински поет, и от мене — Poeta Sinekurio)

P>
	__Той:__
	Ей вечер спуска се полека,
	тъмнеят бранните поля,
	гранати падат недалеко
	и дигат облаци земя.

	__Аз:__
	Часовникът ми 6 показва.
	Пристига публиката веч,
	насреща офицер приказва —
	държи там някаква си реч.

	__Той:__
	Реват чудовища базбройни —
	топове хиляди реват,
	макар и в мрак, полята бойни
	от битка кървава ехтят.

	__Аз:__
	Жени, военни и цивилни
	говорят, смеят в късни час,
	започвам пак атаки силни
	със чаши бирени и аз.

	__Той:__
	Оръдие едно започна
	ужасен огън срещу мен…
	Ах, как стрелбата му е точна,
	ах, ето, тежко съм ранен…

	__Аз:__
	Госпожица една чаровна
	поглежда честичко насам,
	под нейната стрелба любовна
	къде съм, как съм, не се знам!

	__Той:__
	Струят се раните ми топли,
	пред мен се кръгове въртят,
	изтръгнуват се громки вопли
	от наранена тежко гръд.

	__Аз:__
	Главата ми се май замая.
	Кръвта из жилите ручи:
	„Мамзел, аз лудо ви желая“ —
	ах, тез уста, ах, тез очи!

	__Той:__
	Смъртта над мене се надвеси,
	напущам жалък земен свят.
	Смъртта ме сграбчи и понесе
	отивам си… и колко млад!

	__Аз:__
	Госпожицата си отиде,
	не чуй се вече ничий глас…
	Наокол се човек не види,
	отивам си… пиян и аз!
P$
