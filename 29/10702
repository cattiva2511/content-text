P>
	Цигулката шепне и стене уморено,
	дайрето сребристо звъни,
	а в хор на естрадата пеят присторено
	напудрени блудни жени.

	Със стъклени погледи стари пияници
	изпразват стакан след стакан,
	задрямали сякаш над сетните страници
	на своя печален роман.

	А юноша бледен въздиша там в ъгъла
	и свива с закана юмрук:
	„Ах, винаги, друже мой, тя ме е лъгала
	и ето — днес срещнах я с друг!

	А тъй я обичах!… Но мрат обездомени
	последните бледи звезди
	и хищно пълчище от кървави спомени
	над мене безмилостно бди.“

	И вдига той чашата в болка безименна,
	с премрежени морни очи,
	и глухо сред залата плътно задимена
	откъсната нота звучи.

	Но старият келнер пристъпя сред синкави
	кълбета и лентички дим:
	„Вземете! За вас е цикламата, Тинка ви
	изпраща цветеца любим!“

	За миг към естрадата кимват те двамата,
	изпращат й поздрав с очи,
	но пада на пода безшумно цикламата
	сред сноп бледожълти лъчи…

	И ето цигулката шепне уморено,
	дайрето печално звъни,
	а там на естрадата пеят присторено
	напудрени блудни жени.
P$
