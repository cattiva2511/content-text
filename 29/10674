P>
	като някаква флейта,
	като пътник обсебен,
	тичам по безтегловната вечер.
	мисля си за мечета, за лампи и фенери,
	и по-малки и по-големи —
	скитници те всички.
	спомням си за мечето,
	помня и разказа,
	и кафето и морето —
	просто така беше.

	вървя и бързам,
	бързам, ще протрия обувките на Амели Пулен,
	и полата с цветята и слънцето,
	просто така беше.
	миришеше на Париж, на града и на човека,
	но не този, който съм аз
	и който ти знаеш или не знаеш.

	ах как ухаят местата, където никога не съм била
	и които така добре си спомням…
	и мирише кафето и морето,
	и това мече, което си имаше разказ,
	и разказът почти си имаше мече…

	а Париж сега свети, блести, ухае и мечтае
	и хиляди пътници слизат да го послушат,
	да го разгледат, огледат
	и да забравят…

	и аз гледам, разглеждам тези очи зелени,
	сиви, пъстри или сини
	те шават, играят и живо си пеят улична песен.
	искам да се запозная с тях,
	да ги питам за Париж,
	за кафето и морето,
	за онези хора,
	не като мен или тях,
	и не каквито ти знаеш или не знаеш —

	хора с бели, големи и кръгли обувки,
	с чадъри и шапки и мокри коси,
	крачат със книги, унесени в песен,
	която уличните лампи и фенери,
	и по-малки и по-големи, им шепнат,
	скитници те всички…

	очите ти блестят като Париж —
	те може би така се казват,
	ако изобщо някак се наричат…
	очите ти играят —
	те познават онези малки улички
	и всичките бутилки, които се търкалят в празничния ден.
	очите ти не гледат мен,
	не гледат…

	някак кратък миг се заключва в кръг
	и се свива, изпива, завършва,
	просто потъва  така лежерно
	заглъхва, издъхва
	и хиляди начини има да споделя…

	някак кратък миг убива музиката на Париж
	и колелата и децата
	и кафето и морето…
	те не бяха там —
	потопени, уморени,
	от поглед сив, син, зелен, игрив

	някак кратък миг и дълга крачка във завой…
	тръгвам си — ей там — далеч, далеч
	почти политам…
P$
