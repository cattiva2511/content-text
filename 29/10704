P>
	Преди великденската скука
	да спре на визита при нас,
	критици и поети чукат
	яйца червени от Парнас.

	Васил Добринов бил любител
	на тоя стар пасхален спорт;
	затуй по „Цар Освободител“
	разхождал се критично горд.

	Стратиев имал кръв гореща,
	макар в стиха да е студен,
	и В. Добринова посреща,
	с дебел бастон въоръжен:

	— За мене ти какво си писал?
	Я, пред бастона повтори!
	— Това е моя твърда мисъл
	и в нея истина гори.

	— Главата ти е твърде твърда,
	а мисълта ти — книжен прах!…
	И в миг Стратиев се размърда
	в един лирично-смел замах.

	Бастона сложи се прилично
	върху критичното яйце,
	ала Добринов безразлично
	кръстоса на гърди ръце.

	След четвърт час лирика вече
	въздъхна морно изпотен.
	Тогаз Симидов се изпречи:
	„Я дай бастона и на мен!“

	Уви, и той се изпотява,
	макар по-ловък и чевръст.
	Яйцето здраво пак остава,
	бастона става къс по къс.

	И ей Симидов с болка свята
	отпуска капнали ръце,
	Добринов сочи си главата:
	„Това е дървено яйце.“
P$
