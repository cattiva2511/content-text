P>
	В прекрасна лятна утрин — спомни си, скъпа моя,
		спомни си тая случка пак:
	внезапно жалка мърша съзряхме на завоя
		връз ложето от камънак.

	В една цинична поза като жена продажна
		лежеше тя без капка смут —
	разкрачена безгрижно, от пот и лиги влажна,
		с корем, от газове издут.

	А слънцето над нея печеше в небосвода,
		бодеше я с безброй жила —
	да върне без остатък на вечната Природа
		това, което е била.

	И гледаше небето как скелетът оголен
		цъфти като разкошен цвят.
	Смрадта бе тъй ужасна и в тоя въздух болен
		зави ти се внезапно свят.

	Нападаха корема мухите забръмчали
		там, дето в боен ред пълзят
	личинки — черна каша — по дългите парцали
		на гниещата мека плът.

	Като вълни в морето пропадаше, растеше
		и вреше шаващия куп;
	би казал, оживял е — набъбваше, свистеше
		и се множеше тоя труп.

	Летяха странни звуци от купчината жалка:
		като ветрец, като река
	или като зърната в желязната веялка,
		въртяна бавно на ръка.

	И изведнъж… Как всичко тук избледня, застина
		или бе страшен сън това —
	художникът по памет завършва тъй картина,
		нахвърляна едва-едва —

	дойде сърдито куче и дебнеше ни — клето! —
		иззад високите скали,
	и чакаше да грабне и отнесе парчето,
		което от костта свали…

	И ти, уви, ще станеш зараза, тлен в земята,
		пръстта и теб ще заличи,
	ти — моя страст, мой ангел, ти — слънце за душата,
		звезда на моите очи.

	Да! Ти ще спиш, царице на грациите мили,
		в дълбокия и тайнствен мрак,
	ще плесенясва бавно под цъфнали бодили
		оголения ти гръбнак.

	Но щом с целувки алчни нахвърлят се — кажи ти
		на червеите в твоя ров,
	че аз спасих — и образ, и чувства най-честити! —
		разпадналата се любов.
P$
