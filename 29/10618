P>
	Невежество, заблуда, скъперничество, грях
	духа ни завладяват и смучат от кръвта ни,
	и свойта гузна съвест усърдно всеки храни,
	тъй както просяците — гадините по тях.

	В греха сме упорити, страхливи — пред разплата,
	признаваме веднага, щом щедро ни платят,
	и пак доволни крачим по калния си път
	с надежда да измием с престорен плач петната.

	Отдавна Сатаната — Магьосникът Велик —
	връз ложето на злото духа ни с блян приспива,
	метала благороден на волята ленива
	до капка изпарява като зловещ химик.

	С конците на съдбата ни тегли по наклона!
	Сред мерзости се ровим да вкусим благодат
	а всеки ден е крачка към зейналия Ад,
	но пак вървим без ужас сред тъмнина зловонна.

	И както груб развратник гризе със сластен стон
	гърдите похабени на уличница стара,
	така и ние — скрито терзани от поквара —
	насладата докрая цедим като лимон.

	Кълбо от глисти сякаш из мозъка ни чопли —
	рой Демони вилнеят на пир в потаен час;
	щом дробове разтворим, Смъртта се спуска в нас
	река подземна — с жалби и дълги глухи вопли.

	Щом ножът и метежът, отровата, грехът
	не са покрили още с бродерия забавна
	платното на съдбите, разнищени отдавна —
	не е готов, за жалост, на крайности духът!

	Но между всички твари — чакали, хрътки, смоци,
	маймуни, скорпиони, пантери и орли,
	пълзящи и ръмжащи, отблъскващи и зли,
	сред скверния зверилник на нашите пороци

	аз знам една ужасна, една безчестна гад!
	Макар че тя не кряска, ни с подъл скок напада,
	земята на парчета ще натроши с наслада,
	с една прозявка само ще глътне този свят.

	ДОСАДАТА! В окото хашишът гложди сладко
	и през дима бесило стърчи като кошмар.
	И ти си близък с нея — с изтънчената твар, —
	читателю притворен, мой двойнико, мой братко!
P$
