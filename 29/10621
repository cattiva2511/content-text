P>
	Над голи равнини и над блата разлети,
	над облаци, морета, над върхове, гори,
	отвъд самия етер и слънцето дори,
	отвъд предела на сияйните планети,

	о ти, мой дух, политаш — нагоре, навъзбог;
	и както смел плувец с талазите се бори,
	тъй пориш весело бездънните простори
	с един неподражаем, непобедим възторг.

	Носи се, бягай от миазмите, от ада
	и с въздуха върховен се пречисти, сияй
	и пий като нектар с божествена наслада
	от светлината бистра на чистия безкрай!

	След тая скука тук и скръб, със свойто бреме
	притиснали живота в студената мъгла,
	щастлив е който може с разперени крила
	към светозарните земи да се възземе;

	чиято волна мисъл се вдига в утринта
	към ясното небе подобно чучулига
	и който, литнал над живота груб, постига
	езика на цветята и немите неща.
P$
