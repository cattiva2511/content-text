P>
	Ти виждаш ли бленувани земи?
	Позна ли тоя стръмен бряг?…
	О, нека бурята край нас гърми
	и нека тегне леден мрак.

	Умря с усмивка старият моряк —
	вълна го буйно приласка,
	когато той към светлия маяк
	прострял бе трепетна ръка.

	Но кой от свиден бряг ще ни лиши?
	Кой устрема ни смел ще спре? —
	Под вихъра на младите души
	летим над мрачното море.

	Ту се издигнем в грохот и кипеж
	и зърнем в миг жадуван бряг,
	ту шеметна вълна сред лих летеж
	към бездната ни спусне пак.

	Но с бодра, бойна музика гърми
	морето в своя бурен рев
	и в снежна пяна кипва и дими
	с вълни от разтопен седеф.

	И на вълните горди с гордостта
	въртим ний крепките весла,
	а като бели пламъци в нощта
	размахват чайките крила…

	Ти виждаш ли бленувани земи?
	Позна ли тоя свиден бряг?
	О, нека, нека бурята гърми —
	пред нас е светлият маяк!
P$
