P>
	Роден в урагани, целунат от мълния,
	сред мрака той вдигна в почуда глава —
	душата му огнена болка изпълни я,
	ръцете му хладна верига скова…

	Безброй векове са над него преминали,
	море от беди и тъги го люля,
	преброди пустини и пропасти зинали,
	обагри с кръвта си безплодни поля.

	В Египет по жълтите огнени пясъци
	реди канари — пирамиди гради;
	в арените римски, сред дивите крясъци,
	той грохва с пронизани смъртно гърди.

	Над черните угари, сред мрака на мините
	с безропотна мъка земята дълбай;
	отровен от черния дим на комините,
	кове той метала, мълчи и страдай…

	Но ден подир ден и в очи опечалени
	проблясва заплаха, ненавист гори;
	искра след искра и пожарища алени
	избликват в смълчаните тъмни гори.

	Възкръсват в душата надежди погребани,
	ръката се свива в закана за мъст;
	и ето: наравно с планинските гребени
	изправя днес роба грамадний си ръст.

	Посрещнат там — злобно, тук — с привети ласкави,
	върви той и в погледа му е разлян
	и нежния трепет на цъфнали праскови,
	и смъртния гръм на разбунен вулкан.
P$
