P>
	Часовник — бог зловещ с усмивка разкривена!
	Той с пръст ни се заканва и съска ни — помни!
	В сърцето ти страхливо безброй Горчивини
	без жал ще затрептят като стрели в мишена.

	Изчезва всяка радост пред теб — като в мъгла,
	тъй зад кулисите се скрива нимфа млада;
	и всеки миг гризе от твоята наслада,
	а тя — разбираш късно! — за цял живот била.

	На час три хиляди и шестстотин закани —
	Секундите — помни, че… И всяка с остър глас
	като комар. Днес казва: ще стана Вчера аз,
	но с кръв от своите дни мен, гнусното, нахрани!

	Remember, Esto memor и Souviens-toi.
	(Гласът метален на безброй езици жили.)
	Минутите пред теб са златоносни жили,
	оставяй ги, но злато вземи преди това!

	Помни, че Времето е алчен комарджия,
	печели всеки удар — и то без хитрини!
	Денят ти се смалява. Нощта расте — помни!
	И зее бездната; клепсидрата — хвърли я!

	Божественият Случай във вечния хазарт
	и Добродетел (ти, о, Девствена съпруго!),
	и Разкаяние — какво ни чака друго —
	ще викнат: „Късно става! Умри, страхливец стар!“
P$
