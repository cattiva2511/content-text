P>
	О, силни мириси, в най-мъничките пори
	проникващи. Нима стъкло ще ви затвори?
	В ковчеже обковано — от Ориента дар —
	с ключалка, заскимтяла като скъперник стар,

	или в самотен дом пред прашно огледало,
	сред спарения дъх на времето умряло
	понякога намираш забравен стар флакон
	с душа все още жива, безсилна и за стон.

	Рой мисли дремещи — о, мъртви какавиди,
	сред мрака тръпките ви как човек да види! —
	излитат лекокрили и почват своя танц,
	осят със злато, в капки лазур и с розов гланц.

	И ето споменът кръжи и те опива
	сред спарения здрач; притваряш взор; унива
	душата ти и тръпне — завива й се свят
	пред бездната бездънна на земната ни смрад;

	лежи тя на ръба на бездната вековна,
	където Лазар — сън сияен — в смрад отровна
	с раздран саван излиза от своя зейнал ров:
	Разпаднала се вече, но прелестна любов.

	И тъй: когато аз от този свят изчезна
	и като в мръсен шкаф потъна в свойта бездна,
	от хората захвърлен — печален стар флакон,
	лющен, прашен, мръсен, пропукан, без фасон,
	ще стана твой ковчег, жадувана проказа!
	Свидетел за мощта на твоята зараза,
	отрова, изцедена от ангелски ръце,
	о ти, живот и гибел на моето сърце!
P$
