P>
	Лорд Кързон мъж е благовиден,
	седи на мекия си стол
	и пита мрачен и обиден:
	— Тук кой мирише на петрол?

	Та ние хора сме салонни!
	Кому тук е дошло на ум
	сред тия зали благовонни
	да вмъкне нефтений парфюм?

	Поанкаре туй не разбира,
	не знай и Стандарт-компани:
	петрол в Лозана не извира,
	а на петрол навред вони!

	Измет паша се поусмихва,
	но пак спокойно си седи.
	А Мусолини даже кихва —
	петрола нещо му вреди.

	Лорд Кързон дяволито смига:
	— Измет паша не е ли чул?
	Той, струва ми се, тук пристига
	с петролни мостри от Мосул?

	— Те, мострите, са чак в Ангора,
	нарочно ги оставих аз,
	защото вий сте знатни хора —
	ще се вмиришете на газ.

	… Лорд Кързон клати се на стола,
	оправя новия си фрак:
	— Ще трябва значи в Анадола
	за мострите да дойдем пак.

	— Ще ви излезне много евтин
	тогаз петрола, джентлемен;
	Чичерин е търговец нефтен
	и мисли също като мен.

	— Така ли?… Сър Чичерин, честно
	кажете мнението си!
	— Така е, нефта пламва лесно,
	но твърде мъчно се гаси!
P$
