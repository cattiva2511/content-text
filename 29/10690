P>
	Замислена вечер над златни поля
	разстилаше тиха тъга
	и в свежия въздух, високо над нас
	простряна бе цветна дъга.

	Погалена сякаш от свята ръка,
	потрепваше росната ръж
	и волни талази един подир друг
	летяха нашир и надлъж.

	На огнени ленти от двете страни
	на насипа бликнал бе мак;
	сред него, опити от скръб и любов,
	ний чакахме дългия влак.

	От синята бездна на твойте очи
	се ронеха скръбни слова
	и тихо, но властно прокобваха те:
	„Едва ли пак нявга, едва!“

	Зад сивия облак на утрешний ден
	неведом бе нашият път;
	умът не прозираше — тръне ли там
	или теменуги трептят.

	Житейските наши пътеки тогаз
	едва се допряха и пак
	издебна ни мълком раздялата зла
	и стисна ни нейният мрак…

	Сега е пак привечер. Запад е в кръв
	и в блясъци златни облен
	и призракът бледен на минали дни
	витае безшумно край мен.

	Над празната чаша седя мълчалив,
	обронил пламтяща глава,
	а всичко наоколо тихо шепти:
	„Едва ли пак нявга, едва!“
P$
