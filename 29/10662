	[* ХАМЛЕТ — апокрифна преработка на прочута сцена от едноименната Шекспирова трагедия. Полоний, главен камериер, и дворяните Розенкранц и Гилденщерн са герои от същата пиеса.]

>	Сцена Х

N	(Розенкранц и Гилденщерн излизат)

	__Хамлет__
	Един миг само, мили Гилденщерн,
	почакай, Розенкранц!

	__Розенкранц__
				Кажете, принце?

	__Гилденщерн__
	Желаете ли нещо?

	__Хамлет__
			Да запитам.
	Как, казахте, дворцовия спектакъл,
	тази трагедия за краля отровител —
	подейства ли на краля?

	__Розенкранц__
				Страшно, принце…

	__Хамлет__
	Наистина ли?

	__Гилденщерн__
			Той не бе на себе си.

	__Хамлет__
	Ами кралицата?

	__Розенкранц__
			Тя свяст загуби.

	__Хамлет__
	А другите?

	__Гилденщерн__
			Кои, Ваше височество?

	__Хамлет__
	Например вие, също и велможите,
	и дамите придворни — всички зрители
	във залата. Не казаха ли нещо?

	__Розенкранц__
	Не, принце.

	__Гилденщерн__
			Всички се вживяха тъй,
	че думичка не можеха да кажат.

	__Хамлет__
	Ами Полоний?

	__Гилденщерн__
			Той се бе разхлипал.

	__Хамлет__
	Велможите?

	__Розенкранц__
			Велможите ридаеха.
	И аз самият не сдържах сълзите си
	и зърнах как с ръкава Гилденщерн
	скри влагата предателска в очите си.

	__Хамлет__
	Ами войниците?

	__Гилденщерн__
			Извръщаха глави,
	за да прикрият силното вълнение.

	__Хамлет__
	Та мислите, че таз пиеса имаше…

	__Розенкранц__
	Голям успех.

	__Гилденщерн__
			Наистина заслужен.

	__Розенкранц__
	Прекрасен план.

	__Гилденщерн__
			А и каква динамика!

	__Хамлет__
	Хм, може би тя има свои слабости…

	__Розенкранц__
	Простете, принце, но какви?

	__Хамлет__
				Например…
	Че можеше да се желае още.
	Актьорите играха, както могат,
	но кралят им не беше твърде крал,
	убиецът — убиец. Господа,
	да бях убиец аз, тук, при Хеката*,
	[* ХЕКАТА — старогръцка богиня, на която Зевс дал власт да допринася за успеха на най-различни начинания и да се намесва във всички части на вселената. Смятана е била за всемогъща магьосница, за патронка на магията и е била представяна във вид на същество с ужасяваща външност.]
	засрамил бих навярно и убийците!
	Сами съдете!

N	(Играе.)

	__Розенкранц__
			Принце, изумително!

	__Гилденщерн__
	Великолепно!

	__Розенкранц__
			Някой би помислил,
	че сте видели някога убиец
	да върши своето ужасно дело.

	__Хамлет__
	Не, Розенкранц, това живее в мен —
	защо и как? Кой знае? Ш-шт,
	елате по-близо. Хамлет…

	__Гилденщерн__
				Принце?

	__Хамлет__
			…има тайна.

	__Розенкранц__
	Ах, принце, вярно ли?

	__Хамлет__
				Голяма тайна.
	Не за велможите, но за ушите
	на верните другари!

	__Гилденщерн__
			Моля, принце!

	__Хамлет__
	Не принц…

	__Гилденщерн__
			Ваше височество!

	__Хамлет__
				…не, само Хамлет!

	__Гилденщерн__
	Щом настоявате …

	__Хамлет__
			Тъй, слушайте
	и запазете чутото за себе си,
	тъй както съм решил.

	__Розенкранц__
			Кажете, принце?

	__Хамлет__
	Аз искам да играя.

	__Розенкранц__
			Тъй ли, принце?

	__Хамлет__
	Решил съм вече, Розенкранц. От утре
	ще тръгна с тази трупа по света.
	От град на град тя ще представя пиесата
	за краля славен, който бил убит,
	и за убиеца му, настанил се
	на трона му и в топлото му още
	съпружеско легло; и за кралицата —
	вдовица едномесечна — която
	спи в потното омазнено легло
	с убиеца, злодея и крадеца
	на чуждо кралство… Колкото по мисля,
	все по ме блазни неговата роля.
	Да го разкрия в цялата му мерзост —
	развратна, подла, змийска креатура —
	която всичко заразява с краста —
	каква чудесна роля! Но по-инак
	от оня скитник трябва да играя —
	игра добре, но не намери сили
	за толкоз зло. За крал е подходящ,
	но много за подлец не му достига.
	Уви! Как тази роля бих играл,
	как в лигавата му душа се бих вживял,
	за да изстискам до последна капка
	човешката поквара! Чудна роля!

	__Гилденщерн__
	И чудна пиеса.

	__Хамлет__
			Не е много лоша…

	__Розенкранц__
	Чудесна!

	__Хамлет__
			Трябва да се доизпипа…
	Навярно пак към нея ще се върна,
	тя заслужава; тоз предател крал,
	тоз гнусен, низък, уродлив характер
	безкрайно ме привлича. Мили Розенкранц,
	ще пиша драми.

	__Розенкранц__
			Фантастично, принце!

	__Хамлет__
	Ще пиша. Имам толкова сюжети —
	подлеца крал е първият. А друг —
	за подлизурките и подлите велможи…

	__Розенкранц__
	Чудесно, принце!

	__Хамлет__
			Третият: комедия
	за стар и оглупял камериер…

	__Гилденщерн__
	Добър сюжет!

	__Хамлет__
			Четвъртият ще бъде
	пиеса за едно момиче.

	__Розенкранц__
				Как?

	__Хамлет__
				Е, пиеса.

	__Гилденщерн__
	Пак благодатна тема.

	__Розенкранц__
			Поетична.

	__Хамлет__
	А Хамлет — Хамлет ще твори. На трона
	подлецът ще дере без нож народа,
	велможите ще кършат гръб, а Хамлет
	все ще твори; войни; ще страдат слабите,
	ще властват силните. А Хамлет — Хамлет
	все ще твори, наместо — скочил — нещо
	да стори с гняв.

	__Гилденщерн__
			Какво, о, принце?

	__Хамлет__
				Знам ли?
	Какво се прави срещу подла власт?

	__Розенкранц__
	Че нищо, принце.

	__Хамлет__
			Нищо ли?

	__Гилденщерн__
				Е, да,
	в историята има и мъже:
	поставят се начело на народа
	и с думи или с пример го увличат
	с борба властта продажна да свали.

	__Розенкранц__
	Но туй в историята само става.

	__Хамлет__
	В историята само, а твърдите,
	че с думи можеш хората да вдигнеш.
	А мъката е няма. Някой трябва
	по име всичко тук да назове:
	това е гнет, това пък е безправие,
	над вас се върши мерзко престъпление
	и този, който ваш крал се нарича,
	е шут, крадец, убиец и развратник —
	не е ли тъй? Но ако сте мъже,
	спокойно ли ще носите срама,
	не ще ли грабнете тояга, меч
	или позорът чер ви е скопил,
	нима сте роби и затуй търпите
	безчестие?

	__Гилденщерн__
			Красноречив сте, принце.

	__Хамлет__
	Красноречив!? Тогава да изляза
	и както в миналото глас народен
	да стана аз?

	__Розенкранц__
			На своя принц е предан
	народът.

	__Хамлет__
			Да го поведа и трона
	прогнил да срина?

	__Гилденщерн__
				Принце, моля,
	това е политика.

	__Хамлет__
			Странно чувство —
	такава тежка цел да си поставиш…
	Благодаря.

	__Розенкранц__
			Не ще ви пречим, принце.

N	(Розенкранц и Гилденщерн излизат.)

	__Хамлет__
	Да бъдеш или да не бъдеш — ето
	въпросът. А щом бъдеш ти — какъв?
	Да бъдеш принц! Край трона да стоиш
	с усмивка, най-лоялният велможа!
	Защо не върху трона? Там е друг
	и трябва да го чакаш да умре,
	да се съсири черната му кръв…
	Или гърдите му да прободеш,
	за бащината смърт да отмъстиш!
	На майчиното ложе да измиеш
	срама! Защо се колебая? О, не, не.
	Ще впия поглед в мерзкото лице,
	в развратната уста, в очите влажни:
	разбрах те кой си, пипнах те сега,
	сега бих могъл да опитам тайно
	муцуната ти сам да разкрася!
	Да бях актьор, веднага бих разбулил
	тук всичкото му тайно, скверно зло,
	прикрито под усмихнатата морда.
	Това ме мами… Но това лице
	връстниците ми ще познаят само —
	а после никой. По-добре навеки
	да го изоблича ведно с ония
	чудовища, ведно със всичко гнило,
	с което в Дания е обкръжен.
	Но аз съм и поет! И ще напиша
	присъда зла, която ще пребъде
	през вековете и с нетленен пръст
	ще сочи този гноен цирей… Виж ти,
	какъв дар слово! Но не е ли жалко
	да го хабя единствено за мен?
	Да събера народа на пазара
	и да говоря… Той не е от кал
	и думите ми в него ще родят
	срещу тирана буря безпощадна…
	Това ме мами, мами… Но след туй
	не бих могъл да сторя нищо… Жалко!
	Какъв актьор бих бил! Но ако бях,
	ще мога ли да предизвикам буря,
	която срива тронове? А после
	как бих написал бъдните си драми?
	Тогаз — по дяволите! Чрез игра ли
	да смъкна маската му аз или
	над прага като прилеп да го прикова?
	Или с народа разярен от трона
	да го сваля? Какво тогаз, какво?
	А ако само си внушавам, че желая
	да отмъстя? Защо да съм актьор,
	единствено за да го демаскирам?
	Щом трябва да играя, ще играя,
	защото туй е в мен, защото трябва
	да пресъздавам хора — все едно
	добри или жестоки! Него бих
	играл с най-много страст — и още как!
	Актьор да бъдеш! Или пък да пишеш,
	но не за мъст, а само за разтуха,
	щом вдъхваш ти на думите живот.
	Защо да пиша само? И защо
	да не говоря? Да съм вожд народен
	и да говоря, както пее птичка —
	тъй хубаво и пламенно, че сам
	да бъда убеден и да повярвам,
	в това, което казвам! Да съм нещо —
	това е то изкупващата дума!
	Да съм актьор! Поет или пък просто
	да тръгна със народа си? Какво?
	О, богове, какво да избера?
	Или да бъда Хамлет? Ах, какво
	бих сторил, ако бях аз нещо? Да,
	ала какво? В туй тъкмо е въпросът.

@@	1934
