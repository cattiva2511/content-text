P>
D>
	На Ж. Г. Ф.
D$
	Без ярост аз ще те ударя,
	като месар — без гняв, без вик!
	Като Мойсей — скалата, в миг
	да бликне в моята Сахара

	жив извор — чистите сълзи,
	които мъката изцежда;
	и тъй копнежът ми с надежда
	ще полети — да се срази

	с вълните — кораб в океана;
	а там в духа ми изтерзан
	ще глъхнат като барабан
	плачът ти, болката набрана!

	Не съм ли аз фалшив акорд
	в една божествена симфония,
	заради алчната Ирония,
	разяждаща духа ми горд?

	Той в мен стаен е — моят крясък!
	Отрова черна блика в мен!
	Мегера хващам в своя плен
	аз, огледалото без блясък.

	Аз ножът съм — но и кръвта,
	трупът съм аз — но и гробарят,
	аз бузата съм — и шамарът,
	и гвоздеят съм — и дланта!

	Аз сам вампир съм за душата
	и съм отритнат като тях —
	на всичко гледащи със смях,
	но без усмивка на устата!
P$
