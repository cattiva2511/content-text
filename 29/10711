P>
	Горещниците вече вързопят си багажите,
	изпращани со здраве от огнебарабаните,
	со здраве ги изпращат поляните, балканите,
	където и до днеска не секват пак масажите
	за русите, жабарите и франко-англичаните.

	За път се вече готвят жестоките горещници
	и дъждоносни бродят по-често в небосклоните,
	изливници ще рукнат, ще свестят те евзоните,
	та с Петър и Никита и други стари грешници
	ведно да се озъбват на нас и на тевтоните.

	Горещниците вече вързопят си багажите,
	а ний се тилочешеме и мудрим се над сметките,
	че липсват ни одеждите, че рядко са подметките.
	Ще тръгнем босоходци и вий де — братовчедките —
	на нас за душетровие гърбът си ще покажете.

	Горещниците летни вързопят си багажите,
	а ний си гърлотъпчиме с фасула сух стомасите
	и смаяни летиме, възседнали пегасите,
	и търсим окозяпнали дано да ръкохваниме
	лекарство — да поправиме тъй някак си финансите.

	Горещниците вече събират си багажите
	и готвят се со август за дружно ногодвижене,
	а ний сме тъй кахърни, тъй много сме загрижени,
	Че ще пресекнат вече да бродят по паважите
	Девици устокръвни со рокли свилокнижени.
P$
