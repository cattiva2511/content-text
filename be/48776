D>
	На Ирис, госпожица Неустоима
D$


E>
	И преди Теди да се усети, майка му го прегръщаше, а баща му прегръщаше нея. Тримата стояха насред коридора пред офиса на охранителите на Статуята на Свободата и се прегръщаха, и плачеха като големи глупави бебета.
@	Из „Мис Каприз“
E$


>	1

	Не бяха малко жителите на Уайнет, Тексас, които смятаха, че Тед Бодин встъпва в неравен брак. Все пак майката на младоженката _вече не_ беше президент на Съединените щати. Корнелия Джорик бе напуснала Белия дом преди повече от година. А Тед Бодин си беше… ами _Тед Бодин_.
	По-младите жители на града искаха той да се ожени за рок звезда, но той вече бе имал възможност да го направи и й беше отказал. Също както бе станало и с една прочута актриса. Повечето обаче смятаха, че би трябвало да си избере някоя от света на женския професионален спорт и по-точно — от Женската професионална голф асоциация. А ето че Луси Джорик дори не играеше голф.
	Това не попречи на местните търговци да отпечатат лицата на Луси и Тед върху специална партида топки за голф. Само че заради трапчинките по топките те изглеждаха малко кривогледи, така че повечето от туристите, надошли в града, за да зърнат празненствата, които щяха да продължат през целия уикенд, предпочитаха по-представителните кърпи за голф. Други популярни продукти бяха възпоменателните чинии и чаши, които се произвеждаха в огромни количества от възрастните жители на градчето (постъпленията от продажбите щяха да отидат за ремонта на пострадалата от пожар Обществена библиотека на Уайнет).
	Като родно място на двама от най-великите голфъри, за Уайнет, Тексас, не беше нищо ново по улиците да се разхождат знаменитости, макар и не чак бивш президент на Съединените щати. Всеки хотел в радиус от осемдесет километра беше пълен с политици, спортисти, филмови звезди и държавни глави. Навсякъде бяха плъзнали агенти на тайните служби, а прекалено много журналисти заемаха ценно място в местния бар „Роустабаут“. Ала тъй като уайнетската икономика разчиташе на един-единствен сектор и градчето преживяваше тежки времена, жителите му приветстваха настъпилото оживление. От благотворителната организация „Киуанис“ бяха проявили особена находчивост, като продаваха места по трибуните срещу презвитерианската църква на Уайнет по двайсет долара парчето.
	Обществото бе изумено, когато булката предпочете за церемонията малкото тексаско градче пред столицата Вашингтон, ала Тед беше тексасец до мозъка на костите си и местните жители не бяха и допускали, че може да се ожени някъде другаде. Той бе възмъжал под зорките им погледи и те го познаваха така добре, както и собственото си семейство. Никой в града не можеше да каже дори една лоша дума против него. Даже бившите му гаджета можеха единствено да въздишат със съжаление. Ето какъв човек беше Тед Бодин.


	Макар и дъщеря на холивудски знаменитости, Мег Коранда беше останала без пукната пара, бездомна и отчаяна, което определено не я изпълваше с възторг пред перспективата да бъде шаферка на най-добрата си приятелка. Особено след като подозираше, че приятелката й е на път да допусне най-голямата грешка в живота си, като се омъжи за любимия син на Уайнет, Тексас.
	Луси Джорик, бъдещата младоженка, кръстосваше апартамента си в хотел „Уайнет Кънтри Ин“, който видното й семейство бе ангажирало за предстоящите празненства.
	— Никога няма да ми го заявят в лицето, Мег, ала всички в този град смятат, че не съм достатъчно добра за Тед!
	Луси изглеждаше толкова разстроена, че на Мег й се прииска да я прегърне, а може би самата тя имаше нужда от утеха. Зарече се да не прибавя собственото си нещастие към тревогите на приятелката си.
	— Интересно заключение от страна на местните селяндури, при положение че ти си най-голямата дъщеря на бившия президент на Съединените щати. Едва ли може да се каже, че си никой.
	— Осиновена дъщеря. Говоря сериозно, Мег. Хората в Уайнет ме подлагат на същински _разпит_ всеки път щом си покажа носа навън.
	Това едва ли би могло да се нарече нова информация, тъй като Мег се бе чувала с Луси по няколко пъти седмично, но разбира се, телефонните разговори нямаше как да й покажат напрегнатите бръчици, които се бяха врязали сякаш за постоянно над свода на малкия нос на Луси. Мег подръпна една от сребърните си обици, която може да беше, а може и да не беше от епохата на древнокитайската династия Сун, в зависимост от това, дали можеше да се вярва на водача на рикша в Шанхай, от когото ги беше купила.
	— Сигурна съм, че не се даваш току-така на добрите жители на Уайнет.
	— Толкова е обезсърчаващо — каза Луси. — Опитват се да не го правят чак толкова явно, но не мога дори на улицата да изляза, без някой да ме спре, за да ме попита дали знам през коя година Тед е спечелил голф шампионата за аматьори или колко време е минало между бакалавърската и магистърската му степен, като уловката тук е, че е взел и двете едновременно.
	Мег беше зарязала колежа, без да вземе дори една степен, така че идеята да защитиш две едновременно й се струваше повече от откачена. Разбира се, самата Луси също бе доста амбициозна.
	— Просто изживяването да не ти се подмазват всички е ново за теб, това е всичко.
	— О, повярвай ми, няма такава опасност. — Луси прибра кичур светлокестенява коса зад ухото си. — На едно парти миналата седмица някой ме попита съвсем небрежно, сякаш всички водят подобни разговори, докато похапват сирене, дали знам какъв е коефициентът му на интелигентност, за което нямах и представа, но предположих, че и тя не знае, така че отговорих сто трийсет и осем. Обаче не… Оказа се, че съм направила _огромна_ грешка. Очевидно последния път, когато се е тествал, резултатът му бил _сто петдесет и едно_. А според бармана тогава Тед бил болен от грип, иначе би се представил още по-добре.
	На Мег й се искаше да попита приятелката си наистина ли е обмислила както трябва този брак, но за разлика от нея Луси никога не действаше импулсивно.
	Двете се бяха запознали в колежа, когато Мег бе бунтарски настроена първокурсничка, а Луси — интелигентна, ала самотна второкурсничка. Тъй като и тя бе израснала с известни родители, Мег разбираше подозрителността на Луси към всяко ново приятелство, но постепенно двете се бяха сближили въпреки коренно различните си характери и Мег бързо бе успяла да забележи онова, което убягваше на другите. Скрита под твърдата решимост да не изложи по никакъв начин семейството си, у Луси се спотайваше истинска бунтарка. Не че някой би се досетил по външния й вид.
	С деликатните си черти и гъсти мигли като на малко момиченце тя изглеждаше по-млада от своите трийсет и една години. Беше оставила лъскавата си кестенява коса да израсте и понякога я прибираше назад с кадифени ленти за коса, каквито Мег за нищо на света не би си сложила, така както не би облякла елегантната й бледосиня рокля по тялото, съчетана с черен рипсен колан. Вместо това Мег бе обвила дългото си слабо тяло в изобилие от лъскава коприна, която бе усукала и завързала на едното си рамо. Черни гладиаторски сандали (трийсет и девети номер) обгръщаха прасците й, а между гърдите й почиваше пищен медальон, който сама си бе направила от една старинна кутийка за бетелови орехи*, която си бе купила от един открит пазар в Централна Суматра. Беше допълнила вероятно фалшивите си обици от династията Сун с множество гривни, които бе купила за шест долара в „Ти Джей Макс“** и бе украсила с африкански мъниста. Модата й беше в кръвта.
	[* Бетелов орех е популярното наименование на плода на арековата палма, който обикновено се дъвче, увит в листа от растението бетел. Популярен е на много места в Азия. — Б.пр.]
	[** Верига евтини магазини в САЩ. — Б.пр.]
	„И се предава по криволичещ път“, както бе отбелязал чичо й, прочут нюйоркски дизайнер.
	Луси докосна скромната си перлена огърлица.
	— Тед е… Той е най-сполучливият опит на Вселената да създаде съвършения мъж. Кой младоженец подарява на булката си църква?
	— Трябва да призная, че е впечатляващо.
	По-рано същия ден Луси бе завела приятелката си да види изоставената дървена църква, сгушена в края на една тясна уличка в покрайнините на града. Тед я беше купил, за да попречи да бъде съборена, след което се бе настанил в нея за няколко месеца, докато строяха къщата, в която живееше сега. Въпреки че в момента бе празна, църквата бе очарователна стара постройка и на Мег не й беше трудно да разбере защо Луси толкова я харесва.
	— Каза, че всяка омъжена жена се нуждае от място, което да е само нейно, за да не полудее. Можеш ли да си представиш нещо по-мило?
	Самата Мег имаше доста по-цинично обяснение. Каква по-добра стратегия за един заможен женен мъж, ако възнамеряваше да направи подобно местенце и за себе си?
	— Направо невероятно — отвърна тя. — Нямам търпение да се запозная с него.
	И тя прокле поредицата от лични и финансови кризи, които й бяха попречили да се метне на самолета още преди месеци, за да се запознае с годеника на Луси. Обстоятелствата обаче се бяха стекли така, че бе пропуснала моминското парти на приятелката си и се бе видяла принудена да пристигне от Лос Анджелис в раздрънканата таратайка, която бе купила от градинаря на родителите си.
	Луси въздъхна и се настани на дивана до Мег.
	— Докато двамата с Тед живеем в Уайнет, никога няма да съм достатъчно добра.
	Мег повече не можеше да се сдържа и я прегърна.
	— Ти се справяш съвършено с абсолютно всичко в живота си. Собственоръчно спаси себе си и сестра си от детство в приемни домове. Без проблем свикна с живота в Белия дом. А що се отнася до интелекта ти… имаш магистърска степен.
	Луси скочи от дивана.
	— Която получих едва _след_ като взех бакалавърска степен.
	Мег не обърна внимание на това откачено изказване.
	— Работата ти в помощ на децата е променила много животи и според мен това струва повече, отколкото един астрономично висок коефициент на интелигентност.
	Луси въздъхна.
	— Обичам го, но понякога…
	— Какво?
	Луси размаха ръката си с бледорозов маникюр, който рязко контрастираше с изумруденозеления лак на Мег.
	— Нищо сериозно. Просто предсватбена треска. Няма значение.
	Тревогата на Мег се усили.
	— Луси, дванайсет години сме най-добри приятелки. Всяка от нас знае най-съкровените тайни на другата. Ако нещо не е наред…
	— Не може да се каже точно, че не е наред. Просто съм нервна заради сватбата и цялото внимание, което привлича. Пресата е навсякъде. — Луси приседна на ръба на леглото и стисна една възглавница пред гърдите си, както правеше в колежа, когато нещо я е разстроило. — Само че… Ами ако е прекалено добър за мен? Аз съм умна, но той е по-умен. Аз съм хубава, но той е смайващо красив. Аз се опитвам да бъда добър човек, но той на практика е светец.
	Мег си заповяда да потисне бързо надигащия се у нея гняв.
	— Промили са ти мозъка.
	— И тримата сме отраснали с известни родители. Ти, аз и Тед… Ала Тед е натрупал свое собствено състояние.
	— Не е справедливо да правиш подобно сравнение. Ти работиш в благотворителна организация, което едва ли може да се нарече стартова площадка за мултимилионери. — Въпреки това Луси изкарваше достатъчно, за да се издържа, нещо, което Мег никога не бе успяла да постигне. Тя бе прекалено заета да пътува по целия свят под предлог, че изучава природозащитните им проблеми и се запознава с местните занаяти, ала всъщност просто се забавляваше. Обичаше родителите си, но не и начина, по който бяха спрели издръжката й. И защо точно сега? Може би ако го бяха направили, когато навърши двайсет и една, а не трийсет години, нямаше да се чувства такава неудачница.
	Луси подпря малката си брадичка на ръба на възглавницата, така че материята се набръчка около бузите й.
	— Родителите ми го боготворят, а ти знаеш как се държат обикновено с мъжете, с които излизам.
	— С далеч по-малко неприкрита враждебност, отколкото моите родители към онези, с които излизам аз.
	— То е, защото ти излизаш с първокласни загубеняци.
	На това Мег нямаше какво да възрази. Последните в този списък от загубеняци бяха шизоиден сърфист, с когото се беше запознала в Индонезия, и австралийски инструктор по рафтинг, който имаше сериозни проблеми с овладяването на гнева си. Някои жени се учеха от грешките си. Очевидно Мег не беше една от тях.
	Луси метна възглавницата настрани.
	— Тед е натрупал състоянието си, когато бил на двайсет и шест години, като изобретил някакъв гениален софтуер, който помага на населените места да пестят електричество. Голяма стъпка напред към изграждането на национално ефективно електроснабдяване. И сега може да си избира консултантски проекти по свой вкус. Когато си е вкъщи, кара стар пикап с водородна горивна клетка, която сам си е направил, както и захранвана от слънцето климатична система, и още цял куп неща, които не разбирам. Имаш ли представа колко патента притежава? Не? Е, аз също не знам, но съм сигурна, че и последният продавач в хранителен магазин в града го знае. А най-лошото от всичко е, че нищо не го ядосва. Нищичко!
	— Звучи, сякаш е самият Исус Христос. Само дето е богат и сексапилен.
	— Внимавай, Мег. В този град шеги по адрес на Исус Христос могат да ти докарат куршум. Никога не си виждала толкова много въоръжени вярващи. — Разтревоженото изражение на Луси говореше, че самата тя се бои да не я застрелят.
	Много скоро трябваше да тръгват, за да отидат на сватбената репетиция, и Мег нямаше време да бъде деликатна.
	— Ами сексуалният ви живот? Ужасно си стисната откъм подробности, ако не се брои онзи глупав тримесечен мораториум, който ти си наложила.
	— Искам първата ни брачна нощ да бъде специална. — Луси прехапа долната си устна. — Той е най-невероятният любовник, когото някога съм имала.
	— Списъкът ти за сравнение не е особено дълъг.
	— Теди е легендарен. Не ме питай откъде знам. Мечтата на всяка жена. Абсолютно неегоистичен. Романтичен. Сякаш знае какво иска една жена, още преди самата тя да го е разбрала. — Луси въздъхна. — И е мой. За цял живот.
	Изобщо не прозвуча толкова щастлива, колкото би трябвало. Мег подви колене под себе си.
	— Все трябва да има поне един недостатък.
	— Нищичко.
	— Носи бейзболна шапка с козирката назад. Събужда се с лош дъх. Тайно си пада по Кид Рок*. Не може да няма все нещо.
	[* Американски изпълнител на рап, рок и кънтри музика. — Б.пр.]
	— Ами… — По лицето на Луси се изписа безпомощност. — Той е съвършен. Това е недостатъкът му.
	И тогава Мег разбра. Луси не можеше да рискува да разочарова хората, които обичаше, а сега бъдещият й съпруг се бе превърнал в поредния човек, за когото трябваше да се окаже достойна.
	Майката на Луси, някогашен президент на Съединените щати, избра точно този момент, за да надникне в стаята.
	— Време е да вървим.
	Мег скочи от дивана. Въпреки че бе отраснала заобиколена от знаменитости, и досега не бе успяла да се отърси напълно от страхопочитанието, с което я изпълваше президент Корнелия Кейс Джорик.
	Спокойните аристократични черти на Нийли Джорик, медночервената коса и дизайнерските й костюми бяха известни на всички от купища фотографии, ала малко от тях показваха истинската личност зад значката с американския флаг на ревера, многоликата жена, която веднъж се бе измъкнала от Белия дом, за да се впусне в приключение, отвело я до Луси и сестра й Трейси, както и до обичния й съпруг, журналистът Мат Джорик.
	Очите на Нийли се спряха върху тях.
	— Да ви видя заедно… Сякаш едва вчера бяхте в колежа. — Сантиментални сълзи омекотиха стоманените сини очи на жената, която някога бе стояла начело на Съединените щати. — Мег, ти винаги си била толкова добра приятелка на Луси.
	— Все някой трябваше да бъде.
	Нийли Джорик се усмихна.
	— Съжалявам, че родителите ти не могат да присъстват.
	Мег обаче не съжаляваше.
	— Не понасят да бъдат далеч един от друг, а това е единственият период, в който мама можа да се измъкне от работа, за да се присъедини към татко, докато той е на снимки в Китай.
	— Нямам търпение да видя последния му филм. Толкова е непредсказуем.
	— Сигурна съм, че биха искали да присъстват на сватбата — отвърна Мег. — Особено мама. Знаеш какви са чувствата й към Луси.
	— Същите, като моите към теб — каза Нийли Джорик, което бе прекалено мило, тъй като в сравнение с Луси, Мег се бе оказала истинско разочарование. Сега обаче не беше моментът да се отдава на мисли за миналите си провали и плашещото си бъдеще. Не, сега трябваше сериозно да обмисли засилващото се убеждение, че най-добрата й приятелка е на път да извърши най-голямата грешка в живота си.


	Луси беше решила да има само четири шаферки — трите си сестри и Мег. Бяха се събрали пред олтара, докато чакаха пристигането на младоженеца и неговите родители. Холи и Шарлот, биологическите дъщери на Мат и Нийли, бяха застанали до родителите си, заедно с Трейси, осемнайсетгодишната полусестра на Луси, и Андре, техния осиновен тъмнокож брат. В популярната си колона във вестника Мат бе написал: „Ако семействата имаха породи, нашето би било смесена американска“. Мег усети как гърлото й се свива. Колкото и непълноценна да я караха да се чувства нейните братя, в този момент те й липсваха.
	Изведнъж вратата на църквата се отвори рязко. И ето го и него, силуетът му — очертан от лъчите на залязващото слънце. Тиодор Дей Бодин.
	Отекна мелодия от тромпет. Истински хор от тромпети, славещи небесата.
	— Исусе — прошепна Мег.
	— Аха — прошепна Луси в отговор. — Непрекъснато му се случват такива неща. Той твърди, че е случайно.
	Въпреки всичко, което бе слушала от Луси, Мег не беше подготвена за мига, в който за първи път видя Тед Бодин. Той имаше съвършено изваяни скули, безупречно прав нос и квадратна челюст на филмова звезда. Сякаш бе слязъл от билборд на Таймс Скуеър*, с изключение на това, че не притежаваше изкуственото излъчваше на фотомодел.
	[* Прочут нюйоркски площад, известен, наред с други неща, с рекламните си билбордове. — Б.пр.]
	Пое по пътеката между пейките с широка нехайна стъпка; тъмнокестенявата му коса проблясваше с меден оттенък. Светлината, струяща през стъклописните прозорци, осейваше пътя му със скъпоценни камъни, сякаш обикновен червен килим не бе достатъчно добър за мъж като него. Мег почти не забеляза прочутите му родители, които вървяха зад него. Не бе в състояние да откъсне очи от годеника на най-добрата си приятелка.
	Той поздрави семейството на годеницата си с нисък, приятен глас. Мелодията на тромпетите, които се упражняваха в галерията за хора, се извиси до кресчендо, той се обърна и на Мег й се стори, че някой я удари в корема.
	Тези очи… Златист кехлибар с оттенък на сладък мед и обточен с кремък. Очи, в които горяха интелигентност и проницателност. Очи, които стигат до най-дълбоката ти същност. И докато стоеше пред него, Мег почувства, че Тед Бодин се взира в нея и вижда всичко, което тя полагаше толкова големи усилия да скрие — липсата й на цели, неспособността й, неуспеха й да заеме достойно място в света.
	„И двамата знаем, че си пълен провал — казваха очите му, — но съм сигурен, че един ден ще го надраснеш. Ако ли не… Ами… Колко може да очаква човек от едно разглезено холивудско дете?“
	Луси ги представяше един на друг:
	— … толкова се радвам, че най-сетне се срещнахте. Най-добрата ми приятелка и бъдещият ми съпруг.
	Мег се гордееше с хладнокръвието си, ала този път едва успя да кимне механично.
	— Време е да започваме — обади се свещеникът.
	Тед стисна ръката на Луси и се усмихна срещу вдигнатото лице на своята булка, усмивка на доволство и привързаност, която обаче не успяваше да наруши спокойните води на кехлибарените му очи. Тревогата на Мег нарасна. Каквито и чувства да изпитваше този мъж към Луси, нито едно от тях не беше необузданата страст, която най-добрата й приятелка заслужаваше.


	Родителите на младоженеца даваха предсватбената вечеря — разточително барбекю в местния кънтри клуб, място, което въплъщаваше всичко, което Мег ненавиждаше: презадоволени богаташи, прекалено погълнати от собственото си удоволствие, за да се замислят дори за миг за вредата, която тяхното отровено от химикали, прахосващо огромни количества вода игрище за голф нанасяше на планетата. Дори обяснението на Луси, че клубът е само наполовина частен и че всеки би могъл да ползва игрището, не променяше мнението на Мег. Агенти на тайните служби удържаха настрани представителите на международната преса, които се бяха скупчили пред входа заедно с тълпа любопитни зяпачи, надяващи се да зърнат някое известно лице.
	А известни лица имаше навсякъде, не само сред гостите на булката. Родителите на младоженеца бяха световноизвестни. Далас Бодин бе легенда в професионалния голф, а майката на Тед, Франческа, бе прочута със своите телевизионни интервюта на знаменитости. Богатите и известните бяха изпълнили задната веранда на клуба и стигаха чак до първия тий* — политици, филмови звезди, най-добрите спортисти в света на голфа и цял куп местни жители на всякаква възраст и от всякаква раса: учители и магазинери, механици и водопроводчици, местният бръснар и един доста страшен на вид рокер.
	[* Мястото за първия удар при отиграването на всички дупки в голфа; така се нарича и колчето, върху което се поставя топката за удар. — Б.пр.]
	Мег наблюдаваше как Тед се движи между хората. Правеше го ненатрапчиво и скромно, ала въпреки това сякаш се намираше под светлината на прожектор, където и да отидеше. Луси беше до него, буквално трепереща от напрежение, докато гостите се надпреварваха да ги спират, за да си поприказват. Тед си оставаше все така несмутим и въпреки че помещението жужеше от щастливо бърборене, Мег почувства, че й е все по-трудно да задържи усмивката върху лицето си. Той й приличаше повече на мъж, изпълняващ внимателно подготвена мисия, отколкото на изпълнен с любов младоженец в навечерието на сватбата си.
	Тъкмо беше приключила един напълно предсказуем разговор с бивш телевизионен водещ за това, как изобщо не прилича на невероятно красивата си майка, когато Тед и Луси изникнаха до нея.
	— Какво ти казах! — Луси грабна третата си чаша с шампанско от минаващия наблизо сервитьор. — Не е ли невероятен?
	Без да обръща внимание на комплимента, Тед се вгледа изучаващо в Мег с очи, които сякаш бяха виждали всичко, макар че едва ли бе посетил дори половината от местата, из които Мег бе пътувала.
	„Наричаш себе си гражданка на света — шепнеха очите му, — ала това означава единствено, че нямаш свое място в него.“
	Трябваше да се съсредоточи върху неприятностите на Луси, а не върху своите, и да направи нещо възможно най-бързо. И какво, ако му се стореше безцеремонна? Луси бе свикнала с нейната откровеност, а доброто мнение на Тед Бодин не означаваше нищо за нея. Тя докосна възела на роклята върху рамото си.
	— Луси пропусна да спомене, че си кмет на Уайнет… освен дето си и неговият светец покровител.
	Той не изглеждаше нито обиден, нито поласкан, нито стреснат от сарказма й.
	— Луси преувеличава.
	— Не е вярно — възрази Луси. — Кълна се, че онази жена, която беше застанала до шкафа с трофеите, коленичи, когато ти мина покрай нея.
	Тед се ухили и дъхът на Мег секна. Усмивката, разляла се бавно по лицето му, му придаваше опасен момчешки вид, на който Мег не се хвана нито за миг. Тя се хвърли с главата напред:
	— Луси е най-скъпата ми приятелка… сестрата, която винаги съм искала… но имаш ли представа колко много дразнещи навици притежава?
	Луси се намръщи, но не се опита да промени темата, което казваше страшно много.
	— Нейните недостатъци бледнеят в сравнение с моите. — Веждите му бяха по-тъмни от косата, ала миглите му бяха светли, със златисти връхчета, сякаш бяха топнати в звезди.
	Мег пристъпи малко по-близо.
	— И какви по-точно са тези недостатъци?
	Луси, изглежда, се интересуваше от отговора не по-малко, отколкото Мег.
	— Понякога съм малко наивен. Например оставих да ми тръснат кметските задължения, макар че дори не ги исках.
	— Значи гледаш да угодиш на всички. — Мег дори не се опита да придаде на думите си звучене на друго, освен на обвинение. Може би щеше да успее да поразклати невъзмутимостта му.
	— Не бих се изразил точно така — меко отвърна той. — Просто ме хванаха неподготвен, когато името ми излезе начело в гласуването. Би трябвало да го предвидя.
	— Е, всъщност наистина си склонен да угаждаш на хората — обади се Луси колебливо. — Не мога да се сетя дори за един човек, който да не е доволен от теб.
	Той я целуна по носа. Сякаш беше домашният му любимец.
	— Стига само ти да си доволна от мен.
	Мег заряза и последната следа от учтивост.
	— Значи си наивен угаждач. Какво още?
	Тед дори не мигна.
	— Опитвам се да не бъда скучен, но понякога се отплесвам в теми, които не представляват интерес за повечето хора.
	— Сухар значи — заключи Мег.
	— Именно — потвърди той.
	Луси му остана вярна.
	— Аз нямам нищо против. Ти си много интересен мъж.
	— Радвам се, че мислиш така.
	Той отпи от бирата си, все така обмисляйки грубостта на Мег.
	— Ужасен готвач съм.
	— Вярно е! — Луси изглеждаше, сякаш се бе натъкнала на златна мина.
	Удоволствието й го развесели и бавната усмивка отново се разля по лицето му.
	— Няма да вземам уроци по готвене, така че ще се наложи да свикнеш с това.
	Луси придоби замечтан вид и Мег си даде сметка, че собственоръчно съставеният списък с недостатъците му правеше Тед още по-привлекателен, затова реши да промени стратегията си.
	— Луси се нуждае от мъж, който ще й позволи да бъде самата себе си.
	— Не мисля, че Луси се нуждае от мъж, който да й позволява каквото и да било — тихо възрази той. — Тя прави каквото си поиска.
	Което показваше колко малко разбира жената, за която възнамерява да се ожени.
	— Луси не е имала възможност да прави каквото си поиска от четиринайсетгодишна — заяви Мег. — Тя е бунтарка. Родена е, за да създава неприятности, ала не смее да разбуни кошера, за да не причини неудобство на хората, които обича. Готов ли си да се справиш с това?
	Тед реши да не го увърта повече.
	— Изглежда, че храниш съмнения по отношение на нас с Луси.
	Луси потвърди всички опасения на Мег, като се заигра с тъпите си перли, вместо да се впусне да защитава решението си да се омъжи. Така че Мег се залови за работа.
	— Очевидно си страхотен тип. — Изобщо не прозвуча като комплимент. — Ами ако си прекалено страхотен?
	— Боя се, че не те разбирам.
	„Което трябва да е нещо ново за някого, който е толкова невероятно умен.“
	— Ами ако си прекалено добър за нея? — попита тя направо.
	Вместо да възрази, Луси си лепна своята усмивка стил „Белия дом“ и продължи да си играе с перлите, сякаш бяха молитвена броеница.
	Тед се засмя.
	— Ако ме познаваше по-добре, щеше да разбереш колко абсурдно е това. А сега, ако ме извиниш, искам Луси да се запознае с някогашния ми скаутски водач.
	С тези думи той обви ръка около раменете на Луси и я отведе.
	Мег трябваше да събере сили за нова атака, затова забърза към тоалетната само за да бъде хваната натясно от жена с фигура на противопожарен кран и яркочервена коса с изтънени краища и изобилие от грим.
	— Казвам се Бърди Китъл — представи се тя и очите й, нацапани със солидно количество спирала, се плъзнаха изпитателно по Мег. — Ти трябва да си приятелката на Луси. Изобщо не приличаш на майка си.
	Бърди вероятно беше между трийсет и пет и четиридесетгодишна, което означаваше, че е била дете, когато Фльор Савагар Коранда бе на върха на кариерата си като модел, ала забележката й изобщо не изненада Мег. Всеки, който се интересуваше дори бегло от знаменитости, бе чувал за майка й. Фльор Коранда отдавна бе оставила модната кариера зад гърба си, за да основе една от най-влиятелните агенции за таланти в страната, но за повечето хора тя винаги щеше да си остане Бляскавото момиче.
	Мег изкопира усмивката стил „Белия дом“ на Луси.
	— Това е, защото майка ми е една от най-красивите жени в света, а аз не съм.
	Което си беше самата истина, въпреки че Мег и майка й имаха немалко общи черти, най-вече — лошите. Мег беше наследила дебелите вежди на Бляскавото момиче, големите й длани и стъпала и само няколко сантиметра я деляха от близо сто и осемдесет сантиметровия й ръст. За сметка на това с мургавата кожа, кестенявата коса и не особено правилните черти, които беше наследила от баща си, изобщо не можеше да се мери с екстравагантната красота на майка си, макар че очите й бяха интересна смесица от зелено и синьо, която променяше цвета си според светлината. За съжаление, не беше наследила нито таланта, нито амбицията, които и двамата й родители притежаваха в изобилие.
	— Е, ти си привлекателна по свой собствен начин — продължи Бърди, прокарвайки грижливо оформения маникюр на палеца си по пищно украсената закопчалка на черната си чантичка. — Някак екзотична. Напоследък така наричат всеки, който застане пред камерата. Ала Бляскавото момиче — тя беше несравнима. И как само се превърна в преуспяла бизнес дама. Самата аз съм бизнес дама и няма как да не й се възхищавам.
	— Да, тя е забележителна. — Мег обичаше майка си, но това не й пречеше да си мечтае Фльор Савагар Коранда от време на време да се препъне — да изгуби важен клиент, да провали важни преговори, да й излезе пъпка. Ала всичкият лош късмет на майка й я беше споходил рано в живота, преди Мег да се роди, оставяйки за дъщеря й титлата „Провал на семейството“.
	— Предполагам, че повече приличаш на баща си — продължи Бърди. — Кълна се, че съм изгледала всичките му филми. Освен депресиращите.
	— Като онзи, за който спечели „Оскар“?
	— О, този го гледах.
	Бащата на Мег беше тройна заплаха. Световноизвестен актьор, сценарист, удостоен с наградата „Пулицър“*, и автор на бестселъри. С такива невероятно преуспели родители кой би могъл да я вини, че е такава? Никое дете не би могло да израсне, без да бледнее пред подобни постижения.
	[* Престижна американска награда за журналистика и литература. — Б.пр.]
	Освен двамата й по-малки братя.
	Бърди оправи презрамките на черната си права рокля със сърцевидно деколте, която доста й стискаше на кръста.
	— Приятелката ти Луси е хубавичко момиче. — Думите й не прозвучаха като комплимент. — Надявам се, че оценява онова, което получава в лицето на Теди.
	Мег трябваше да положи усилие, за да запази спокойствие.
	— Сигурна съм, че го цени толкова, колкото и той нея. Луси е много специален човек.
	Бърди начаса се обиди.
	— Не колкото Тед, но естествено, за да го разбереш, трябва да си живяла тук.
	Мег нямаше намерение да се хваща за гушата с тази жена, независимо колко й се искаше да го направи, затова упорито продължи да се усмихва.
	— Живея в Лос Анджелис. Разбирам повече от достатъчно.
	— Казвам просто, че само защото е дъщеря на президента, не означава, че може да се мери с Тед или че заслужава специално отношение. Той е най-чудесният млад мъж в този щат. Тя ще трябва да спечели уважението ни.
	Мег с усилие се овладя.
	— Луси не трябва да печели ничие уважение. Тя е мила, интелигентна и изискана жена. Тед е този, който е извадил късмет.
	— Да не искаш да кажеш, че той не е изискан?
	— Не. Просто изтъквам…
	— Уайнет, Тексас, може и да не ти се струва нищо особено, но в действителност е много изискан град и никак не ни харесва разни пришълци да цъфнат тук и да започнат да ни съдят само защото не сме важни клечки от Вашингтон. — Бърди затвори рязко чантата си. — Или пък холивудски знаменитости.
	— Луси не е…
	— Тук хората трябва да се докажат. Никой няма да вземе да се слага на някоя си само заради това, кои са родителите й.
	Мег не бе сигурна дали Бърди говори за нея, или за Луси, а и не я интересуваше.
	— Била съм в малки градчета по целия свят и онези, които нямат какво да доказват, винаги посрещат външните хора много топло. Единствено най-закъсалите места, които отдавна са изгубили някогашния си блясък, виждат заплаха във всяко ново лице.
	Изрисуваните с червеникавокафяв молив вежди на Бърди подскочиха високо.
	— Уайнет не е закъсал. Тя така ли мисли?
	— Не, така мисля аз.
	Бърди сви устни.
	— Е, това говори много.
	Вратата се отвори рязко и една поотраснала тийнейджърка с дълга светлокестенява коса подаде глава.
	— Мамо! Лейди Ема и останалите те търсят за снимките.
	С един последен враждебен поглед към Мег, Бърди изхвърча от помещението, изгаряйки от нетърпение да повтори разговора им на всички, които бяха готови да я изслушат.
	Мег направи гримаса. В опита си да защити Луси, май й беше навредила, вместо да й помогне. Нямаше търпение този уикенд да свърши. Оправи възела на роклята върху рамото си, прокара пръсти през късата си щура прическа и си заповяда да се върне на партито.
	Докато тълпата се веселеше край барбекюто и на верандата се лееше смях, Мег като че ли бе единствената, която не се забавляваше. Когато се оказа насаме с майката на Луси, знаеше, че трябва да каже нещо, но въпреки че подбираше думите си много внимателно, разговорът определено не протече добре.
	— Да не се опитваш да кажеш, че Луси не трябва да се омъжи за Тед? — попита Нийли Джорик с глас, който обикновено пазеше за представители на противниковата партия.
	— Не точно. Просто…
	— Мег, знам, че преживяваш труден период, и искрено съжалявам за това, но не допускай емоционалното ти състояние да хвърли сянка върху щастието на Луси. Тя не би могла да избере по-добър мъж от Тед Бодин. Уверявам те, че съмненията ти са неоснователни. И искам да ми обещаеш, че ще ги запазиш за себе си.
	— Какви съмнения? — разнесе се глас с едва доловим британски акцент.
	Мег се обърна рязко и видя майката на Тед до себе си. Франческа Бодин приличаше на съвременна Вивиан Лий* със сърцевидното си лице, изобилието от махагонова коса и зелената рокля, която обгръщаше все още стройната й фигура. В продължение на цели трийсет години, откакто се излъчваше предаването й „Франческа днес“, тя оспорваше първенството на Барбара Уолтърс** като кралица на интервютата със знаменитости. Докато Уолтърс беше по-добрата журналистка, Франческа беше по-забавна.
	[* Английска актриса, известна най-вече с ролята си на Скарлет О’Хара в „Отнесени от вихъра“. — Б.пр.]
	[** Известна американска телевизионна водеща. — Б.пр.]
	Нийли побърза да изглади положението.
	— Шаферски тревоги… Франческа, вечерта е прекрасна. Не мога да ти опиша колко се забавляваме с Мат.
	Франческа Бодин не беше глупачка. Тя изгледа Мег хладно и преценяващо, и поведе Нийли към една групичка, която включваше червенокосата жена от тоалетната с фигура на противопожарен кран, както и Ема Травълър, съпругата на шафера на Тед, Кени Травълър, още една от голф звездите.
	След това Мег отиде при най-неподходящия гост, за когото можеше да се сети — рокер, който твърдеше, че е приятел на Тед, но дори гледката на страхотните му мускулести гърди не можа да оправи настроението й. Вместо това видът на рокера я накара да си помисли колко биха се зарадвали родителите й, ако тя доведеше у дома някой, който дори бегло да прилича на Тед Бодин.
	Луси беше права. Той беше съвършен. И едва ли би могъл да бъде по-неподходящ за нея.


	Независимо как нагласяше възглавниците, Луси не можеше да се намести удобно. Сестра й Трейси спеше тихичко до нея, след като беше настояла тази вечер да сподели леглото й.
	„Последната нощ, в която сме просто две сестри…“
	И все пак Трейси не беше тъжна заради сватбата. Като всички останали, и тя обожаваше Тед.
	Луси и Тед трябваше да благодарят на майките си, задето ги бяха срещнали.
	„Той е невероятен, Луси — бе казала Нийли. — Само почакай да се запознаете.“
	И той действително беше невероятен… Защо й беше на Мег да посее всички тези съмнения в главата й? Само че съмненията си бяха там от месеци насам, колкото и Луси да се мъчеше да ги пропъди. Коя жена с всичкия си не би се влюбила в Тед Бодин? Той я възхищаваше.
	Луси изрита чаршафа надолу. Мег беше виновна. Това й беше лошото на Мег. Тя обръщаше всичко надолу с главата. Луси може и да беше най-добрата й приятелка, но това не означаваше, че е сляпа за недостатъците й. Мег беше разглезена, безразсъдна и безотговорна, търсеща цел в живота зад всеки следващ планински връх, вместо в себе си. Освен това беше добра, състрадателна, лоялна и най-добрата приятелка, която Луси някога бе имала. И двете бяха открили свой начин да живеят в сянката на прочутите си родители: Луси — като се приспособяваше, а Мег — като кръстосваше света, опитвайки се да изпревари тяхната слава.
	Мег не познаваше собствените си силни страни — интелигентността, която беше наследила от майка си и баща си, ала никога не се бе научила да използва в своя полза; издължената й необикновена красота, която я правеше далеч по-поразителна, отколкото немалко по-традиционно хубави жени. Мег я биваше в толкова много неща, че бе заключила, че не я бива в нищо. Вместо това се бе примирила, че не притежава никакви истински качества, и никой, нито родителите й, нито Луси можеха да разклатят тази нейна убеденост.
	Луси зарови лице във възглавницата, мъчейки се да прогони спомена за ужасния момент, след като се прибраха в хотела тази вечер, когато Мег я бе притеглила в прегръдките си и бе прошепнала:
	— Луси, той е прекрасен. Точно както го описа. И за нищо на света не бива да се омъжиш за него.
	Още по-стряскащ от предупреждението на Мег бе собственият й отговор:
	— Знам — чула се бе да прошепва тя. — Но въпреки това ще го направя. Твърде късно е да се откажа.
	Мег я беше разтърсила с всичка сила.
	— Не е твърде късно. Аз ще ти помогна. Ще направя всичко по силите си.
	Луси се бе откъснала от прегръдката й и бе побързала да се прибере в стаята си. Мег не разбираше. Тя бе дете на Холивуд, където скандалното беше нещо най-обикновено. Луси обаче бе дете на Вашингтон и прекрасно познаваше консервативното сърце на страната. Обществото се вълнуваше от тази сватба. Децата Джорик бяха израснали пред очите им и хората ги бяха подкрепяли през не една от грешките на младостта им. Журналисти от цял свят се бяха стекли, за да отразят събитието, и Луси не можеше да отмени сватбата по причина, която дори не бе в състояние да обясни. Освен това, ако Тед действително бе толкова неподходящ за нея, нямаше ли все някой да го забележи досега? Родителите й? Трейси? Нямаше ли Тед, който виждаше всичко толкова ясно, да го забележи?
	Това напомняне за непогрешимата преценка на Тед Бодин й вдъхна достатъчно увереност, за да може да потъне в лек, неспокоен сън. До следващия следобед обаче от тази увереност не бе останала нито следа.


>	2

	Преддверието на презвитерианската църква на Уайнет миришеше на стари псалтири и отдавна забравени угощения. Отвън цареше организиран хаос. Мястото, отделено специално за пресата, беше претъпкано с репортери, трибуните бяха пълни със зрители, които преливаха и по страничните улички. Докато антуражът на булката се готвеше да влезе в кораба* на църквата, Мег хвърли поглед към Луси. Съвършено прилягащата й дантелена рокля подчертаваше дребната й фигура, но дори изкусно положеният грим не можеше да скрие напрежението й. През целия ден беше толкова неспокойна, че на Мег сърце не й беше дало да каже каквото и да било за тази неразумна сватба. Не че би имала възможност да го направи, при положение че Нийли Кейс Джорик следеше всяка нейна стъпка.
	[* Средната от трите главни части на църковните храмове; останалите две са притворът (или нартекс) и олтарът. — Б.пр.]
	Камерният ансамбъл изсвири последните ноти от прелюдията и отекнаха тромпети, оповестяващи началото на сватбената процесия. Двете най-малки сестри на Луси вървяха начело, следвани от Мег и накрая — осемнайсетгодишната Трейси, която беше главната шаферка на Луси. Те всички носеха простички рокли от копринен крепдешин с цвят на шампанско, допълнени с опушени топазени обици, които бяха подаръкът на Луси за шаферките й.
	Тринайсетгодишната Холи тръгна по пътеката. Когато стигна до средата, сестра й Шарлот пристъпи напред. Мег се усмихна през рамо на Луси, която бе избрала да влезе в църквата сама. Родителите й щяха да я чакат по средата на пътеката — символ на начина, по който се бяха появили в живота й. Мег зае мястото си пред Трейси, готова да прекрачи прага, но преди да успее да направи първата си крачка, зад гърба й се разнесе шумолене и една ръка улови нейната.
	— Трябва да говоря с Тед. Сега — прошепна Луси панически.
	Трейси, чиято руса коса бе оформена в сложен кок, ахна задавено.
	— Луси, какво правиш?
	Луси не й обърна внимание.
	— Доведи ми го, Мег. Моля те.
	Мег едва ли би могла да се нарече робиня на условностите, но това бе прекалено дори за нея.
	— Сега? Не мислиш ли, че можеше да го направиш няколко часа по-рано?
	— Права беше. За всичко, което каза. Беше напълно права. — Дори под купищата тюл лицето на Луси изглеждаше бледо и съкрушено. — Помогни ми. Моля те.
	Трейси рязко се обърна към Мег.
	— Не разбирам. Какво си й казала? — И без да дочака отговор, тя сграбчи ръката на сестра си. — Луси, просто имаш пристъп на паника. Всичко ще бъде наред.
	— Не. Аз… трябва да говоря с Тед.
	— Сега? — повтори Трейси думите на Мег. — Не можеш да говориш с него сега.
	Ала Луси трябваше да го направи и Мег го разбираше, дори ако Трейси не можеше. Тя стисна още по-здраво букета от миниатюрни кали, който държеше, лепна усмивка на лицето си и пристъпи върху снежнобелия килим.
	Хоризонтална пътека разделяше предната и задната част на кораба. Бившият президент на Съединените щати и нейният съпруг чакаха там с овлажнели очи и изпълнени с гордост, за да съпроводят дъщеря си в последните й стъпки като неомъжена жена. Тед Бодин стоеше пред олтара заедно с главния си шафер и останалите трима шафери. Един слънчев лъч падаше върху главата му и я обгръщаше в — какво друго? — ореол.
	По време на репетицията предишния ден Мег бе получила учтиво скастряне, задето върви прекалено бързо по пътеката, ала сега това не беше проблем, защото обикновено широките й крачки бяха заменени от съвсем ситни стъпчици. Какво беше направила? Гостите се бяха обърнали в очакване да видят приближаването на булката. Мег стигна до олтара прекалено бързо и вместо да заеме мястото си до Шарлот, спря пред Тед.
	Той я погледна въпросително. Тя впери поглед в средата на челото му, за да не й се налага да срещне смущаващите му кехлибарени очи.
	— Луси би искала да говори с теб — прошепна.
	Тед наклони глава на една страна, докато осмисляше чутото. Всеки друг на негово място би попитал нещо, но не и Тед Бодин. Недоумението му отстъпи място на тревога. С решителна стъпка и без следа от смущение, той пое по пътеката.
	Президентът и съпругът й се погледнаха, когато той мина покрай тях, и незабавно го последваха. Откъм гостите се разнесе шепот. Майката на младоженеца се изправи, изправи се и баща му. Мег не можеше да остави Луси да посрещне всичко това сама, затова забърза обратно по пътеката. С всяка стъпка обзелото я чувство на ужас се засилваше.
	Когато стигна до притвора, зърна бухналата горна част на воала на Луси над рамото на Тед. Трейси и родителите й се бяха скупчили около нея. Двама агенти на тайните служби стояха нащрек край входа. Родителите на младоженеца се появиха точно когато Тед дръпна Луси настрани от малката групичка. Стискайки я здраво за ръката, той я поведе към една малка врата встрани от тях. Луси се обърна, търсейки някого с поглед. Откри Мег и дори през водопада от тюл молбата й беше ясна.
	_Помогни ми._
	Мег се втурна към нея, ала в този миг винаги приветливият Тед Бодин я стрелна с поглед, който я накара да се закове на място. Поглед не по-малко заплашителен и от най-големите страхотии във филмите на баща й. Луси поклати глава и Мег разбра, че приятелката й не я беше помолила да се застъпи за нея пред Тед. Не, тя искаше Мег да се оправи с бъркотията, която оставяше след себе си, сякаш Мег имаше представа как да го направи.
	Когато вратата се затвори зад булката и младоженеца, съпругът на някогашния президент на Съединените щати пристъпи към Мег.
	— Мег, какво става? Трейси каза, че ти знаеш.
	Мег стисна шаферския си букет. Не можеше ли Луси по-рано да освободи бунтарката в себе си?
	— Ами… Луси искаше да поговори с Тед.
	— Това е ясно. За какво?
	— Тя… — Съкрушеното лице на Луси изплува пред очите й. — Има известни съмнения.
	— Съмнения? — Франческа Бодин, побесняла в светлобежовата си рокля на „Шанел“, пристъпи рязко напред. — Ти си виновна за това. Чух те снощи. Ти го направи.
	И тя се спусна към стаята, в която бе изчезнал синът й, ала спря, задържана в последния миг от съпруга си.
	— Спри, Франческа — обади се Далас Бодин; провлаченото му тексаско произношение рязко контрастираше с отсечения британски акцент на съпругата му. — Сами трябва да изяснят отношенията си.
	Шаферките и шаферите се втурнаха в притвора. Андре, братът на Луси, и трите й сестри, Шарлот, Холи и Трейси (която мяташе убийствени погледи на Мег), се скупчиха заедно. Свещеникът се приближи до Нийли Джорик и двамата бързо размениха няколко думи, след което свещеникът кимна и се върна във вътрешността на църквата, където Мег го чу да се извинява за „краткото забавяне“, молейки гостите да останат по местата си.
	Камерният ансамбъл отново засвири. Вратата, зад която бяха изчезнали Луси и Тед, си оставаше затворена. Мег почувства, че започва да й се гади.
	Трейси се отдели от семейството си и се насочи към нея, розовите й устни бяха изкривени от ярост.
	— Луси беше щастлива, докато не се появи ти. Ти си виновна!
	Баща й се приближи до нея и сложи ръка на рамото й, отправяйки студен поглед към Мег.
	— Нийли ми разказа за разговора ви снощи. Какво знаеш за всичко това?
	Родителите на младоженеца чуха думите му и също се приближиха. Мег знаеше, че Луси разчита на нея, и потисна порива да избяга.
	— Луси… всячески се опитва да не разочарова хората, които обича. — Тя облиза пресъхналите си устни. — Понякога се случва… да забрави да бъде вярна на себе си.
	Мат Джорик беше от онези журналисти, които обичат нещата да се казват без заобикалки.
	— Какво точно имаш предвид? Кажи го направо.
	Усетила как очите на всички се впиват в нея, Мег още по-силно стисна букета от кали в ръцете си. Независимо колко й се искаше да се махне от тук, трябваше да се опита да направи всичко това поне малко по-лесно за Луси, като положи основите за трудните разговори, които я очакваха. Тя отново облиза устните си.
	— Луси не е толкова щастлива, колкото би трябвало да бъде. Има известни съмнения.
	— Глупости! — възкликна майката на Тед. — Нямаше никакви съмнения. Не и докато ти не й ги внуши.
	— За първи път чуваме за каквито и да било съмнения — заяви Далас Бодин.
	За миг Мег се поколеба дали да не се престори, че не знае нищо, но Луси бе сестрата, която тя никога не бе имала, така че можеше да направи поне това за нея.
	— Луси осъзна, че е възможно да се омъжва за Тед не по правилните причини. Че той… може би не е подходящият мъж за нея.
	— Това е абсурдно! — Зелените очи на Франческа хвърляха отровни стрелички. — Имаш ли представа колко много жени биха дали всичко, за да се омъжат за Теди?
	— Цял куп, сигурна съм.
	Това изобщо не укроти майка му.
	— В събота сутринта закусвах с Луси и тя ми каза, че никога не е била по-щастлива. Ала това се промени, когато ти пристигна. Какво си й казала?
	Мег се опита да избегне въпроса.
	— А може би не е била толкова щастлива, колкото е изглеждала. Луси много я бива да се преструва.
	— Аз имам известен опит с хора, които се преструват — сопна се Франческа. — Луси не се преструваше.
	— Тя е страшно добра в това.
	— Нека си представим един друг сценарий. — Дребничката майка на младоженеца заприлича на прокурор, държащ обвинителна реч. — Не е ли възможно по причини, които единствено ти си знаеш, да си решила да се възползваш от един най-обикновен пристъп на предсватбена треска?
	— Не. Не е възможно. — Мег въртеше бронзовата панделка на букета между пръстите си. Дланите й бяха овлажнели. — Луси знаеше колко много всички вие искате този брак, затова беше убедила сама себе си, че ще се получи. Ала не това искаше в действителност.
	— Не ти вярвам! — Сините очи на Трейси се напълниха със сълзи. — Луси обича Тед. Ти ревнуваш! Ето защо си го направила.
	Трейси открай време боготвореше Мег и от враждебността й сега Мег изпита болка.
	— Не е вярно.
	— Тогава защо не ни кажеш какво си й наговорила — настоя Трейси. — Нека всички чуят.
	Една от панделките в букета се разпадна между влажните пръсти на Мег.
	— Не съм направила нищо друго, освен да й напомня, че трябва да бъде вярна на себе си.
	— Тя беше вярна на себе си! — извика Трейси. — Ти развали всичко.
	— Искам Луси да е щастлива не по-малко, отколкото го искате и вие. А тя не беше щастлива.
	— И ти го разбра само след един разговор вчера следобед? — попита бащата на Тед с опасно нисък глас.
	— Познавам я много добре.
	— За разлика от нас? — студено каза Мат Джорик.
	Устните на Трейси потръпнаха.
	— Всичко беше прекрасно, докато не се появи ти.
	— Не беше прекрасно. — Мег почувства, че между гърдите й се стичат капчици пот. — Просто Луси е искала да мислите така.
	Президент Джорик я изгледа дълго и изпитателно и най-сетне наруши мълчанието си:
	— Мег — тихо каза тя. — Какво направи?
	Мекият й укор потвърди онова, за което Мег би трябвало да се досети от самото начало. Щяха да обвинят нея. И може би с основание. Никой друг не смяташе, че бракът е толкова ужасна идея. От къде на къде една всепризната неудачница като нея смяташе, че знае повече от тях?
	Мег се сви под силата на метличеносините очи на президента.
	— Аз… нямах предвид, че… Луси не беше… — Да види подобно разочарование върху лицето на една жена, на която толкова много се възхищаваше, бе дори по-ужасно от това, да слуша укорите на собствените си родители. С тях поне беше свикнала. — Аз… съжалявам.
	Президент Джорик поклати глава. Майката на младоженеца, която беше сравнила със земята не една и две надути знаменитости по време на своите интервюта, се приготви да сравни със земята и Мег поне докато не се разнесе по-спокойният глас на съпруга й:
	— Нищо чудно да се тревожим напразно. Те вероятно вече са оправили всичко.
	Ала те нищо не бяха оправили. Мег го знаеше, знаеше го и Нийли Джорик. Майката на Луси познаваше дъщеря си достатъчно добре, за да е сигурна, че никога не би ги подложила на нещо такова, ако не е взела окончателно решение.
	Един по един те всички обърнаха гръб на Мег. Четиримата родители. Братът и сестрите на Луси. Шаферите. Тя сякаш бе престанала да съществува. Първо нейните родители, а сега и това. Всички, на които държеше, всички, които обичаше, я бяха отписали.
	Тя не беше от плачливите, но в очите й запариха сълзи и тя разбра, че трябва да се махне от тук. Приближи се до входната врата, незабелязана от никого, завъртя дръжката и се измъкна навън само за да осъзнае грешката си прекалено късно.
	Светнаха прожектори. Забръмчаха телевизионни камери. Неочакваната поява на една от шаферките тъкмо когато младоженците би трябвало да произнасят брачните си клетви, предизвика огромно оживление. Някои от зяпачите, насядали по трибуните срещу църквата, се изправиха, за да видят какво става. Репортери се втурнаха напред. Мег изпусна букета, обърна се рязко и улови тежката метална брава с две ръце. Тя отказа да се завърти. Разбира се. Беше заключено от съображения за сигурност. Беше хваната в капан.
	Репортерите се спуснаха към нея, притискайки се към загражденията на охраната в подножието на стълбището.
	— Какво се случва там вътре?
	— Нещо не е наред ли?
	— Да не е имало нещастен случай?
	— Президент Джорик добре ли е?
	Мег долепи гръб до вратата. Въпросите им станаха по-силни, по-настойчиви.
	— Къде са булката и младоженецът?
	— Церемонията приключи ли?
	— Кажете ни какво става?
	— Аз… не се чувствам добре, това е всичко…
	Виковете им заглушиха немощния й отговор. Някой изкрещя на всички да млъкнат. Мег се бе оправяла с мошеници в Тайланд и улични крадци в Мароко, ала никога досега не се бе чувствала по-беззащитна. Отново се обърна към вратата, настъпвайки падналия си букет, но бравата не помръдваше. Или никой вътре не си даваше сметка за затруднението й, или бяха решили да я хвърлят на вълците.
	Тълпата на трибуните се беше изправила. Мег се огледа отчаяно наоколо и зърна две тесни стъпала, отвеждащи до пътека, която завиваше зад църквата. Спусна се по тях, като почти се препъна. Зяпачите, които не бяха успели да се уредят с място на трибуните, се бяха скупчили на тротоара зад оградата на църквата, някои от тях — бутащи детски колички, други — понесли хладилни чанти. Мег повдигна роклята си и се затича по неравната тухлена пътека към паркинга отзад. Несъмнено все някой от охраната щеше да я пусне обратно в църквата. Ужасна перспектива и все пак — за предпочитане пред това, да се изправи пред пресата.
	Едва бе достигнала асфалта, когато забеляза един от шаферите, обърнат с гръб към нея, да отваря вратата на тъмносив мерцедес-бенц. Церемонията определено беше отменена. Мег не можеше да си представи как се връща в хотела в лимузината на останалите от сватбената процесия, затова се втурна към мерцедеса и отвори вратата откъм мястото до шофьора тъкмо когато двигателят запали.
	— Ще ме оставиш ли в хотела?
	— Не.
	Мег вдигна очи и срещна хладните очи на Тед Бодин. Един поглед към упорито стиснатата му челюст й бе достатъчен, за да разбере, че той никога, за нищо на света не би повярвал, че вината за случилото се не е нейна, особено след разпита, на който го беше подложила на вечерята снощи. Понечи да каже, че съжалява за болката, която случващото се му причинява, ала той не изглеждаше така, сякаш изпитва болка. По-скоро — лек дискомфорт. Беше емоционален робот и Луси с основание го беше зарязала.
	Мег събра полите на роклята около себе си и отстъпи, препъвайки се.
	— Ъъъ… Ами добре тогава.
	Той излезе от паркинга, без да бърза. Нямаше свистене на гуми, нито рев на двигател. Дори помаха на двама души на тротоара. Току-що дъщерята на бившия президент на Съединените щати го беше зарязала пред очите на целия свят и въпреки това по нищо не му личеше, че се бе случило нещо монументално.
	Мег се довлече до най-близкия служител от охраната, който най-сетне я пусна обратно в църквата, където появата й предизвика точно онази враждебна реакция, която тя очакваше.


	Навън прессекретарят на президента направи кратко изявление, което не съдържаше никакви подробности, само лаконично съобщение, че церемонията се отменя. След задължителната молба обществото да прояви разбиране към двойката, прессекретарят влезе обратно в църквата, без да отговаря на никакви въпроси. В последвалото вълнение никой не забеляза дребната фигурка, облечена в светлосиня хорова роба и бели сатенени обувки, която излезе от страничната врата и се изгуби из задните дворове на квартала.


>	3

	Ема Травълър никога не беше виждала Франческа Бодин толкова разстроена. Бяха минали четири дни, откакто Луси Джорик беше изчезнала, и те седяха под перголата* в сенчестия двор зад къщата на семейство Бодин. Сребърната декоративна топка, сгушена между розите, караше Франческа да изглежда още по-дребна, отколкото беше. Ема никога не бе виждала приятелката си да плаче, ала под едното от изумрудените й очи имаше издайническо петънце от спирала, кестенявата й коса беше разчорлена и по сърцевидното й лице се бяха очертали бръчки на умора.
	[* Градинска решетъчна конструкция без стени и таван, покрита с увивни растения. — Б.пр.]
	Въпреки че Франческа беше на петдесет и четири, близо петнайсет години по-възрастна от Ема и много по-красива, дълбокото им приятелство се крепеше на общите им корени. И двете бяха англичанки, и двете бяха омъжени за прочути професионални голфъри, и двете определено предпочитаха да потънат в интересна книга, отколкото да стъпят на голф игрище. И най-вече — и двете обичаха Тед Бодин; Франческа — с пламенна майчинска любов, Ема — с непоколебима лоялност от деня, в който се бяха запознали.
	— Тази отвратителна Мег Коранда е направила нещо ужасно с Луси. Знам го. — Франческа се взираше невиждащо в една пеперуда, която прехвърчаше между лилиите. — Изпитвах съмнения към нея още преди да я срещна, въпреки възторжените думи на Луси. Ако наистина са толкова близки приятелки, защо се появи едва в деня преди сватбата? Каква приятелка е, щом не можа да отдели време, за да присъства поне на едно от моминските партита на Луси?
	Ема също се бе чудила за това. Благодарение на интернет, не особено ласкателни клюки за безцелния начин на живот на Мег Коранда бяха започнали да достигат до тях още щом бяха оповестени имената на шаферките. Все пак Ема не беше от онези, които съдят другите без достатъчно доказателства, затова бе отказала да вземе участие в одумването. За съжаление, този път клюките като че ли се бяха оказали истина.
	Кени, нейният съпруг и най-добър приятел на Тед, не бе в състояние да разбере защо всички са много по-враждебно настроени към Мег, отколкото към булката беглец. Ема обаче разбираше. Жителите на града харесваха Луси, поне доколкото им беше възможно да харесват един външен човек, който бе спечелил техния Тед, и бяха готови да я приемат до вечерята преди сватбата, когато тя се беше променила пред очите им. Беше прекарала повече време с Мег Коранда, отколкото с годеника си. Беше рязка с гостите, разсеяна и едва се бе усмихнала дори на най-забавните тостове.
	Франческа извади направена на топка кърпичка от джоба на измачкания бял панталон, който носеше заедно със стара тениска, италиански сандали и неизменните си диаманти.
	— Срещала съм предостатъчно разглезени холивудски лигльовци, за да ги разпозная, когато ги видя. Момичета като Мег Коранда не са работили и ден през живота си и смятат, че известната фамилия им позволява да правят каквото им скимне. Точно затова двамата с Дали се погрижихме Тед да научи, че ще трябва да си изкарва прехраната с труд. — Тя докосна носа си с кърпичката. — Ще ти кажа какво мисля. Мисля, че в мига, в който видя Тед, тя го е поискала за себе си.
	Макар да бе истина, че жените губеха здравия си разум, когато се запознаеха с Тед Бодин, Ема не вярваше, че дори Мег Коранда би сметнала развалянето на сватбата на Тед за най-добрия план да го спечели за себе си. С това си мнение обаче тя беше малцинство. Ема подкрепяше далеч не толкова популярната теория, че Мег бе развалила щастието на Луси, защото й завиждаше, че е успяла в живота. Не можеше обаче да разбере как бе успяла да го постигне толкова бързо.
	— Луси ми беше като дъщеря. — Франческа сплете пръсти в скута си. — Вече бях изгубила надежда, че той ще открие някоя, която да е достатъчно специална за него. Ала тя беше съвършена. Знаеше го всеки, който ги видеше заедно.
	Топъл ветрец полюшна листата, които засенчваха перголата.
	— Само ако се опиташе да поговори с Луси и да я разубеди — продължи Франческа. — Ала той отказва. Знам какво е гордостта. Бог ми е свидетел, че и двамата с баща му я притежават в огромни количества. Но ми се щеше Теди да забрави гордостта си. — Нови сълзи рукнаха от очите й. — Трябваше да го видиш като малък. Толкова тих и сериозен. Толкова миличък. Беше невероятно дете. Най-невероятното дете, раждало се някога.
	Ема смяташе собствените си три деца за най-невероятните деца, раждали се някога, но не възрази на Франческа, която се засмя печално.
	— Беше толкова некоординиран. Не можеше и стаята да прекоси, без да се препъне. Вярвай ми, атлетичният му талант се прояви едва в късното му детство. И слава богу, че надрасна алергиите си. — Тя си издуха носа. — Освен това беше невзрачен. Отне му години, докато се разхубави. И беше толкова умен, по-умен от всички наоколо (определено беше по-умен от мен), но никога не се е държал снизходително с другите. — Франческа се усмихна през сълзи и това разби сърцето на приятелката й. — Открай време вярва, че от всекиго може да научи нещо.
	Ема се радваше, че Франческа и Дали скоро ще заминат за Ню Йорк. Франческа живееше, за да работи, и записът на следващата й поредица интервюта щеше да отвлече мислите й от станалото. След като се върнеха в къщата си в Манхатън, можеха да се потопят в живота на големия град, което бе много по-здравословно, отколкото да останат в Уайнет.
	Франческа се надигна от пейката и потърка бузата си.
	— Луси беше отговор на молитвите ми за Теди. Мислех, че най-сетне е срещнал жена, достойна за него. Интелигентна и добра, жена, която разбира какво е да имаш привилегировано детство, но въпреки това не е била разглезена от начина, по който е била отгледана. Мислех, че притежава характер. — Лицето й придоби сурово изражение. — Е, заблуждавала съм се, нали така?
	— Всички се заблудихме.
	Кърпичката се разпадна между пръстите на Франческа и следващите й думи бяха толкова тихи, че Ема едва ги чу:
	— Така отчаяно искам внуци, Ема. Аз… сънувам ги… сънувам как ги държа, как вдъхвам уханието на малките им нежни главички. Децата на Теди…
	Ема познаваше историята на Франческа и Дали достатъчно добре, за да е наясно, че приятелката й изразява нещо повече от копнежа на една петдесет и четири годишна жена за внуче. Дали и Франческа бяха отчуждени един от друг през първите девет години от живота на Тед, до деня, когато Дали бе научил, че има син. Едно внуче би запълнило тази празнина в живота им.
	Сякаш прочела мислите й, Франческа продължи:
	— Двамата с Дали не можахме да видим заедно как Теди прави първите си стъпки, не чухме заедно как изрича първите си думи. — В гласа й се промъкна горчивина. — Мег Коранда ни открадна децата на Тед. Открадна ни Луси, открадна и внучетата ни.
	Ема не бе в състояние да понесе тъгата на приятелката си. Стана от пейката и я прегърна.
	— Все още можеш да имаш тези внучета, миличка. Ще се намери и друга жена за Тед. Много по-добра от Луси Джорик.
	Франческа не й повярва. Ема го видя съвсем ясно и в този миг реши да не й казва най-лошото. Че Мег Коранда все още бе в града.


	— Имате ли друга кредитна карта, госпожице Коранда? — попита красивата русокоса рецепционистка. — Тази системата я отхвърля.
	— Отхвърля? — Мег се престори, че дори не разбира думата, ала всъщност отлично знаеше какво става. С тихо шумолене последната й кредитна карта изчезна в средното чекмедже на рецепцията на „Уайнет Кънтри Ин“.
	Служителката срещу нея дори не се опита да прикрие задоволството си. Мег се беше превърнала в обществен враг номер едно в Уайнет, когато изопачената история за ролята й в сватбената катастрофа, унижила техния кмет светец пред очите на целия свят, се бе разнесла като предавана по въздуха зараза из градчето, където все още имаше представители на пресата. Неимоверно преувеличен разказ за спречкването й с Бърди Китъл от предсватбената вечеря също беше станал обществено достояние. Ако само бе успяла да се махне незабавно от Уайнет, Мег щеше да избегне всичко това, ала то се бе оказало невъзможно.
	Семейството на Луси си беше тръгнало от Уайнет в неделя, двайсет и четири часа след като Луси беше избягала. Мег подозираше, че и досега щяха да са тук с надеждата тя да се върне, ако Нийли Джорик не трябваше да присъства на международната конференция на Световната здравна организация в Барселона, заедно със съпруга си, който беше домакин на това събиране на медицински журналисти от цял свят. Мег единствена бе разговаряла с Луси след бягството й.
	Беше получила обаждането в събота през нощта, горе-долу около времето, когато булката и младоженецът би трябвало да си тръгват от тържеството, за да поемат на меден месец. Сигналът беше слаб и тя едва бе разпознала гласа на Луси, който бе изтънял и неуверен.
	— Мег, аз съм.
	— Луси? Добре ли си?
	От другата страна на линията се разнесе задавен, полуистеричен смях.
	— Въпрос на гледна точка. Сещаш ли се за онази моя необуздана страна, за която все ми говориш? Е, мисля, че я открих.
	— О, миличка…
	— Аз… аз съм страхливка, Мег. Не мога да се изправя очи в очи със семейството ми.
	— Луси, те те обичат. Ще те разберат…
	— Кажи им, че съжалявам. — Гласът й изневери. — Кажи им, че ги обичам и знам, че забърках ужасна каша, и ще се върна, за да я оправя, но… още не. Все още не мога да го направя.
	— Добре. Ще им кажа. Но…
	Луси затвори, преди Мег да успее да каже още нещо.
	Мег повика на помощ цялата си сила и каза на родителите на Луси за обаждането.
	— Сама е решила да го направи — заявила бе майка й, спомнила си навярно собственото си бунтарско бягство преди много години. — Засега е най-добре да й дадем личното пространство, от което се нуждае. — След което бе накарала Мег да обещае да остане в Уайнет още няколко дни, в случай че Луси се върне. — Това е най-малкото, което можеш да направиш, след като забърка тази каша.
	Обременена от прекалено силно чувство за вина, Мег не бе могла да откаже. За съжаление, нито президентът, нито съпругът й се бяха сетили да покрият разноските по допълнителния й престой в хотела.
	— Много странно — каза Мег на рецепционистката. В добавка към естествената й красота, косата на кичури, съвършеният грим, ослепително белите зъби и изобилието от гривни и пръстени говореха, че тя е жена, който посвещава много повече време и пари на външния си вид от Мег. — За съжаление, у себе си нямам друга карта. Ще ви напиша чек. — Което беше невъзможно, тъй като още преди три месеца беше изпразнила чековата си сметка и оттогава се издържаше със скъпоценната си последна кредитна карта. Мег порови из чантата си. — О, не. Забравила съм си чековата книжка.
	— Няма проблем. Зад ъгъла има банкомат.
	— Отлично. — Мег грабна куфара си. — Ще го оставя в колата, докато отивам натам.
	Служителката изскочи иззад рецепцията и издърпа куфара от ръцете й.
	— Ще ви чака, когато се върнете.
	Мег й отправи най-изпепеляващия си поглед и изрече думи, които никога не бе вярвала, че ще допусне да излязат от устата й:
	— Знаете ли коя съм?
	„Никоя. Абсолютно никоя.“
	— О, да. _Всички_ го знаят. Но си имаме правила.
	— Много добре. — Мег преметна ръчната си чанта през рамо („Прада“, която беше получила за износване от майка си) и излезе от фоайето. Докато стигне до паркинга, по тялото й беше избила студена пот.
	Петнайсетгодишният й буик сенчъри, който гълташе бензин като змей, стоеше като ръждива брадавица между лъскав нов лексус и кадилак CTS. Въпреки че неведнъж беше минаван с прахосмукачка, ръждомобилът все още миришеше на цигари, пот, евтина храна и мухъл. Мег свали прозорците, за да пусне малко свеж въздух. Тънък слой пот се беше образувал под мрежестата блуза, която носеше над дънките си, допълнени от чифт обици от ковано сребро, които си беше изработила сама от няколко катарами, които бе намерила в Лаос, и старовремска шапка клош от морав филц, за която любимият й магазин за препродажба в Лос Анджелис твърдеше, че е принадлежала на Джинджър Роджърс*.
	[* Американска актриса, танцьорка и певица, известна с партньорството си с Фред Астер. — Б.пр.]
	Мег отпусна глава на волана, ала колкото и усърдно да мислеше, не й хрумваше начин да се измъкне. Извади мобилния си телефон от чантата и направи онова, което се бе зарекла никога да не прави. Обади се на брат си Дилън.
	Въпреки че беше с три години по-малък от нея, той вече беше преуспяващ финансист. Когато брат й заприказваше за онова, което върши, Мег бързо губеше интерес, но знаеше, че го прави наистина добре. Понеже той отказваше да й даде служебния си номер, тя набра мобилния му телефон.
	— Здрасти, Дил. Обади ми се веднага. Спешно е. Сериозно. Трябва да ми се обадиш веднага.
	Нямаше смисъл да звъни на Клей, близнака на Дилън. Клей все още беше гладуващ актьор, който едва успяваше да си плаща наема, макар че това нямаше да продължи още дълго, защото той имаше диплома от драматичната школа на Йейлския университет, бързо нарастващ списък с роли в театрални постановки в Ню Йорк, както и талант, достоен за името Коранда.
	Телефонът на Мег иззвъня и тя го грабна.
	— Обаждам ти се единствено от любопитство — заяви Дилън. — Защо Луси развали сватбата си? Секретарката ми твърди, че според някакъв сайт за клюки ти си я убедила да не се жени. Какво се случва там при теб?
	— Нищо добро. Дил, имам нужда от заем.
	— Мама каза, че това ще се случи. Отговорът е „не“.
	— Дил, не се шегувам. Изпаднах в неприятно положение. Взеха ми кредитната карта и…
	— Кога най-сетне ще пораснеш, Мег. Вече си на трийсет години. Време е да се оправяш сама.
	— Знам. И ще направя някои промени. Но…
	— В каквото и да си се забъркала, и сама можеш да се измъкнеш. Много по-умна си, отколкото предполагаш. Имам вяра в теб, дори и ти да нямаш.
	— Оценявам го, но се нуждая от помощ сега. Наистина. Трябва да ми помогнеш.
	— Исусе, Мег. Никаква гордост ли нямаш?
	— Това беше адски гадно.
	— Тогава не ме карай да го казвам. В състояние си да се оправиш със собствения си живот. Хвани се на работа. Нали знаеш какво е това?
	— Дил…
	— Ти си ми сестра и аз те обичам, и именно защото те обичам, сега ще затворя.
	Мег остана да се взира в замлъкналия телефон, ядосана, но не и изненадана от това доказателство за семеен заговор против нея. Родителите й бяха в Китай и недвусмислено бяха дали да се разбере, че повече няма да я спасяват. Шантавата й баба Белинда не даваше нищо даром. Тя би накарала Мег да се запише в курс по актьорско майсторство или нещо също толкова отвратително. Що се отнася до чичо й Майкъл… Последния път, когато му беше отишла на гости, той й беше дръпнал язвителна лекция на тема лична отговорност. Луси бе избягала, така че й оставаха другите й три близки приятелки — всяка от тях беше богата и би могла да й заеме пари.
	Или пък? Там беше работата. Джорджи, Ейприл и Саша бяха независими, непредсказуеми жени, които от години й повтаряха, че трябва да престане с глупостите и да се захване с нещо. Все пак, ако им обяснеше колко отчаяно беше положението й…
	„Никаква гордост ли нямаш?“
	Наистина ли искаше да даде на своите преуспели приятелки още едно доказателство за собствената си безполезност? От друга страна, какви възможности имаше? В портмонето си нямаше повече от стотина долара, никакви кредитни карти, празна чекова сметка, по-малко от половин резервоар с бензин и кола, която всеки миг можеше да сдаде багажа. Дилън беше прав. Колкото и да й беше неприятно, трябваше да си намери работа… при това възможно най-бързо.
	Зае се да обмисли ситуацията. Като враг номер едно в Уайнет, никога нямаше да си намери работа тук, но до Сан Антонио и Остин имаше по-малко от два часа път, точно толкова далеч, колкото можеше да стигне с половин резервоар. Там несъмнено щеше да успее да си намери работа. Това би означавало да се измъкне, без да си плати сметката, нещо, което никога досега не беше правила, ала нямаше избор.
	Стиснала волана с изпотени длани, тя излезе от паркинга. Ревът на разваления заглушител я накара да закопнее за хибридния нисан ултима, от който се бе наложило да се откаже, когато баща й престана да плаща вноските. Притежаваше единствено дрехите на гърба си и съдържанието на чантата си. Чувстваше се ужасно, задето трябваше да зареже куфара си, но тъй като дължеше на „Уайнет Кънтри Ин“ над четиристотин долара за трите нощи, които бе прекарала там, не можеше да направи кой знае какво. Щеше да им плати с лихвите веднага щом си намереше работа. Каква точно щеше да бъде тази работа, Мег и представа си нямаше. Нещо временно и можеше само да се надява, добре платено, докато измисли какво да прави занапред.
	Някаква жена, бутаща бебешка количка, спря и зяпна кафявия буик, който бълваше облаци гъст пушек. В съчетание с ревящия заглушител, това едва ли правеше ръждомобила най-подходящата кола за бягство от местопрестъплението. Мег се сниши в седалката и подмина сградата на съда и Обществената библиотека, докато отиваше към покрайнините на града. Най-сетне видя табелата на изхода на града.
C>
#	НАПУСКАТЕ УАЙНЕТ, ТЕКСАС
#	Кмет Тиодор Бодин
C$
	Не беше виждала Тед след ужасната им среща на паркинга зад църквата и беше сигурна, че никога няма да й се наложи да го види отново. Готова бе да се обзаложи, че жени от цялата страна вече се редят на опашка, за да заемат мястото на Луси.
	Пронизителен вой на сирена се разнесе зад нея и когато погледна в огледалото за обратно виждане, Мег видя примигващата червена светлина на полицейска кола. Пръстите й се вкопчиха във волана. Отби встрани от пътя, като се молеше проблемът да бе шумният й заглушител, и се проклинаше, задето не го беше оправила, преди да тръгне от Лос Анджелис.
	Със свит от ужас стомах тя изчака двамата полицаи да проверят регистрационния й номер. Най-сетне този зад волана се появи и тръгна към нея. Имаше червендалесто лице, голям нос, рунтава сива коса, която стърчеше изпод фуражката му, и бирено шкембе, надвиснало над колана.
	Мег свали стъклото на прозореца и залепи усмивка на лицето си.
	— Здравейте, господин полицай.
	„Моля те, Господи, нека да е само заради разваления заглушител, а не заради неплатената сметка.“
	Подаде му шофьорската си книжка и документите на колата още преди той да ги поиска.
	— Проблем ли има?
	Той се вгледа в шофьорската книжка, а после — във филцовата й шапка. За миг на Мег й хрумна да му каже, че някога е принадлежала на Джинджър Роджърс, но той не й заприлича на почитател на старите филми.
	— Госпожо, съобщиха ни, че сте напуснали хотела, без да си платите сметката.
	Стомахът й се сви.
	— Аз? Това е нелепо.
	С крайчеца на окото си зърна движение в огледалото за обратно виждане — другият полицай очевидно бе решил да се присъедини към забавлението. Само дето другият полицай носеше дънки и черна тениска вместо униформа. И беше…
	Мег впери поглед в огледалото. _Не!_
	Обувки изхрущяха по чакъла и върху колата падна сянка. Мег вдигна поглед и установи, че се взира в безстрастните кехлибарени очи на Тед Бодин.
	— Здравей, Мег.


>	4

	— Тед! — Мег опита да се държи така, сякаш той бе човекът, когото най-много би искала да види, а не най-големият й кошмар. — Да не си станал полицай?
	— Придружавам ги по време на обиколки. — Той подпря лакът върху покрива на колата й. От начина, по който я огледа, Мег изпита чувството, че той също не харесва шапката й… нито каквото и да било у нея. — Програмата ми за следващите седмици неочаквано се освободи.
	— О.
	— Е, чувам, че си си тръгнала, без да си платиш сметката в хотела.
	— Аз? Не. Станала е някаква грешка. Не съм… просто излязох да покарам. Прекрасен ден. Да си тръгна? Не. Куфарът ми е у тях. Как бих могла да си тръгна?
	— Предполагам, като се качиш в колата си и я подкараш — отвърна Тед, сякаш той беше ченгето. — Накъде си тръгнала?
	— Никъде. Просто разглеждам. Обичам да го правя, когато посещавам някое ново място.
	— Най-добре е да си платиш сметката, преди да тръгнеш да разглеждаш.
	— Абсолютно си прав. Изскочи ми от главата. Веднага ще се погрижа. — Само дето нямаше как да го направи.
	Един камион избуча покрай тях на път за града и между гърдите на Мег отново се стекоха капчици пот. Трябваше да се остави на нечия милост и не й отне много дълго, за да вземе решение.
	— Господин полицай, може ли да поговорим насаме?
	Тед сви рамене и се отдръпна назад. Полицаят се почеса по гърдите. Мег прехапа долната си устна и понижи глас:
	— Виждате ли, работата е там… направих глупава грешка. Нали непрекъснато пътувам, писмата ме намират със закъснение и това доведе до малко затруднение с кредитната ми карта. Ще се наложи да помоля от хотела да ми изпратят сметката. Не мисля, че ще бъде проблем. — Тя се изчерви от срам и гърлото й се сви така, че едва успя да изрече следващите думи: — Сигурна съм, че знаете кои са родителите ми.
	— Да, госпожо, знам. — Ченгето отметна назад глава, която почиваше върху къс дебел врат. — Тед, изглежда, че става дума за скитничество.
	_Скитничество!_ Мег изскочи от колата.
	— Я, чакайте! Не съм…
	— Останете където сте, госпожо. — Ръката на ченгето се спусна към кобура му. Тед подпря крак на задния калник и ги загледа с интерес.
	Мег се обърна към него.
	— Да поискам да ми изпратят сметката за хотела, не ме прави скитница!
	— Чухте ли ме, госпожо? — излая ченгето. — Връщайте се в колата.
	Преди Мег да успее да помръдне, Тед се приближи.
	— Отказва да се подчини, Шелдън. Предполагам, че ще се наложи да я арестуваш.
	— _Да ме арестува?_
	Тед изглеждаше леко натъжен, което я наведе на мисълта, че у него има садистична жилка. Мег се върна в колата и той отстъпи назад.
	— Шелдън, какво ще кажеш да последваме госпожица Коранда до хотела, за да може тя да се погрижи за недовършената си работа?
	— Няма проблем. — Полицай Навъсен посочи пътя на няколко метра от тях. — Обърнете в тази отбивка, госпожо. Ние идваме след вас.
	Десет минути по-късно Мег отново се приближи до рецепцията на „Уайнет Кънтри Ин“, ала този път Тед Бодин вървеше до нея. Полицай Навъсен остана до вратата и каза нещо в радиостанцията си.
	Красивата русокоса рецепционистка скочи в мига, в който зърна Тед. Устните й се извиха в широка усмивка. Дори косата й като че ли се изпъна. В същото време челото й се набръчка притеснено.
	— Здрасти, Тед. Как си?
	— Много добре, Кейла. А ти?
	Навеждаше леко брадичка, когато се усмихваше. Мег го бе видяла да го прави с Луси по време на вечерята преди сватбата. Не я навеждаше много, само няколко сантиметра, само колкото да превърне усмивката си в резюме на почтения си живот и благородните си намерения. И ето че сега отправяше на рецепционистката в „Уайнет Кънтри Ин“ същата усмивка, с която бе дарявал Луси. Разбито сърце друг път.
	— Не се оплаквам — каза Кейла. — Всички се молим за теб.
	Въпреки че изобщо не приличаше на човек, който се нуждае от молитви, той кимна.
	— Оценявам го.
	Кейла наклони глава настрани, при което лъскавата й руса коса падна над едното рамо.
	— Защо този уикенд не дойдеш да вечеряш с татко и мен в клуба? Знаеш колко чудесно си изкарвате с татко.
	— Може и да го направя.
	Те си поприказваха още малко за татко, времето и отговорностите на Тед като кмет. Кейла даваше всичко от себе си — отмяташе коса, пърхаше с мигли, направо се разтапяше пред него.
	— Всички говорим за обаждането, което получи вчера. Всички бяха сигурни, че Спенсър Скипджак е забравил за нас. Направо не можем да повярваме, че Уайнет отново има шанс.
	— Оценявам вота на доверие, но все още нищо не е сигурно. Не забравяй, че до миналия петък Спенс се беше спрял на Сан Антонио.
	— Ако някой е в състояние да го накара да размисли и да го построи в Уайнет, това си ти. Определено се нуждаем от работните места.
	— Сякаш не го знам.
	Надеждата на Мег, че разговорът им ще продължи, се изпари, когато Тед се обърна към нея.
	— Разбирам, че госпожица Коранда ви дължи пари. Изглежда, смята, че ще успеете да се разберете някак.
	— О, наистина се надявам да е така.
	Рецепционистката изобщо не изглеждаше сякаш се надява да е така. По лицето на Мег плъзна червенина и тя облиза пресъхналите си устни.
	— Вероятно бих могла… да говоря с управителката.
	Тед не изглеждаше сигурен.
	— Не смятам, че е добра идея.
	— Ще се наложи — настоя Кейла. — Аз просто помагам за днес. Това далеч надхвърля моите отговорности.
	Тед се усмихна.
	— Е, какво пък. На всички ще ни се отрази добре да се поразведрим малко. Иди да я доведеш.
	— Тед — обади се полицай Навъсен откъм вратата, — имало е злополука на Семетери Роуд. Ще се оправиш ли тук сам?
	— Няма проблем, Шелдън. Някой пострадал ли е?
	— Не мисля. — Той кимна към Мег. — Доведи я в участъка, когато приключите.
	— Окей.
	Доведи я в участъка? Наистина ли щяха да я арестуват?
	Ченгето си тръгна, а Тед се облегна на рецепцията, чувстващ се съвсем в свои води в един свят, който го бе направил свой крал. Мег стисна чантата си.
	— Какво имаше предвид, когато каза, че не е добра идея да говорим с управителката?
	Тед плъзна поглед по неголямото уютно фоайе и очевидно остана доволен от онова, което видя.
	— Просто, че тя едва ли може да се нарече член на твоя фен клуб.
	— Но аз дори не я познавам.
	— О, познаваш я, и още как. И от това, което чувам, запознанството ви изобщо не е минало добре. Говори се, че никак не й харесва отношението ти към Уайнет… нито пък към мен.
	Вратата зад рецепцията се отвори и една жена с яркочервена коса и тюркоазен плетен костюм прекрачи прага.
	Бърди Китъл.
	— Здравей, Бърди — каза Тед, докато собственичката на хотела се приближаваше към тях, а късата й огнена коса пламтеше на неутралния фон на бежовите стени. — Добре изглеждаш.
	— О, Тед… — Тя изглеждаше готова да заплаче. — Толкова съжалявам за сватбата. Дори не знам какво да кажа.
	Повечето мъже биха умрели от срам при толкова много съжаление, насочено към тях, ала Тед не изглеждаше ни най-малко смутен.
	— Стават такива работи. Оценявам загрижеността ти. — Той кимна към Мег. — Шелдън задържа госпожица Коранда на магистралата… бягаше от местопрестъплението, така да се каже. Само че е станала злополука на Семетери Роуд и той ме помоли аз да се оправя. Не мисли, че някой е пострадал.
	— Прекалено много злополуки стават там. Помниш ли дъщерята на Джими Морис? Трябва да махнем онзи завой.
	— Би било чудесно, но прекрасно знаеш какъв е бюджетът.
	— Нещата ще потръгнат много по-добре, след като ни уредиш комплекса за голф. Толкова се вълнувам, че място не мога да си намеря. И за хотела ще е добре, когато започнат да идват гости, които не искат да плащат високите цени на стаите в комплекса. И най-сетне ще мога да отворя книжарница с чайна в съседство, както си мечтая открай време. Мисля да я нарека „Сръбни и почети“.
	— Звучи добре. Ала комплексът все още не ни е вързан в кърпа.
	— Ще стане, Тед. Ти ще се погрижиш. Ужасно се нуждаем от работните места.
	Тед кимна, сякаш изобщо не се съмняваше, че ще успее.
	Бърди най-сетне обърна врабешките си очи към Мег. Клепачите й бяха покрити едва-едва с бакърени сенки и тя имаше още по-недружелюбен вид, отколкото по време на сблъсъка им в дамската тоалетна.
	— Чувам, че не сте си направили труда да си платите сметката, преди да си тръгнете. — Тя излезе иззад рецепцията. — Може би хотелите в Лос Анджелис оставят гостите си да нощуват безплатно, ала в Уайнет не сме чак толкова изискани.
	— Станала е грешка — каза Мег. — Всъщност е смешно. Мислех, че, ъъъ, семейство Джорик са се погрижили за това. Искам да кажа, предположих, че… ами… — Не постигаше нищо друго, освен да изглежда още по-некомпетентна.
	Бърди скръсти ръце на гърдите си.
	— Как възнамерявате да платите сметката си, госпожице Коранда?
	Мег си напомни, че след днешния ден никога вече нямаше да види Тед Бодин.
	— Аз… няма как да не забележа, че сте изключително елегантна. В куфара си имам чифт невероятни обици от династията Сун. Единствени по рода си. Купих ги в Шанхай. Струват много повече от четиристотин долара. — Или поне струваха толкова, ако повярваше на водача на рикша. Което тя реши да направи. — Бихте ли се съгласили на една размяна?
	— Нямам навика да нося нещата, захвърлени от друг. Предполагам, че това е по-характерно за Лос Анджелис.
	Което изваждаше шапката на Джинджър Роджърс от играта.
	Мег опита отново.
	— Обиците не са захвърлени от никого. Те са ценна антика.
	— Можете ли да платите сметката си, или не, госпожице Коранда?
	Мег се опита да измисли отговор, ала не успя.
	— Е, предполагам, че това отговаря на въпроса. — Тед махна към телефона на рецепцията. — Има ли някого, на когото би могла да се обадиш? Никак няма да ми е приятно, ако трябва да те отведа отсреща.
	Мег изобщо не му повярва. Нищо не би му харесало повече от това, собственоръчно да я хвърли в ареста. Вероятно би предложил услугите си да я претърси.
	_Наведете се, госпожице Коранда._
	Тя потрепери и по лицето на Тед отново се разля бавна усмивка, сякаш беше прочел мислите й.
	Бърди за първи път прояви признаци на оживление.
	— Хрумна ми нещо. На драго сърце ще поговоря с баща ти вместо теб. Ще му обясня ситуацията.
	_Бас държа, че ще го направиш._
	— За съжаление, точно сега е невъзможно да се свържем с баща ми.
	— Навярно госпожица Коранда би могла да отработи парите — предложи Тед. — Май чух да споменават, че си търсиш камериерка.
	— Камериерка? — повтори Бърди. — О, тя е прекалено изискана, за да чисти хотелски стаи.
	Мег преглътна мъчително.
	— Аз… бих се радвала да ви помогна.
	— По-добре го обмисли хубаво — каза Тед. — По колко плащаш, Бърди? Седем, седем и петдесет на час? След като Чичо Сам* си вземе своя дял — и ако приемем, че ще работи на пълна смяна — това са две седмици. Съмнявам се, че госпожица Коранда ще издържи да чисти тоалетни толкова дълго.
	[* Национален символ на Съединените щати, който често се използва като нарицателно за страната. — Б.пр.]
	— Нямаш представа какво може да издържи госпожица Коранда — заяви Мег, мъчейки се да изглежда далеч по-уверена, отколкото се чувстваше. — Прекарвала съм добитък през австралийските плата и съм участвала в прехода на маршрута Анапурна в Непал.
	Е, само двайсетина километра от него, но все пак…
	Бърди повдигна изрисуваните си с молив вежди и двамата с Тед се спогледаха, разбирайки се без думи.
	— Ами… действително ми трябва камериерка. Но ако смяташ, че ще си отработиш сметката, като се размотаваш наоколо, очаква те неприятна изненада.
	— Не си мисля нищо такова.
	— Добре тогава. Свърши си работата и няма да подам жалба. Но опиташ ли се да избягаш, ще се озовеш в ареста на Уайнет.
	— Чудесно — каза Тед. — Ще ми се всички спорове да се разрешават толкова дружелюбно. Светът би бил далеч по-добър, нали?
	— Със сигурност — съгласи се Бърди, след което отново насочи вниманието си към Мег и махна към вратата зад рецепцията. — Нека те запозная с Арлис Хувър, главната камериерка. Ще работиш за нея.
	— Арлис Хувър? — повтори Тед. — По дяволите, бях забравил за нея.
	— Тя беше тук, когато поех това място — каза Бърди. — Как е възможно да забравиш.
	— Не знам. — Тед извади връзка ключове от джоба на дънките си. — Предполагам, че е от онези хора, които се опитвам да прогоня от ума си.
	— Прекрасно те разбирам — промърмори Бърди.
	И с тези злокобни думи тя въведе Мег в недрата на хотелския бизнес.


>	5

	Ема Травълър обожаваше ранчото от кремав варовик, в което живееше заедно с Кени и трите им деца. Конете пасяха доволно на пасището зад вечнозелените дъбове, а един присмехулник се обаждаше от прясно боядисаната бяла ограда, на която беше кацнал. Много скоро първите праскови в овощната им градина щяха да са готови за бране.
	Всички членки на комитета за възстановяване на Обществената библиотека на Уайнет, с изключение на една, се бяха събрали около басейна за редовната им среща в събота следобед. Кени беше завел децата в града, за да може комитетът да си свърши работата без никой да ги прекъсва, макар Ема да знаеше от дългогодишен опит, че не са в състояние да свършат нищо, преди всяка от членките (чиято възраст варираше между трийсет и две и нейните преклонни четиридесет) да си каже всичко, което й е на ума.
	— От години спестявам, за да си позволя да изпратя Хейли в колеж, а сега тя не иска да ходи. — Бърди Китъл подръпна новия си бански костюм на „Томи Бахама“ с диагонален рюш, който целеше да прикрие корема й. Преди няколко седмици дъщеря й беше завършила с пълно отличие гимназията в Уайнет. Бърди отказваше да приеме настояването й през есента да посещава местния обществен колеж, вместо да отиде в Тексаския университет, така както не можеше да приеме и наближаващия си четиридесети рожден ден. — Надявах се да я вразумиш, лейди Ема.
	Като единствено дете на отдавна починалия пети граф Удбърн, Ема бе наследила титлата „лейди“, но никога не я използваше. Което не пречеше на всички в града (с изключение на децата й и Франческа) да я наричат „лейди“, независимо колко пъти ги беше молила да престанат. Дори собственият й съпруг го правеше. Освен, разбира се, ако не бяха в леглото, когато…
	Ема си заповяда да не се отплесва в пикантни фантазии. Тя беше бивша учителка, дългогодишен член на образователния комитет, културен директор на града и президент на „Приятели на Обществената библиотека в Уайнет“, затова бе свикнала да отговаря на въпроси за децата на другите.
	— Хейли е много умна, Бърди. Трябва да й имаш доверие.
	— Не знам откъде е наследила ума си, защото определено не е нито от бившия й баща, нито от мен. — Бърди омете един от лимоновите десерти, които Патрик, дългогодишният иконом на семейство Травълър, бе приготвил за тях.
	Шелби Травълър, която бе едновременно приятелка на Ема и на трийсет и седем години, нейната изключително млада свекърва, нахлупи широкопола слънчева шапка върху късо подстриганата си руса коса.
	— Погледни го от хубавата страна. Иска да продължи да живее вкъщи. Аз нямах търпение да се махна от майка ми.
	— Няма нищо общо с мен. — Бърди изтръска трохите от банския си костюм. — Ако Кайл Баскъм отиваше в Тексаския университет, вместо в обществения колеж, Хейли вече щеше да си стяга куфарите за Остин. А той и представа си няма, че тя съществува. Не мога да понеса мисълта за още една жена от семейство Китъл, провалила бъдещето си заради някакъв мъж. Опитах се да накарам Тед да поговори с нея — знаете колко го уважава тя — но той каза, че била достатъчно голяма, за да решава сама, което не е вярно.
	Те всички погледнаха към ъгъла на къщата, иззад който се бе появила Кейла Гарвин. Горнището на банския й щедро разкриваше имплантите, които й беше купил баща й преди няколко години с надеждата тя да съблазни Тед да стане част от семейство Гарвин.
	— Съжалявам, че закъснях. Нова стока в магазина. — Тя сбърчи нос, показвайки неприязънта си към магазина за препродажба на дрехи, който ръководеше на непълен работен ден, за да има работа, ала лицето й просветна, когато видя, че Тори я няма. Въпреки че Тори й беше близка приятелка, Кейла не обичаше край нея да има някой, чието тяло по нищо не отстъпва на нейното, особено когато беше по бански.
	Днес Кейла беше прибрала русата си коса в стилно небрежен кок на върха на главата си и бе завързала бял дантелен саронг ниско около хълбоците си. Както обикновено беше напълно гримирана и носеше новия си диамантен медальон. Настани се в шезлонга до Ема.
	— Кълна се, ако още някоя жена се опита да заложи още някой бабешки коледен пуловер, ще затворя магазина и ще дойда да работя за теб, Бърди.
	— Благодаря ти още веднъж за помощта миналата седмица. Мери Алис за втори път този месец си взема болнични. — Бърди премести покрития си с лунички крак на сянка. — Макар че гостите са добри за бизнеса, радвам се, че пресата най-сетне се махна от града. Бяха като ято гарвани, ровичкаха из нашите работи и се подиграваха на града ни. Непрекъснато преследваха Тед.
	Кейла извади любимия си гланц за устни на МАС.
	— Аз би трябвало да ти благодаря, че ми позволи да ти помогна онзи ден. Ще ми се всички да бяхте там, когато госпожица Холивуд се видя в чудо как да си плати сметката. „Знаете ли коя съм?“, вика, сякаш очаква да взема да й се кланям. — Кейла прокара четчицата по устните си.
	— Не съм срещала някой по-наперен от нея. — Зоуи Дейниълс носеше консервативен цял бански, чийто кафяв цвят не беше много по-тъмен от нейната кожа. Твърдо убедена, че тъмнокожите жени трябва да се пазят от слънцето не по-малко от белите си сестри, тя бе избрала да седне под един от раираните слънчеви чадъри.
	Със своите трийсет и две години Зоуи и Кейла бяха най-младите в групата. Въпреки разликите между тях (едната беше обсебена от модата русокоса кралица на красотата, а другата — прилежната млада директорка на началното училище „Сибил Чандлър“), те бяха най-добри приятелки още от детските си години. Слабичка и висока едва метър и петдесет, Зоуи имаше къса коса, големи златистокафяви очи и тревожно излъчване, което се бе засилило още повече, когато класовете бяха станали по-големи, а бюджетът — по-малък.
	Тя подръпна ярката си ластична гривна, украсена с нещо, което приличаше на пластилинови топчета.
	— Потискам се само като я видя. Нямам търпение да си тръгне от тук. Горкият Тед.
	Шелби Травълър се зае да намаже краката си с лосион против слънце.
	— Толкова храбро прие всичко. Сърцето ми се къса.
	Тед означаваше много за всички тях. Бърди го обожаваше, а той непрекъснато идваше в дома на Шелби, откакто тя се бе омъжила за Уорън, бащата на Кени. И Кейла, и Зоуи се бяха влюбили в него, което бе поставило приятелството им на сериозно изпитание. Всичко, което Кейла имаше да каже по въпроса тези дни, бе, че това са били най-хубавите шест месеца в живота й. Зоуи просто въздишаше и се натъжаваше, така че бяха престанали да говорят за това.
	— Може би го е направила от ревност. — Зоуи вдигна книгата „Обществени науки в първоначалното училище“, която беше изпаднала от чантата й за книги, и я натъпка обратно. — Или не е искала Луси да го има, или щом го е видяла, го е пожелала за себе си.
	— Всички познаваме жени, на които Тед им е ставал идея фикс. — Шелби не погледна нито Зоуи, нито Кейла, но и не беше необходимо. — Обаче наистина ми се ще да знам какво е казала на Луси, за да я убеди да развали сватбата.
	Кейла се заигра с медальона си.
	— Нали го знаете какъв е Тед. Мил е с всички. Но не и с госпожица Моите-родители-са-известни. — Кейла потръпна. — Кой да предположи, че имал и тъмна страна.
	— Което го прави още по-готин. — Зоуи отново въздъхна тежко.
	Бърди се подсмихна.
	— Дъщерята на Джейк Коранда чисти тоалетните ми…
	Ема нахлупи весела сламена шапка.
	— Трудно ми е да разбера защо родителите й не й помогнат.
	— Спрели са й издръжката — заяви Кейла. — И не е трудно да се разбере защо. Мег Коранда взема наркотици.
	— Не можем да сме сигурни — възрази Зоуи.
	— Ти винаги мислиш най-доброто за всички! — отвърна Кейла. — Съвсем ясно е. Обзалагам се, че семейството й най-сетне е решило, че им е дошло до гуша.
	Това бе точно онзи тип клюки, който Ема ненавиждаше най-много.
	— Най-добре е да не пускаме слухове, които не можем да докажем — подхвърли тя, макар да се знаеше, че само си хаби въздуха.
	Кейла намести горнището на банския си.
	— Гледай касата ти да е винаги заключена, Бърди. Един наркоман ще те обере до шушка, без да му мигне окото.
	— Не се тревожа — самодоволно заяви Бърди. — Арлис Хувър я държи под око.
	Шелби се прекръсти и всички се разсмяха.
	— Може би ще извадиш късмет и Арлис ще се хване на работа в новия комплекс за голф.
	Ема искаше да се пошегува, ала думите й бяха последвани от мълчание — всички потънаха в мисли за това, как планираният курортен комплекс щеше да подобри живота им. Бърди щеше да получи своята книжарничка с чайна, Кейла най-сетне щеше да е в състояние да отвори луксозния моден бутик, за който си мечтаеше, а образователният сектор щеше да получи допълнителните приходи, за които Зоуи копнееше.
	Ема и Шелби се спогледаха. На младата й свекърва вече нямаше да й се налага да гледа как съпругът й се бори със стреса от това, да бъде единственият голям работодател в град, където имаше твърде много безработни. Що се отнася до нея самата… Двамата с Кени имаха достатъчно пари, за да не изпитват затруднения, независимо какво щеше да се случи с комплекса за голф, но същото не можеше да се каже за мнозина от хората, на които те държаха, а добруването на родния им град означаваше всичко за тях.
	Ема обаче не беше от онези, които се отдават на униние.
	— Със или без комплекса — заяви тя решително, — трябва да обсъдим откъде ще намерим пари, за да може библиотеката да бъде ремонтирана и отново да отвори врати. Дори и с парите от застраховката, все още не ни достигат много.
	Кейла оправи русия си кок.
	— Няма да понеса още един благотворителен базар на сладкиши. Двете със Зоуи правихме предостатъчно от тях в гимназията.
	— Нито пък таен търг — добави Шелби.
	— Нито пък миене на коли или томбола. — Зоуи замахна срещу една муха.
	— Нуждаем се от нещо голямо — заяви Бърди. — Нещо, което ще привлече вниманието на всички.
	Обсъждаха го цял час, ала на никого не му хрумна нито една идея какво да бъде то.


	Арлис Хувър насочи късия си дебел пръст към ваната, която Мег току-що бе излъскала за втори път.
	— На това чисто ли му викаш, госпожице Филмова звезда? Аз не му викам чисто.
	Мег вече не си правеше труда да обяснява, че не е филмова звезда. Арлис прекрасно го знаеше. И именно затова го повтаряше.
	Арлис имаше боядисана коса и тяло като сдъвкан хрущял. Движещата сила в живота й беше постоянното чувство за понесена несправедливост, убеждението, че единственото, което я делеше от богатството, красотата и благоприятните възможности, бе лошият късмет. Докато работеше, слушаше налудничави радиопредавания, които доказваха, че Хилъри Клинтън някога е вкусила от плътта на новородено и че обществената телевизия е финансирана изцяло от филмови звезди с левичарски виждания, твърдо решени да дадат контрола над света в ръцете на хомосексуалистите. Сякаш те биха го искали.
	Арлис беше толкова злобна, че според Мег дори Бърди мъничко се страхуваше от нея, макар че Арлис се опитваше да обуздава по-психарските си импулси, когато работодателката й беше наблизо. Тя обаче й спестяваше пари, като изцеждаше всичко възможно от малобройните камериерки, така че Бърди я оставяше на мира.
	— Доминга, ела да видиш тази вана. На това в Мексико чисто ли му казвате?
	Доминга, която пребиваваше незаконно в Щатите, нямаше как да възрази на Арлис, затова поклати глава.
	— Не. Muy sucia.*
	[* Много мръсна (исп.). — Б.пр.]
	Мег ненавиждаше Арлис Хувър повече, отколкото бе ненавиждала когото и да било в живота си, с изключение може би на Тед Бодин.
	„По колко плащаш на камериерките си, Бърди? Седем, седем и петдесет на час?“
	Не. Бърди им плащаше по десет и петдесет на час, както Тед несъмнено знаеше. На всички, освен на Мег.
	Гърбът я болеше, коленете й туптяха, беше си порязала палеца на едно счупено огледало и беше гладна. През последната седмица се прехранваше с ментови бонбони и останалите от закуската в хотела мъфини, с които тайно я снабдяваше Карлос, служителят от поддръжката. Тези икономии обаче не можеха да компенсират грешката, която бе допуснала първата вечер, когато си взе стая в един евтин мотел, само за да осъзнае на следващата сутрин, че дори евтините мотели струват пари и че само за една нощ от стоте долара в портмонето й бяха останали петдесет. Оттогава спеше в колата си, която бе паркирала край кариерата за баластра, и чакаше Арлис да си тръгне след края на смяната, за да се изкъпе в някоя свободна стая.
	Беше отвратително съществуване, но все още не беше вдигнала телефона си. Не беше опитала да се свърже отново с Дилън, нито пък с Клей. Не беше позвънила на Джорджи, Саша или Ейприл. И най-вече — когато родителите й се обадиха, не им спомена в каква ситуация се намира. Черпеше утеха от тази мисъл всеки път щом се наложеше да отпуши поредната воняща тоалетна или пък да извади поредното пенесто валмо косми от канала на някоя вана. След около седмица щеше да се махне от тук. А после? Нямаше представа.
	Тъй като много скоро очакваха гости, пристигащи за голямо семейно тържество, Арлис не можеше да отдели твърде много време, за да тормози Мег.
	— Обърни матрака, преди да смениш чаршафите, госпожице Филмова звезда. Освен това искам всички плъзгащи се врати на този етаж да бъдат измити. Да не съм намерила и един отпечатък от пръсти.
	— Боиш се ФБР да не открие, че принадлежи на теб? — сладко попита Мег. — За какво всъщност те издирват?
	Арлис направо откачаше всеки път когато Мег й отговореше. И този път осеяните й с вени бузи почервеняха от гняв.
	— Достатъчно е да кажа само една дума на Бърди и ти отиваш зад решетките.
	Може би, ала при положение че хотелът щеше да се напълни за уикенда, а камериерките не достигаха, Арлис не можеше да си позволи да я изгуби точно сега. Все пак най-добре да не прекалява.
	Когато най-сетне остана сама, Мег се загледа с копнеж в блестящата вана. Предишната вечер Арлис бе останала до късно, за да провери списъка с наличните запаси, така че Мег не бе успяла да си вземе душ, а с всички заети стаи, изгледите за тази вечер също не бяха особено добри. Напомни си, че бе прекарвала дни наред по кални пътеки, без изобщо да се тревожи за удобствата на цивилизацията. Ала онова бяха екскурзии за удоволствие, не истинският й живот, макар че, поглеждайки назад сега, й се струваше, че някога те бяха едно и също.
	Мъчеше се да обърне матрака, когато усети нечие присъствие. Приготви се за поредния сблъсък с Арлис, но на прага стоеше Тед Бодин.
	Опрял рамо в касата на вратата, кръстосал глезени, той се чувстваше като у дома си в това място, на което беше крал. Ментовозелената униформа лепнеше по тялото й от пот и тя прокара ръка по челото си.
	— Днес е щастливият ми ден. Посещение от Избрания. Скоро да си лекувал прокажени?
	— Прекалено съм зает с хляба и рибите.*
	[* Алюзия за библейския мит, според който Исус Христос нахранва пет хиляди души с пет хляба и две риби. — Б.пр.]
	Дори не се усмихна. Копеле. Един-два пъти тази седмица, докато оправяше пердетата или бършеше някой корниз с токсичните продукти, които хотелът настояваше да използва, Мег го беше забелязала навън. Кметството, както се оказваше, се помещаваше в същата сграда, в която и полицейският участък. Тази сутрин, застанала до един от прозорците на втория етаж, Мег с очите си го беше видяла как спира движението, за да помогне на някаква старица да пресече улицата. Забелязала бе също така доста млади жени да влизат в сградата през страничния вход, отвеждащ право в кметството. Може би отиваха там по работа. Много по-вероятно бе да е нещо лично.
	Той кимна към матрака.
	— Май имаш нужда от малко помощ?
	Мег беше изтощена, а матракът беше тежък, така че тя преглътна гордостта си.
	— Благодаря.
	Той погледна към коридора зад себе си.
	— Не. Не виждам никого.
	Това, че беше паднала в капана на подигравките му, й даде силата да подпъхне рамо под долния ъгъл на матрака и да го повдигне.
	— Какво искаш? — изпъшка тя.
	— Просто те проверявам. Едно от задълженията ми като кмет е да се грижа скитниците да не нападат невинни граждани.
	Мег още по-здраво заби рамо в матрака и отвърна с най-гадното, което можа да измисли:
	— Луси ми праща есемеси. Досега изобщо не те е споменала. Нито каквото и да било друго, просто едно-две изречения, че е добре и не й се говори.
	Мег повдигна матрака.
	— Поздрави я от мен — каза той толкова нехайно, сякаш ставаше дума за някоя далечна братовчедка.
	— Изобщо не те е грижа къде е, нали? — Мег повдигна матрака с още няколко сантиметра. — Добре ли е, или не? Може да са я отвлекли терористи.
	Интересно, колко лесно един иначе добър човек като нея, можеше да стане направо гаден.
	— Сигурен съм, че все някой щеше да го спомене.
	Тя си пое дъх с усилие.
	— Изглежда, на уж гигантския ти мозък му е убягнал фактът, че не аз съм отговорна за това, че Луси те заряза, така че защо реши да ме превърнеш в личната си боксова круша?
	— Все върху някого трябва да изкарам безмерната си ярост. — Той отново кръстоса глезени.
	— Жалък си.
	Едва успя да изрече думите, когато изгуби равновесие и падна върху пружините на леглото. Матракът я захлупи.
	Хладен въздух се плъзна по задната част на голите й бедра. Полата на униформата й се беше вдигнала, разкривайки съвършен изглед към яркожълтите й бикини, а вероятно и дракона, татуиран на хълбока й. Господ я беше наказал за грубостта й към неговото съвършено творение, превръщайки я в голям матраков сандвич.
	— Добре ли си там вътре? — дочу неясния му глас.
	Матракът не помръдна.
	Тя се заизвива, мъчейки се да се освободи, без да получи никаква помощ. Полата й се вдигна до кръста. Пропъждайки образа на жълти бикини и татуировка на дракон от ума си, Мег се зарече, че няма да позволи той да я види победена от някакъв си матрак. Борейки се за въздух, тя заби пръстите на краката си в килима и с едно последно извиване събори матрака на пода.
	Тед подсвирна.
	— По дяволите, ама че тежък кучи син.
	Мег се изправи и придърпа полата си надолу.
	— Ти пък откъде знаеш?
	Той плъзна поглед по краката й и се усмихна.
	— Просто предположение.
	Мег се хвърли към ръба на матрака и незнайно как успя да обърне проклетото нещо и да го издърпа обратно върху пружините.
	— Браво на теб — подхвърли Тед.
	Тя отмахна кичур коса от очите си.
	— Ти си отмъстителен, студенокръвен психар.
	— Това беше грубо.
	— Аз ли съм единствената, която прозира през маската ти на светец?
	— Май да.
	— Погледни се само. Преди по-малко от две седмици Луси беше любовта на живота ти. Сега като че ли едва си спомняш името й.
	Тя подритна матрака и го измести с няколко сантиметра напред.
	— Времето лекува.
	— Единайсет дни?
	Той сви рамене и прекоси стаята, за да провери как е интернет връзката. Мег тръгна след него.
	— Престани да си изкарваш за случилото се на мен. Не съм аз виновна, че Луси избяга.
	Не беше напълно вярно, но в общи линии…
	Той приклекна, за да огледа кабелите.
	— Всичко беше наред, преди ти да се появиш.
	— Само си мислиш, че е било.
	Той върна жака на мястото му и се изправи.
	— Ето как аз виждам нещата. По причини, които единствено ти знаеш (макар да се досещам какви са), си промила мозъка на една прекрасна жена, убеждавайки я да направи грешка, с която ще трябва да живее до края на дните си.
	— Не беше грешка. Луси заслужава повече, отколкото беше готов да й дадеш.
	— Нямаш представа какво бях готов да й дам — заяви той и се отправи към вратата.
	— Не и необузданата си страст, това поне е сигурно.
	— Стига си се преструвала, че знаеш за какво говориш.
	Мег се втурна след него.
	— Ако обичаше Луси така, както тя заслужава да бъде обичана, сега щеше да правиш всичко по силите си, за да я откриеш и да я убедиш да те приеме обратно. А аз нямам никакви тайни помисли. Интересува ме единствено щастието на Луси.
	Той забави крачка и се обърна.
	— И двамата знаем, че не е точно така.
	От изпитателния начин, по който я гледаше, Мег изпита чувството, че разбира за нея нещо, което самата тя не знае. Ръцете й се свиха в юмруци до тялото.
	— Смяташ, че е било от ревност? Това ли се опитваш да кажеш? Че нарочно съм решила да проваля сватбата й? Имам цял куп недостатъци, но не прецаквам приятелите си. Никога.
	— Тогава защо прецака Луси?
	Убийственото му несправедливо нападение я накара да потрепери от гняв.
	— Махай се.
	Той вече си тръгваше, но не и преди да изстреля един прощален куршум.
	— Готин дракон.


	Докато смяната й свърши, всички стаи в хотела бяха заети, така че беше невъзможно да си вземе душ. Карлос й беше откраднал един мъфин — единственото й ядене за деня. С изключение на Карлос, единственият друг човек, който не я мразеше, бе Хейли, осемнайсетгодишната дъщеря на Бърди Китъл, което беше учудващо, при положение че тя се водеше нещо като лична асистентка на Тед. Което, както Мег скоро разбра, означаваше, че от време на време изпълнява по някоя и друга задача за него.
	За през лятото Хейли се беше хванала на работа в кънтри клуба, така че Мег не я виждаше много често, но понякога тя спираше за малко в стаята, която Мег почистваше в момента.
	— Знам, че Луси ти е приятелка — каза тя един следобед, докато помагаше на Мег да застеле леглото. — Тя беше страшно мила с всички. Но не мисля, че щеше да бъде щастлива в Уайнет.
	Хейли изобщо не приличаше на майка си. Доста по-висока, с издължено лице и права светлокестенява коса, тя носеше прекалено тесни дрехи и повече грим, отколкото отиваше на деликатните й черти. От разговора, който беше подочула между Бърди и дъщеря й, Мег бе разбрала, че сравнително отскоро бе започнала да се облича толкова предизвикателно.
	— Луси лесно се адаптира — отвърна Мег, докато слагаше чиста калъфка на възглавницата.
	— И все пак, приличаше ми на човек, който обича големите градове, а въпреки че пътува навсякъде, за да консултира клиентите си, Тед живее тук.
	На Мег й стана приятно, че и някой друг в града бе споделял съмненията й, но това не й помогна да се отърси от нарастващото отчаяние. Когато си тръгна от хотела тази вечер, беше мръсна и гладна. Живееше в ръждясал буик, който всяка вечер паркираше в един изоставен пущинак край кариерата за баластра, молейки се никой да не я види. Тялото й тежеше, въпреки че стомахът й беше празен, и докато отиваше към колата, превърнала се в неин дом, постепенно забави крачка. Нещо не беше наред. Вгледа се по-внимателно.
	Задната част на колата откъм мястото на шофьора беше увиснала едва забележимо. Гумата й беше спукана.
	Мег просто си стоеше там, мъчейки се да осмисли тази последна катастрофа. Колата бе всичко, което й беше останало. Някога, когато спукаше гума, просто се обаждаше на някого и плащаше да й я сменят, ала сега имаше едва двайсет долара. И дори ако знаеше как да я смени, нямаше представа дали в резервната гума има въздух. Ако изобщо имаше резервна гума.
	Със заседнала в гърлото буца, тя отвори багажника и извади мръсната постелка, изцапана с бензин, пръст и кой знае какво още. Намери резервната гума, но тя не беше напомпана. Щеше да се наложи да отиде в най-близката бензиностанция в града, като кара със спуканата гума, молейки се да не съсипе джантата.
	Собственикът знаеше коя е, също като всички останали в града. Сервира й язвителна забележка, как това било просто затънтен провинциален сервиз, след което се впусна в многословна история, възхваляваща безгрешния Тед Бодин, който собственоръчно бе спасил кухнята за бедни на окръга от затваряне. Когато най-сетне се изприказва, й поиска двайсет долара, за да смени оригиналната гума с износената резервна.
	— Имам само деветнайсет.
	— Дай ги тук.
	Мег изпразни портмонето си и влезе в сградата на бензиностанцията, докато той сменяше гумата. Монетите, които се бяха събрали на дъното на чантата й, бяха всичко, което й беше останало. Докато тя се взираше в автоматите за закуски, пълни с неща, които вече не можеше да си позволи, старият светлосин пикап на Тед Бодин спря до една от колонките за бензин. Беше го виждала да го кара из града и помнеше думите на Луси, че го бил подобрил с някакви свои изобретения, но дори и така, на нея й приличаше на стара таратайка.
	На мястото до шофьора седеше дългокоса брюнетка. Когато Тед слезе от колата, тя вдигна ръка и отметна коса от лицето си с изящен жест. Мег си спомни, че я бе видяла на предсватбената вечеря, но тогава имаше твърде много хора и не ги бяха запознали.
	Тед се качи в колата, чакайки резервоарът да се напълни. Жената обви ръка около врата му, той се приведе към нея и двамата се целунаха. Мег гледаше с отвращение. А Луси се чувстваше виновна, че му е разбила сърцето!
	Пикапът като че ли не се нуждаеше от много гориво — може би заради водородната клетка, която Луси беше споменала. При нормални обстоятелства Мег би се заинтригувала от нещо подобно, ала единственото, което я интересуваше сега, бяха монетите на дъното на чантата й. Един долар и шест цента.
	Докато си тръгваше от бензиностанцията, най-сетне прие факта, който най-малко й се искаше да приеме. Беше стигнала до дъното. Беше прегладняла и мръсна и единственият дом, който имаше, бе останал почти без гориво. От всичките й приятелки най-лесно можеше да измъкне пари от Джорджи Йорк Шепърд. Неуморимата Джорджи, която се издържаше сама от съвсем малка.
	_Джорджи, Мег е. Аз съм недисциплинирана и безцелна и имам нужда да се грижиш за мен, защото не мога да го правя сама._
	Една каравана мина покрай нея на път за града. Мег не бе в състояние да понесе мисълта да се върне при кариерата и да прекара още една нощ, мъчейки се да убеди сама себе си, че това е просто поредното приключение. Вярно, и преди бе спала на тъмни, страшни места, но само за няколко дена и винаги с дружелюбен водач наблизо и четиризвезден хотел, очакващ я в края на пътуването й. Ала сега наистина беше бездомна. Съвсем малко я делеше от това да бута празна пазарска количка по улицата.
	Искаше баща си. Искаше той да я прегърне силно и да й каже, че всичко ще бъде наред. Искаше майка й да я помилва по косата и да я увери, че в тъмното не се крият чудовища. Искаше да се сгуши в своята стара стая в къщата, в която никога не я бе свъртало.
	Ала колкото и да я обичаха, родителите й никога не я бяха уважавали. Също като Дилън, Клей и чичо й Майкъл. А поискаше ли пари от Джорджи, приятелката й също щеше да се присъедини към този списък.
	Мег се разплака. Големи, мекушави сълзи на самоотвращение към гладната, бездомна Мег Коранда, която се бе родила с всички възможни предимства на своя страна и въпреки това не бе успяла да постигне нищичко. Отби от пътя и спря на западналия паркинг пред крайпътно заведение със заковани прозорци. Трябваше да се обади на Джорджи сега, преди баща й да си спомни, че все още й плаща телефонната сметка, и да престане да го прави.
	Прокара палец по бутоните и опита да си представи как ли се справя Луси. Тя също не се беше прибрала у дома. Какво ли бе измислила, за да се оправя, което убягваше на Мег?
	Църковна камбана отбеляза, че е станало шест часът, и й напомни за къщата, която Тед беше подарил на Луси за сватбата. Един пикап с куче на платформата отзад мина по пътя покрай нея и телефонът се изплъзна между пръстите й. _Църквата на Луси!_ Празна.
	Спомни си, че докато отиваха натам, бяха минали покрай кънтри клуба, защото Луси й го беше посочила. Спомняше си и цял куп криволичещи улици и завои, но в Уайнет беше пълно със задни улици. По кои по-точно беше минала Луси?
	Два часа по-късно, тъкмо когато се канеше да се откаже, Мег откри онова, което търсеше.


>	6

	Старата дървена църква се издигаше на едно възвишение в края на чакълена алея. Фаровете на Мег осветиха четвъртитата бяла камбанария точно над главния вход. В тъмното не можеше да види обраслото с трева гробище от дясната страна, но знаеше, че е там. Помнеше също така, че Луси бе взела ключа от скривалището му в подножието на стъпалата. Насочи фаровете на колата към предната част на сградата и започна да опипва камъните и храсталаците. Камъчетата се впиваха в коленете й, издраска кокалчетата си, но така и не намираше ключ. Да счупи някой от прозорците, й се струваше светотатство, но трябваше да влезе.
	В лъча на фаровете тялото й хвърляше гротескна сянка върху простичката дървена фасада. Когато се обърна към колата, под един храст видя грубо издялана каменна жаба. Вдигна я и откри ключа отдолу. Пъхна го дълбоко в джоба си, за да е на сигурно място, паркира ръждомобила, извади куфара си и изкачи петте дървени стъпала.
	Според Луси лютераните изоставили малката селска църквица през шейсетте години. От двете страни на двукрилата врата имаше по един сводест прозорец. Ключът се завъртя леко в ключалката. Въздухът вътре беше застоял и горещ. Когато бе дошла тук предишния път, вътрешността на църквата беше окъпана от слънчева светлина, ала сега мракът й напомняше за всички филми на ужасите, които беше гледала някога. Затърси опипом ключ за осветлението, надявайки се електричеството да не е изключено. Като по магия, два бели стенни аплика се събудиха за живот. Не можеше да ги остави запалени прекалено дълго, за да не ги забележи някой… само толкова, колкото да се огледа наоколо. Пусна куфара на пода и заключи зад себе си.
	Пейките бяха изнесени, оставяйки празно, кънтящо пространство. Онези, които бяха построили църквата, очевидно не вярваха в украсата. Не, никакви стъклописи по прозорците, високи сводове и внушителни каменни колони за строгите лютерани. Помещението беше тясно, едва ли бе широко повече от девет метра, с изтъркани чамови дъски на пода и два вентилатора, висящи от простичкия таван от релефни метални плочки. Пет дълги полукръгли прозореца се издигаха на всяка от стените. Строго стълбище отвеждаше до галерията за хора в задната част — единственото разточителство, което строителите на църквата си бяха позволили.
	Луси бе споменала, че Тед бе живял тук известно време, докато къщата му стане готова, ала каквито и мебели да си бе донесъл, вече ги нямаше. Останало бе единствено грозно кресло, част от пълнежа на който стърчеше през една дупка в кафявата му тапицерия, както и черна метална кушетка, която Мег откри в галерията. Луси бе възнамерявала да обзаведе помещението с уютни места за сядане и боядисани масички и да го украси с фолклорни мотиви. Единственото, за което Мег я беше грижа в този момент, бе дали има течаща вода.
	Гуменките й изскърцаха по стария чамов под, докато отиваше към малката врата вдясно от онова, което някога е било олтарът. Зад вратата откри миниатюрна стаичка, която служеше едновременно за кухня и склад. Прастар, беззвучен хладилник, от онези със заоблените ръбове, почиваше до малък страничен прозорец. Имаше също така старомодна емайлирана печка с четири котлона, метален шкаф и порцеланов умивалник. Перпендикулярно на задната врата, друга врата отвеждаше в баня, по-модерна от всичко друго наоколо — с тоалетна, бял умивалник и помещение за душ. Мег се взря в Х-образните порцеланови кранчета и бавно, изпълнена с надежда, завъртя едното от тях.
	От главата на душа рукна чиста вода. Толкова елементарно. Толкова разкошно.
	Не я беше грижа, че няма топла вода. За броени минути донесе куфара си, съблече се, грабна шампоана и сапуна, които беше задигнала от хотела, и се пъхна под душа. Ахна, когато студената струя я обля. Никога вече нямаше да приеме този лукс за даденост.
	След като се подсуши, завърза копринената рокля, която бе носила на предсватбената вечеря, под ръцете си. Тъкмо беше намерила в металния шкаф неотворена кутия със солени бисквити и шест консерви с доматена супа, когато телефонът й иззвъня. Вдигна и чу познат глас.
	— Мег?
	Мег остави кутията със супа настрани.
	— Луси? Миличка, добре ли си? — Бяха минали близо две седмици от нощта, в която Луси бе избягала, и последния път, когато двете се бяха чули.
	— Добре съм — отвърна приятелката й.
	— Защо шепнеш?
	— Защото… — Пауза. — Ще бъда ли… ами… истинска развратница, ако преспя с някого сега? Имам предвид, след около десет минути?
	Мег изпъна гръб.
	— Не знам. Може би.
	— И аз така си помислих.
	— Харесваш ли го?
	— Може да се каже. Не е Тед Бодин, но…
	— Тогава _определено_ трябва да преспиш с него. — Думите на Мег прозвучаха по-твърдо, отколкото бе възнамерявала, но Луси не забеляза.
	— Иска ми се, но…
	— Бъди развратница. Ще ти се отрази добре.
	— Предполагам, че ако наистина исках да ме разубедят, щях да се обадя на някой друг.
	— Това трябва да ти говори много.
	— Права си. — Мег чу звук от спиране на чешма. — Трябва да вървя — каза тя припряно. — Ще ти се обадя, когато мога. Обичам те.
	Беше прозвучала изтощено, но и развълнувано. Размишлявайки върху разговора им, Мег довърши една чиния със супа. Може би в крайна сметка всичко щеше да свърши добре. Поне за Луси.
	Въздъхна и изми тенджерката, след което изпра мръсните си дрехи с препарата за съдове, който откри под мивката, насред цял куп миши изпражнения. На сутринта щеше да се наложи да заличи всички следи, че е била тук, да си събере нещата и да ги отнесе в колата, в случай че Тед реши да намине. Ала засега имаше храна, подслон и течаща вода. Беше си спечелила малко време.


	Следващите две седмици бяха най-ужасните в живота й.
	Докато Арлис правеше дните й все по-отвратителни, Мег си мечтаеше да се върне в Лос Анджелис, ала дори да можеше да го направи, нямаше къде да отседне. Не можеше да отиде при родителите си, чиято лекция на тема строга любов се беше запечатала в паметта й. Не можеше да отиде и при приятелките си, които до една имаха семейства, така че можеше да пренощува у тях, но не и да им гостува по-дълго. Когато Бърди с видима неохота я уведоми, че най-сетне е изплатила дълга си, Мег изпита единствено отчаяние. Не можеше да напусне хотела, преди да си е намерила друг източник на приходи, не можеше да си тръгне и от града, не и докато църквата на Луси бе единственият й подслон. Трябваше да си намери друга работа в Уайнет. За предпочитане такава, в която да получава бакшиши на ръка.
	Предложи услугите си като сервитьорка в „Роустабаут“, долнопробното заведение, където се събираха местните.
	— Ти прецака сватбата на Тед — заяви собственикът — и се опита да завлечеш Бърди. Защо да те наемам?
	Е, дотук с „Роустабаут“.
	През следващите няколко дни Мег мина през всички барове и ресторанти в града, ала никой от тях не търсеше служители. Или поне не търсеше нея. Запасите й от храна бяха несъществуващи, зареждаше едва по десетина литра бензин наведнъж, а скоро щеше да й се наложи да си купи тампони. Нуждаеше се от кеш, и то незабавно.
	Докато махаше поредното отвратително валмо косми от поредната отвратителна вана, си помисли колко пъти бе забравяла да остави бакшиш на камериерките, почистващи хотелските й стаи след нея. Досега всичко, което бе събрала от бакшиши, бяха някакви си мижави двайсет и осем долара. Щяха да са повече, ако Арлис не притежаваше плашещата способност безпогрешно да си набелязва гостите, които бе най-вероятно да проявят щедрост, и първа да провери стаите им. Наближаващият уикенд може и да се окажеше печеливш, ако Мег успееше да измисли как да я надхитри.
	Кени Травълър, бившият главен шафер на Тед, организираше събиране за голф за приятелите си, които щяха да дойдат от всички краища на страната и да отседнат в хотела. Мег може и да ненавиждаше голфа заради начина, по който гълташе природни ресурси, но от почитателите му можеха да бъдат изкарани пари и тя прекара целия четвъртък, мислейки как да припечели нещо от уикенда. До вечерта вече имаше план. Той включваше разход, който едва можеше да си позволи, ала тя си заповяда да мине през супермаркета след работа и да инвестира двайсет долара от мижавата си заплата в непосредственото си бъдеще.
	На следващия ден изчака голфърите да започнат да се прибират от петъчната си игра и докато Арлис не гледаше, грабна няколко хавлии и започна да чука по вратите.
	— Добър ден, господин Самюълс. — Мег си лепна широка усмивка за пред сивокосия мъж, който й отвори. — Помислих си, че може да поискате допълнителни хавлии. Навън е толкова горещо. — Тя постави едно от скъпоценните десертчета, които беше купила предишната вечер. — Надявам се, че сте имали хубав мач, но ето нещо сладичко, в случай че не сте. Поздрав от мен.
	— Благодаря, миличка. Това е много мило. — Господин Самюълс извади щипката си за пари и отдели една петдоларова банкнота.
	Докато си тръгне от хотела тази вечер, Мег бе изкарала четиридесет долара. Гордееше се със себе си така, сякаш беше спечелила първия си милион. Но ако възнамеряваше да повтори успеха си и на следващия ден, щеше да се наложи да измисли нещо друго, което изискваше още един малък разход.
	— По дяволите, не съм ял такъв от години — каза господин Самюълс, когато отвори вратата в събота следобед.
	— Домашно приготвен. — Мег го дари с най-широката си и очарователна усмивка, докато му подаваше чистите хавлии, заедно с едно от индивидуално опакованите десертчета „Райе Криспис“*, които бе правила до след полунощ предишната вечер. Би било по-добре, ако бяха курабии, но кулинарните й умения бяха ограничени. — Ще ми се само да беше студена бира — добави тя. — Наистина оценяваме, че всички сте отседнали тук.
	[* Вид зърнена закуска, приготвена от обработен, подсладен ориз. — Б.пр.]
	Този път получи десетачка.
	Арлис, която вече бе станала подозрителна заради намаляващите хавлии, на два пъти едва не я залови, но Мег успя да й се изплъзне и докато отиваше към апартамента на третия етаж, в който беше настанен някой си Декстър О’Конър, джобът на униформата й бе приятно пълен. Предишния ден господин О’Конър не си беше в стаята, но днес вратата отвори висока, поразително красива жена, увита в един от меките халати на хотела. Дори и току-що излязла от банята, без никакъв грим и с мокри кичури коса, полепнали по шията й, тя изглеждаше безупречно — висока и стройна, с яркозелени очи и огромни диамантени обици в ушите. Изобщо не приличаше на Декстър. Нито пък мъжът, когото Мег зърна над рамото й.
	Събул обувките си и с бира в ръка, в голямото кресло в стаята седеше Тед Бодин. Нещо прещрака в ума на Мег и тя разпозна в лицето на брюнетката жената, която Тед бе целунал на бензиностанцията преди няколко седмици.
	— О, чудесно. Допълнителни хавлии. — Огромна сватбена халка с диаманти проблесна, когато тя посегна да вземе пакетчето върху хавлията. — И домашно приготвено десертче „Райе Криспис“! Виж, Теди! Откога не си ял такова?
	— Не бих могъл да кажа, че си спомням — отвърна _Теди_.
	Жената пъхна хавлиите под мишница и разви найлоновата опаковка.
	— Обожавам ги. Ще й дадеш ли десетачка?
	Той не помръдна.
	— Тъкмо ги свърших. Както и всичките си пари.
	— Изчакай малко. — Жената се обърна, вероятно за да вземе портмонето си, но само след миг отново се обърна към нея. — Господи! — Тя изпусна кърпите. — Ти си тази, която провали сватбата! Не те познах в униформа.
	Тед се надигна от креслото и дойде до вратата.
	— Продаваш сладкиши без разрешително, а, Мег? Това е в груб разрез с правилата на града.
	— Това са подаръци, господин кмете.
	— Бърди и Арлис знаят ли за твоите подаръци?
	Брюнетката се изстъпи пред него.
	— Забрави това. — Зелените й очи проблясваха от вълнение. — Тази, която провали сватбата. Направо не мога да повярвам. Заповядай, влез. Имам някои въпроси за теб. — Тя отвори вратата докрай и подръпна Мег за ръката. — Искам да чуя защо точно реши, че госпожица Как-й-беше-името е толкова неподходяща за Теди.
	Мег най-сетне бе срещнала някой друг, освен Хейли Китъл, който не я мразеше заради онова, което беше направила. И изобщо не се учудваше, че този някой бе очевидно омъжената любовница на Тед.
	Тед мина пред жената и свали ръката й от тази на Мег.
	— Най-добре се връщай на работа, Мег. Непременно ще съобщя на Бърди колко си прилежна.
	Мег стисна зъби, ала Тед не беше свършил.
	— Следващия път, когато се чуеш с Луси, не пропускай да й съобщиш колко много ми липсва. — С едно движение на пръстите той развърза халата на жената, придърпа я към себе си и впи устни в нейните.
	Броени секунди по-късно вратата се затръшна в лицето на Мег.


	Мег ненавиждаше двуличието и при мисълта, че всички в града смятат Тед за олицетворение на почтеността, докато той чукаше омъжена жена, я хващаше бяс. Готова бе да се обзаложи, че аферата бе започнала по време на годежа му с Луси.
	Паркира пред църквата и се залови с трудоемката задача да примъкне вътре всичко, което притежаваше — куфара си, хавлии, храна, чаршафите, които бе взела назаем от хотела и които възнамеряваше да върне веднага щом може. Отказваше да прекара дори още една секунда в мисли за Тед Бодин. По-добре да се съсредоточи върху положителното. Благодарение на голфърите имаше пари за бензин, тампони и малко хранителни продукти. Не беше кой знае какво постижение, но бе достатъчно, за да отложи унизителните обаждания на приятелките си.
	Облекчението й обаче не трая дълго. Още на следващата вечер, тъкмо когато се канеше да си тръгне от работа, откри, че един от голфърите (не беше трудно да се досети кой) се бе оплакал на Бърди от камериерка, която ходела да си проси бакшиши. Бърди повика Мег в кабинета си и с огромно задоволство я уволни на момента.


	Комитетът за възстановяване на библиотеката се бе събрал в дневната на Бърди и се наслаждаваше на кана от нейното прочуто ананасово мохито.
	— Хейли отново ми е сърдита. — Домакинята им се облегна в осъвремененото кресло от средата на века, което току-що бе претапицирала с ленена дамаска с цвят на ванилия (плат, който не би издържал и един ден в дома на Ема). — Защото уволних Мег Коранда, моля ви се. Казва, че Мег нямало да може да си намери друга работа. Плащам на камериерките си повече от добре и госпожица Холивуд не би трябвало умишлено да си проси бакшиши.
	Жените се спогледаха. Те до една знаеха, че Бърди плаща на Мег с три долара по-малко на час, отколкото на всички останали, нещо, което Ема никак не одобряваше, въпреки че идеята беше на Тед.
	Зоуи се заигра с боядисаната в розово макаронена мидичка, която бе паднала от брошката, забодена в яката на бялата й блуза без ръкави.
	— Хейли открай време си е мекосърдечна. Обзалагам се, че Мег се е възползвала от това.
	— По-скоро мекоглава — заяви Бърди. — Знам, че всички сте забелязали как се облича напоследък, и оценявам, че никоя от вас не го спомена. Мисли си, че ако си покаже гърдите, Кайл Баскъм ще я забележи.
	— Беше ми ученик, когато преподавах на шести клас — обади се Зоуи, — и ще ви кажа, че Хейли е прекалено интелигентна за това момче.
	— Опитай се да го кажеш на нея. — Бърди потропа с пръсти по облегалката на креслото си.
	Кейла остави гланца за устни и взе чашата си с мохито.
	— Хейли е права за едно. Никой в града няма да вземе Мег Коранда на работа, не и ако иска след това да може да погледне Тед Бодин в очите.
	Ема открай време не обичаше онези, които малтретират по-слабите, и отмъстителното отношение на града към Мег я караше да се чувства неудобно. От друга страна, не можеше да прости на Мег за ролята, която беше изиграла в нараняването на един от любимите й хора.
	— Напоследък доста си мисля за Тед. — Шелби прибра едната страна на късата си руса коса зад ухото и се вгледа в новите си отворени балеринки.
	— Не си само ти. — Кейла се намръщи и докосна диамантения си медальон.
	— И то твърде много. — Зоуи задъвка долната си устна.
	Това, че Тед си оставаше необвързан, бе подхранило старите им надежди. На Ема й се искаше и двете да приемат, че той никога няма да се обвърже с някоя от тях. Кейла беше твърде претенциозна, а Зоуи предизвикваше у него възхищение, не любов.
	Време бе да насочи разговора обратно към темата, която досега избягваха — как да съберат остатъка от парите, които им трябваха. Обичайните източници на големи суми в града (между които бяха Ема и съпругът й Кени) все още не се бяха съвзели от загубите, които бяха понесли след последния икономически срив и вече бяха отделили всичко, което можеха, за половин дузина нуждаещи се местни благотворителности.
	— На някого да му е хрумнала нова идея за набиране на средства? — попита Ема.
	Шелби почука с показалец по предния си зъб.
	— Може би на мен.
	Бърди простена.
	— Не и още една разпродажба на сладкиши. Последния път четирима души получиха хранително отравяне от кокосовия пай с яйчен крем на Моли Додж.
	— Томболата с одеяла беше ужасяващо изживяване — не се сдържа да добави Ема, макар да не обичаше да допринася за всеобщата негативност.
	— Кой иска всеки път щом влезе в спалнята си, да вижда мъртва катерица? — попита Кейла.
	— Беше коте, а не мъртва катерица — заяви Зоуи.
	— На мен ми приличаше на мъртва катерица — настоя Кейла.
	— Не става дума нито за сладкиши, нито за одеяла. — Очите на Шелби придобиха замечтан вид. — Нещо друго. Нещо… по-голямо. По-интересно.
	Всички я погледнаха въпросително, ала Шелби поклати глава.
	— Първо искам да го обмисля.
	Колкото и да се опитваха, останалите не успяха да изкопчат нищо повече от нея.


	Никой не искаше да вземе Мег на работа. Нито дори мотелът в покрайнините на града.
	— Имаш ли представа колко разрешителни са нужни, за да остане това място отворено? — каза й червендалестият управител. — Няма да направя нищо, с което да ядосам Тед Бодин, не и докато е кмет. По дяволите, дори и да не беше кмет…
	Така че Мег ходеше от едно място на друго, а колата й гълташе бензин като строителен работник вода в летен следобед. Минаха три дни, после четири. На петия, докато се взираше през писалището в новоназначения помощник-управител на кънтри клуб „Уиндмил Крийк“, в отчаянието й се бе прокраднала горчилка. Веднага щом приключеше с това интервю, щеше да преглътне последните остатъци от гордостта си и да се обади на Джорджи.
	Помощник-управителят беше амбициозен младок, слаб, с очила и грижливо оформена брада, която подръпваше, докато обясняваше, че въпреки скромния статус на клуба, който бе само наполовина частен и далеч не толкова престижен, колкото предишната му работа, „Уиндмил Крийк“ си остава домът на Далас Бодин и Кени Травълър, две от най-големите легенди в професионалния голф. Сякаш Мег не знаеше.
	„Уиндмил Крийк“ бе и клубът на Тед Бодин и неговите приятелчета и тя изобщо не би си хабила бензина, за да идва до тук, ако не беше прочела в местния вестник, че наскоро назначеният помощник-управител на клуба преди това е работил в някакъв голф клуб в Уейкоу, което го правеше чужденец в града. Тъй като бе възможно все още да не е научил, че тя е злодеят на Уайнет, Мег бе вдигнала телефона и за огромно свое изумление, си бе уговорила интервю за този следобед.
	— Работата е от осем до пет — каза той. — Почивният ден е понеделник.
	Мег така бе свикнала с отказите, че се бе разсеяла. Нямаше представа за каква работа й говори, нито дали й я беше предложил.
	— Това е… съвършено — отвърна тя. — От осем до пет е чудесно.
	— Заплащането не е голямо, но ако си изпълняваш задълженията както трябва, бакшишите би трябвало да са добри, особено през почивните дни.
	_Бакшиши!_
	— Приемам!
	Помощник-управителят плъзна поглед по измисленото й CV, а после и по тоалета, който бе успяла да скалъпи от отчаяно ограничения си гардероб — памучна поличка, бяло потниче, черен колан с капси, гладиаторски сандали и обиците от династия Сун.
	— Сигурна ли си? — попита я със съмнение в гласа. — Да караш количката с напитките, не е кой знае каква работа.
	Мег преглътна порива да му отговори, че тя не е кой знае какъв служител.
	— Съвършено е за мен.
	В отчаянието си бе плашещо лесно да забрави убеждението си, че игрищата за голф съсипват околната среда.
	Докато помощник-управителят я водеше навън, за да я запознае със супервайзъра й, на Мег й беше трудно да осмисли факта, че най-сетне има работа.
	— На ексклузивните игрища няма колички за напитки — изсумтя той. — Ала тукашните членове очевидно не са в състояние да изчакат до деветата дупка, за да грабнат следващата бира.
	Мег бе отраснала край коне и нямаше представа за какво й говори. Нито пък се интересуваше. Имаше работа.
	Когато по-късно този следобед се прибра у дома, паркира зад старата барака, която бе открила в храсталаците отвъд каменната ограда на гробището. Тя много отдавна бе изгубила покрива си, а около рушащите се стени бяха избуяли увивни растения, кактуси и суха трева. Тя издуха къдриците от потното си чело, докато вадеше куфара си от багажника. Поне бе успяла да скрие малките си запаси от хранителни продукти зад някакви изоставени кухненски уреди, но дори и така непрестанното опаковане и разопаковане започваше да я изтощава. Докато влачеше нещата си през гробището, си мечтаеше за климатик и място, от което не трябваше да заличава следите си всяка сутрин.
	Беше краят на юни и в църквата бе по-горещо от всякога. Валма прах се разхвърчаваха, щом включеше вентилаторите на тавана, които не правеха нищо друго, освен да пораздвижат въздуха, ала тя не можеше да рискува да отвори прозорците, така както се опитваше да не пали осветлението, след като се стъмни. Което не й оставяше друга възможност, освен да си легне горе-долу по същото време, по което някога излизаше за нощен живот.
	Съблече се по потниче и бикини, обу си чехли и излезе през задната врата. Докато се провираше между гробовете, погледът й падаше върху имена като _Dietzel, Meusebach, Ernst_. Трудностите, пред които бе изправена, бяха нищо в сравнение с онези, които бе трябвало да преодолеят всички тези почтени немци, когато бяха оставили познатото зад себе си и бяха дошли да си създадат нов дом в една враждебна страна.
	От другата страна на гробището се издигаха дървета, а отвъд тях широк поток, подхранван от водите на река Педерналес, образуваше закътано вирче, което Мег бе открила скоро след като се нанесе в църквата. Бистрата вода беше доста дълбока в средата и тя бе започнала да идва тук всеки следобед, за да се разхлади. Гмурна се, борейки се с неприятната мисъл, че фен клубът на Тед Бодин щеше да направи всичко по силите си тя да бъде уволнена веднага щом я видят. Трябваше да се погрижи да не им даде друга причина, освен неприкрита омраза. Какво говореше за живота й фактът, че най-висшият й стремеж бе да не оплеска карането на количка с напитки?


	Тази нощ галерията за хора бе особено гореща и Мег се въртеше върху пълната с бучки кушетка. Трябваше да отиде в кънтри клуба рано сутринта, затова се мъчеше да заспи, но когато най-сетне се унесе, внезапен шум я изтръгна от съня. Отне й няколко секунди, докато разпознае звука. Вратата долу се отваряше.
	Тя скочи рязко в същия миг, в който някой запали осветлението. Според пътническия й будилник беше полунощ. Сърцето й задумка. Беше се подготвила Тед да се появи в църквата през деня, докато я няма, ала изобщо не беше очаквала среднощно посещение. Опита да си спомни дали бе оставила нещо в главното помещение. Измъкна се от леглото и надникна над парапета на галерията.
	Мъж, който изобщо не беше Тед Бодин, стоеше насред кораба на църквата. Въпреки че бяха горе-долу на един ръст, той изглеждаше малко по-тежък, а косата му беше по-тъмна, почти синкавочерна. Беше Кени Травълър, голф легенда и главен шафер на Тед Бодин. Беше се запознала с него и британската му съпруга Ема на предсватбената вечеря.
	Сърцето й заби още по-учестено, когато чу скърцането на други гуми. Повдигна глава малко по-високо, но не видя никакви забравени дрехи или обувки.
	— Беше отключено — каза Кени няколко секунди по-късно, когато другият се присъедини към тях.
	— Луси трябва да е пропуснала да заключи последния път когато е била тук — отвърна неприятно познат мъжки глас. Беше минал едва месец от провалилата се сватбена церемония, а той бе изрекъл името на Луси напълно безстрастно.
	Мег отново надигна лекичко глава. Тед бе отишъл в средата на помещението и стоеше там, където някога се бе издигал олтарът. Носеше дънки и тениска, а не роба и сандали, ала въпреки това тя почти очакваше да го види как вдига ръце и се обръща към Всевишния.
	Кени беше в началото на четиридесетте, висок, як и също толкова невероятно красив, колкото и Тед. В Уайнет определено не липсваха красавци. Кени взе една от бирите, която Тед му подаде, и отиде в другия край на стаята, където се настани между втория и третия прозорец.
	— Какво говори за този град фактът, че се налага да се срещаме тайно, за да поговорим насаме? — подхвърли той и отвори кутията с бира.
	— Говори повече за любопитната ти жена, отколкото за града. — Тед се настани до него с бирата си.
	— Лейди Ема действително обича да знае какво се случва. — Гальовният начин, по който Кени произнесе името на жена си, разкриваше чувствата му към нея. — От сватбата насам непрекъснато ме тормози да прекарвам повече време с теб. Смята, че се нуждаеш от утехата на мъжкото приятелство и други такива щуротии.
	— Типично за лейди Ема. — Тед отпи от бирата си. — Попита ли я какво точно има предвид?
	— Боях се да чуя отговора.
	— Страшно се е запалила по литературните клубове напоследък, а?
	— Изобщо не трябваше да я назначаваш за културен директор на града. Знаеш колко на сериозно взема подобни неща.
	— Трябва да й направиш още едно бебе. Няма чак толкова енергия, когато е бременна.
	— Три деца са достатъчно. Особено деца като нашите. — И този път в гласа му ясно се долавяше гордост.
	Известно време двамата продължиха да отпиват от бирата си в мълчание. У Мег трепна искрица надежда. Стига да не влезеха по-навътре, където бяха разпилени дрехите й, нещата все още можеха да завършат добре.
	— Мислиш ли, че този път ще купи земята? — попита Кени.
	— Трудно е да се каже. Спенсър Скипджак е непредсказуем. Преди шест седмици ни каза, че със сигурност се е спрял на Сан Антонио, а ето ти го отново тук.
	Мег бе дочула достатъчно разговори, за да знае, че Спенсър Скипджак е собственикът на „Вайсрой Индъстрис“, огромна санитарна компания, и човекът, на когото всички разчитаха да построи луксозен комплекс за голф, който да привлече както туристи, така и заможни пенсионери, и да спаси града от икономическите му затруднения. Очевидно единственият по-голям бизнес в Уайнет беше компания за електроника, част от която бе собственост на Уорън Травълър, бащата на Кени. Само че една компания не бе достатъчна, за да поддържа местната икономика и градът отчаяно се нуждаеше от работни места, както и от нов източник на приходи.
	— Трябва да се погрижим Спенс да си изкара невероятно утре — заяви Тед. — Да му покажем какво бъдеще го очаква, ако избере Уайнет. Ще почакам до вечерята, преди да действам — ще му изложа данъчните облекчения, ще му напомня колко изгодно ще получи земята. Нали знаеш?
	— Само ако притежавахме достатъчно от земята на „Уиндмил Крийк“, за да сринем мястото и да построим комплекса там. — Начинът, по който Кени го каза, говореше, че неведнъж го бяха обсъждали.
	— Далеч по-евтино би било да строим, така е. — Тед остави бирата си толкова рязко, че кутията изтрака. — Тори искаше да играе с нас утре, така че я предупредих — видя ли я да се навърта около клуба, ще накарам да я арестуват.
	— Това няма да я спре — заяви Кени. — А последното, от което се нуждаем, е сестра ми да цъфне на игрището. Спенс знае, че не може да ни победи, но направо ще откачи, ако загуби от жена, а късата игра на Тори на практика е толкова добра, колкото и моята.
	— Декс ще каже на Шелби да държи Тори настрани.
	Мег се зачуди дали Декс е съкратено от Декстър, името, под което беше регистрирано любовното гнезденце на Тед в хотела.
	Той се облегна на стената.
	— Щом чух за плана на Тори да стане четвъртият играч в нашата група, накарах татко да се върне от Ню Йорк.
	— Това определено ще напомпа егото на Спенс. Да играе с великия Далас Бодин. — Мег долови нотка на раздразнение в гласа на Кени, нещо, което не убегна и на приятеля му.
	— Стига си се държал като ревниво момиче. Ти си почти толкова известен, колкото и баща ми. — Усмивката на Тед се стопи и той отпусна ръце между коленете си. — Ако не успеем, градът ще страда повече, отколкото ми се иска да мисля.
	— Време е да съобщиш на хората колко сериозно е всъщност положението.
	— Те вече знаят. Ала засега не искам никой да го изрича на глас.
	Двамата мъже довършиха бирата си в мълчание. Най-сетне Кени стана да си върви.
	— Вината не е твоя, Тед. Нещата вече бяха отишли по дяволите, когато остави да те изберат за кмет.
	— Знам го.
	— Не можеш да правиш чудеса. Можеш единствено да дадеш най-доброто от себе си.
	— Твърде дълго си бил женен за лейди Ема — измърмори Тед. — Звучиш точно като нея. Още малко и ще ме поканиш да се включа в литературния ти клуб.
	Двамата продължиха да се закачат по този начин, докато излизаха навън. Гласовете им заглъхнаха. Разнесе се рев на двигател. Мег се отпусна на пети и въздъхна с облекчение.
	А после си даде сметка, че лампите все още светят.
	Вратата отново се отвори и по чамовите дъски на пода отекнаха стъпки. Тя погледна надолу. Тед стоеше насред църквата, пъхнал палци в задните джобове на дънките си. Отново гледаше натам, където някога бе имало олтар, но този път раменете му бяха увиснали едва забележимо — рядка възможност за Мег да види незащитения мъж под хладнокръвната му външност.
	Мигът отмина прекалено бързо. Той пристъпи към вратата на кухнята. Стомахът на Мег се сви от ужас. След секунда до ушите й достигна много силна и много сърдита ругатня.
	Тя наведе глава и зарови лице в ръцете си.
	Сърдит тропот на крака отекна в църквата. Може би, ако беше много, много тиха…
	— Мег!


>	7

	Мег се хвърли към кушетката.
	— Опитвам се да спя — извика тя, приготвяйки се за битка. — Ако нямаш нищо против!
	Тед изтрополи по стълбите и подът в галерията затрепери под краката му.
	— Какво, _по дяволите_, мислиш, че правиш?
	Мег приседна на ръба на кушетката и опита да си придаде вид, сякаш току-що се бе събудила.
	— Е, очевидно не спя. Какъв ти е проблемът, така или иначе? Нахлуваш тук посред нощ… И не бива да ругаеш в църква.
	— Откога си се настанила тук?
	Мег се протегна и се прозя, мъчейки се да си придаде нехаен вид. Би било доста по-лесно, ако носеше нещо по-впечатляващо от гащички с пиратски черепи и тениската, забравена от един от гостите на хотела.
	— Нужно ли е да крещиш толкова силно? — каза тя. — Притесняваш съседите. А те са мъртви.
	— Откога?
	— Не съм сигурна. Някои от надгробните камъни са от средата на деветнайсети век.
	— Говоря за _теб_.
	— О! Тук съм от известно време. Ти къде си мислеше, че съм отседнала?
	— Изобщо не съм мислил за това. И знаеш ли защо? Защото изобщо не ме интересува. Искам да се махнеш от тук.
	— Вярвам ти, но това е църквата на Луси, а тя каза, че мога да остана колкото си поискам.
	Или поне би го казала, ако изобщо я беше попитала.
	— Грешиш. Това е моята църква и ти още утре сутринта ще се махнеш от тук и няма да се върнеш.
	— Задръж малко. Ти подари тази църква на Луси.
	— Беше сватбен подарък. Няма сватба. Няма и подарък.
	— Не мисля, че съдът би приел подобен аргумент.
	— Нямаше договор!
	— Ти или си човек, който държи на думата си, или не си. Честно казано, започвам да мисля, че не си.
	Той свъси вежди.
	— Църквата е моя и ти пребиваваш тук незаконно.
	— Ти го виждаш по твоя си начин, аз — по моя. Това е Америка. Всеки има право на мнение.
	— Грешиш. Това е Тексас. И моето мнение е единственото, което има значение.
	Което бе далеч по-вярно, отколкото на Мег й се щеше да признае.
	— Луси искаше да се настаня тук, така че оставам.
	Определено би искала Мег да се настани тук, ако знаеше за това.
	Тед сложи ръка върху парапета на галерията.
	— В началото ми беше забавно да те тормозя, но играта ми омръзва. — Той бръкна в джоба си и извади щипка за пари. — Искам да се махнеш от този град още утре. Това ще ускори нещата.
	Извади банкнотите, прибра празната щипка в джоба си и разпери парите като ветрило, така че тя да може да ги преброи. Пет стодоларови банкноти. Мег преглътна с усилие.
	— Не бива да носиш толкова пари в брой.
	— Обикновено не го правя, ала един от местните земевладелци мина през кметството, след като банката беше затворила, за да си плати данъка. Не се ли радваш, че не можах да оставя парите да се мотаят там? — Той пусна банкнотите върху кушетката. — След като се сдобриш с татенцето си, накарай го да ми напише чек.
	И с тези думи се обърна към стълбите.
	Мег обаче не можеше да допусне той да има последната дума.
	— На интересна сцена се натъкнах в хотела тази събота. През цялото време на годежа ли изневеряваше на Луси, или само през част от него?
	Той се обърна и плъзна поглед по нея, задържайки го подчертано върху гърдите й, където беше отпечатано логото на тениската.
	— През цялото време изневерявах на Луси. Но не се тревожи. Тя никога не заподозря каквото и да било.
	И той изчезна надолу по стълбите. Няколко секунди по-късно лампите угаснаха и входната врата се захлопна след него.


	На следващата сутрин, със затварящи се за сън очи, Мег подкара към работа, а парите прогаряха радиоактивна дупка в джоба на отвратителните й нови бермуди с цвят каки. С петстотинте долара на Тед най-сетне можеше да се върне в Лос Анджелис и да се настани в някой евтин мотел, докато си намери работа. След като родителите й видеха, че е в състояние да се заеме сериозно с нещо, несъмнено щяха да отстъпят и да й помогнат да започне на чисто.
	Но не. Вместо да се махне от града с парите на Тед, тя бе решила да остане, за да започне напълно безперспективна работа, като кара количката за напитки в кънтри клуб.
	Униформата не бе чак толкова ужасна, колкото полиестерната рокличка в хотела, но не й отстъпваше много. В края на интервюто помощник-управителят й беше връчил жълта спортна риза с тъмнозеленото лого на клуба. Беше се видяла принудена да използва скъпоценните си бакшиши, за да си купи сама къси панталони с цвят каки, евтини бели гуменки и няколко чифта отвратителни спортни чорапки, които не бе в състояние дори да погледне.
	Докато караше по алеята на клуба, беше бясна на себе си, задето бе прекалено упорита да вземе парите на Тед и да избяга. Ако ги беше получила от някой друг, вероятно щеше да го направи, но не можеше да понесе да приеме дори един цент от него. Решението й беше още по-идиотско, защото бе сигурна, че той ще направи всичко по силите си, за да я уволнят, веднага щом разбере, че тя работи в клуба. Повече не можеше да се преструва, дори и пред себе си, че знае какво прави.
	Паркингът за служители беше по-празен, отколкото Мег очакваше да го завари в осем сутринта. Докато влизаше през служебния вход, си напомни, че трябва да внимава Тед и приятелчетата му да не я забележат. Отиде до кабинета на помощник-управителя, но той беше заключен, а целият първи етаж на клуба — празен. Тя отново излезе навън. На игрището имаше неколцина голфъри, ала единственият служител, който се виждаше, бе един мъж, поливащ розите. Когато го попита къде са всички, той й отвърна на испански нещо за това, как били болни, след което я насочи към една врата на приземния етаж.
	Спортният магазин беше обзаведен като стара английска кръчма, с тъмно дърво, месингови аплици и килим на синьо-зелено каре. Пирамиди от стикове за голф се издигаха като стражи между грижливо подредени купчинки от екипи за голф, обувки и козирки с логото на клуба. Магазинът беше празен, ако не се броеше спретнатият тип зад щанда, който трескаво натискаше клавишите на телефона си. Когато се приближи, Мег прочете името му върху лепенката на гърдите му. Марк. Беше малко по-нисък от нея, на около двайсет и пет години, слаб, с грижливо подстригана светлокестенява коса и хубави зъби — някогашно колежанче, което за разлика от нея се чувстваше съвсем удобно в спортна риза, украсена с логото на кънтри клуба.
	Представи му се и той вдигна поглед от телефона си.
	— Страшен ден си избрала да започнеш работа. Кажи ми, че си била кади или поне играеш голф.
	— Не. Аз съм новото момиче за количката с напитки.
	— Аха, разбирам. Но си била кади, нали?
	— Гледала съм „Слуги и господари“*. Това брои ли се?
	[* Американска комедия, в която действието се развива в голф клуб. — Б.пр.]
	Марк очевидно не се отличаваше с кой знае какво чувство за хумор.
	— Виж, нямам време за празни приказки. Всеки момент ще пристигне много важна четворка. — След разговора, който бе чула снощи, на Мег не й беше трудно да се досети кои са членовете на тази толкова важна четворка. — Току-що открих, че всичките ни кадита, с изключение на един, както и повечето от останалите ни служители, са получили хранително натравяне. Вчера от кухнята са поднесли развалено кисело зеле на обяда за служителите и повярвай ми, някой ще си изгуби работата заради това.
	Мег изобщо не харесваше накъде отиваше разговорът. Ама никак.
	— Аз ще бъда кади на ВИП госта ни — продължи Марк и излезе иззад щанда. — Лени (той е един от постоянните ни кадита) мрази кисело зеле и вече идва насам. Дали ще е със Скийт, както обикновено, което си е истинско облекчение. Но все още не ми достига един кади, а няма време да търся друг.
	Мег преглътна.
	— Онзи мил човек, който полива розите до пилона…
	— Не говори английски. — Марк започна да я побутва към една врата в задната част на магазина.
	— Несъмнено има още някой от персонала, който не е ял от киселото зеле.
	— Да, барманът ни, който е със счупен глезен, и Джени от счетоводството, която е на осемдесет години. — Докато отваряше вратата и й даваше знак да излезе, Мег почувства, че я оглежда преценяващо. — Не мисля, че ще е проблем да носиш чантата в продължение на осемнайсет дупки.
	— Но аз никога не съм играла голф и не знам нищичко за него. Дори не уважавам тази игра. Всички изсечени дървета и пестицидите, които причиняват рак. Ще бъде истинска катастрофа. — По-голяма, отколкото той можеше да си представи. Преди броени минути бе обмисляла как да остане незабелязана от Тед Бодин. А сега това.
	— Аз ще ти казвам какво да правиш. Ако се справиш добре, ще спечелиш много повече, отколкото като караш количката с напитки. Възнаграждението за начинаещ кади е двайсет и пет долара, но онези мъже дават страшно големи бакшиши. Ще получиш поне четиридесет отгоре. — Той задържа вратата, за да може тя да мине. — Това е стаята на кадитата.
	В претъпканото помещение имаше продънен диван и няколко сгъваеми метални стола. Табло за съобщения с надпис „Хазартът — забранен“ висеше над сгъваема маса, върху която бяха разпилени карти за игра и чипове за покер. Марк включи малкия телевизор и взе едно DVD от рафта.
	— Това е образователното филмче, което пускаме на хлапетата в детската ни програма за кадита. Изгледай го, докато дойда да те взема. Не забравяй да стоиш близо до играча си, но не чак толкова, че да го разсейваш. Не откъсвай очи от топката и се грижи стиковете да са чисти. Винаги носи кърпа. Оправяй разместените чимове на феъруея и следите от топката върху грийна* — гледай мен. И не говори. Не и ако някой от играчите не те заговори.
	[* Феъруей — участък от по-късо подстригана трева на игрището за голф, в чиито рамки би трябвало да се извършват ударите; грийн — равен участък от съвсем ниско подстригана трева в непосредствена близост до дупките на голф игрище. — Б.пр.]
	— Не ме бива в това да си държа устата затворена.
	— Е, гледай днес да е различно, особено що се отнася до мнението ти за игрищата за голф. — Той спря до вратата. — И никога не се обръщай към член на клуба по друг начин, освен с „господине“ и „госпожо“. Никакви малки имена. Никога.
	Той си тръгна, а Мег се свлече на изтърбушения диван. Филмчето започна. За нищо на света нямаше да нарече Тед Бодин „господин“. Дори за всички бакшиши на света.


	Половин час по-късно Мег стоеше пред спортния магазин, нахлузила нещо, наподобяващо отвратителен зелен лигавник, който й стигаше до хълбоците и който бе завързала над ризата си, правейки всичко по силите си да стане невидима, като се криеше зад Марк. Тъй като беше поне пет сантиметра по-висока от него, опитите й бяха обречени. За щастие, четиримата души, които идваха към тях, бяха прекалено погълнати в разговор за закуската, която бяха довършили току-що, и вечерята, която планираха за тази нощ, за да я забележат.
	С изключение на мъжа, който трябва да беше Спенсър Скипджак, Мег веднага ги разпозна — Тед, баща му Дали и Кени Травълър. И с изключение на Спенсър Скипджак, тя не помнеше някога да е виждала толкова много мъжко съвършенство на едно място, нито дори на червения килим в Холивуд. У никой от тези трима богове на голфа нямаше следи от присадена коса, повдигащи обувки или изкуствен тен. Това бяха тексасци — високи и стройни, със стоманени очи и сурова красота; мъжествени типове, които не бяха чували за мъжки кремове, обезкосмяване на гърдите или подстрижки за повече от двайсет долара. Това бяха истински мъже — архетипният американски герой, цивилизоващ Запада със стикове за голф вместо с карабини.
	Освен че имаха еднакъв ръст и конструкция, Тед и баща му не си приличаха особено. Тед имаше кехлибарени очи, докато тези на Дали бяха яркосини, непомътнели от изминалите години. Докато Тед беше ъгловат, у Дали всичко бе някак изгладено. Устните му бяха по-пълни от тези на сина му, почти женски, профилът му — по-мек, ала и двамата бяха поразително красиви и с еднаквата им небрежна походка и уверено излъчване никой не би ги помислил за друго, освен за баща и син.
	Прошарен мъж с вързана на опашка коса, малки очи и сплескан нос се показа от стаята за чантите, както Мег бе научила вече. Това можеше да бъде единствено Скийт Купър, мъжът, който според Марк бил най-добрият приятел на Дали Бодин и дългогодишен кади. Марк се запъти към малката групичка, а Мег наведе глава и приклекна, преструвайки се, че си връзва гуменките.
	— Добро утро, господа — чу да казва Марк. — Господин Скипджак, днес аз ще ви бъда кади. Чух, че сте страхотен голфър, и нямам търпение да ви видя да играете.
	До този миг Мег не се бе замисляла точно към кой от играчите ще я придаде Марк.
	Лени, мразещият кисело зеле кади, се приближи до тях. Беше нисък, със загрубяло от слънцето лице и изпопадали зъби. Взе една от огромните чанти за голф, облегната на стойката, преметна я през рамо така, сякаш беше лятно сако, и се насочи към Кени Травълър.
	Което оставяше… Но разбира се, че щеше да й се падне Тед. Какво друго би могла да очаква, когато животът й отиваше по дяволите?
	Той все още не я беше забелязал и Мег се зае да завърже връзките на другата си гуменка.
	— Господин Бодин — каза Марк, — днес ще пробвате съвсем нов кади…
	Мег стисна зъби, извика в съзнанието си образа на баща си в най-заплашителната му роля и се изправи.
	— Сигурен съм, че Мег ще се справи отлично.
	Тед се вкамени. Кени я гледаше с интерес, Дали — с неприкрита враждебност. Мег вирна брадичка, изпъна рамене и си заповяда да срещне кехлибарените очи на Тед Бодин.
	Едно мускулче в ъгълчето на челюстта му потръпна.
	— Мег.
	Докато Спенсър Скипджак беше наблизо, даде си сметка тя, Тед не можеше да каже онова, което би искал. Тя кимна и се усмихна, но не отвърна дори с едно най-просто „Здравейте“, нищо, което би я принудило да го нарече „господине“. Вместо това отиде до стойката и вдигна последната чанта.
	Беше точно толкова тежка, колкото изглеждаше, и Мег се олюля едва забележимо. Докато премяташе широката презрамка през рамо, се запита как ще съумее да влачи това нещо цели осем километра през неравното игрище под изпепеляващото тексаско слънце. Щеше да се върне в колежа. Да довърши бакалавърската си степен и да вземе диплома по право. Или пък счетоводство. Само че не искаше да бъде адвокат или счетоводител. Искаше да бъде богата жена с неограничени авоари, които да й позволяват да пътува по целия свят, да среща интересни хора, да усвоява местни занаяти и да си намери любовник, който да не е нито луд, нито гадняр.
	Групичката се отправи към тренировъчното игрище, за да загрее. Тед се опита да изостане, за да я направи на нищо, но не успя да се откопчи от почетния гост. Мег подтичваше след тях, вече запъхтяна под тежестта на чантата.
	Марк дойде при нея и каза тихичко:
	— Тед ще поиска клина за пясък, когато стигне до тренировъчното игрище. След това айрън номер девет, айрън номер седем, вероятно и номер три и накрая драйвъра*. Не забравяй да ги почистиш, след като ги е използвал. И внимавай да не изгубиш новите му чорапчета.
	[* Наименования на различните стикове, използвани в голфа — всеки участък от игрището обикновено изисква различен стик в зависимост от терена (трева, пясък и т.н.). — Б.пр.]
	Всички тези инструкции започваха да се смесват в главата й. Скийт Купър, кадито на Дали, я погледна изучаващо с изпъкналите си очи. Под бейзболната шапка посивяващата му опашка падаше доста под раменете му, а лицето му й напомняше за сушена на слънце кожа за чанти.
	Когато стигнаха тренировъчното игрище, тя остави чантата със стиковете на Тед и извади един айрън с буквата S. Тед за малко да й откъсне ръката, докато го издърпваше от нея. Мъжете започнаха да загряват и Мег най-сетне имаше възможност да разгледа Спенсър Скипджак, санитарния гигант. Над петдесетгодишен, той имаше изпито лице, което й напомняше за Джони Кеш*, и макар че все още нямаше шкембе, бе започнал да наедрява около кръста. Въпреки че беше гладко обръснат, челюстта му тъмнееше едва забележимо. Панамена шапка, обточена с лента от змийска кожа, почиваше върху тъмна коса, прошарена от сребристи нишки. На кутрето си носеше сребърен пръстен с голям камък, а около косматата му китка беше закопчан скъп часовник. Имаше силен боботещ глас и държание, което издаваше както голямо его, така и очакването всички да му обръщат внимание.
	[* Американски кънтри изпълнител. — Б.пр.]
	— Миналата седмица играх в „Пебъл“* с няколко момчета от Професионалната асоциация — оповести той, докато надяваше ръкавица за голф. — Аз платих за всичките. Страшно добре играх.
	[* „Пебъл Бийч“ — много старо и престижно игрище за голф в Калифорния. — Б.пр.]
	— Боя се, че не можем да се мерим с „Пебъл“ — каза Тед. — Но ще направим всичко по силите си, за да се получи хубава игра.
	Четиримата започнаха да загряват. Скипджак й се струваше опитен играч, но Мег подозираше, че не може да се мери с двама професионалисти и Тед, който бе печелил Аматьорската купа, както неведнъж бе чула. Тя приседна на една от дървените пейки, за да гледа.
	— Ставай — изсъска й Марк. — Кадитата никога не сядат.
	Естествено, че не сядаха. Би било прекалено разумно да го правят.
	Когато най-сетне си тръгнаха от тренировъчното игрище, кадитата изостанаха зад играчите, които обсъждаха предстоящия си мач. Мег успя да чуе достатъчно, за да разбере, че ще играят нещо, наречено „най-добрата топка“ — Тед и Дали срещу Кени и Спенсър Скипджак. След всяка дупка играчът с най-малък брой удари печелеше точка за своя отбор. Отборът с най-много точки печелеше мача.
	— Какво ще кажете за двайсетдоларов Насау*, за да е по-интересно? — предложи Кени.
	[* Класическо обзалагане при игра на голф, което се състои от три облога за първите девет дупки, за останалите девет дупки и за целия мач. — Б.пр.]
	— По дяволите, момчета — възрази Скипджак, — с приятелчетата ми всяка събота играем на хилядадоларов Насау.
	— Против религията ни е — провлече Дали. — Ние сме баптисти.
	Съмнително, при положение че сватбата на Тед трябваше да се състои в презвитерианската църква, а Кени Травълър беше католик.
	Когато стигнаха до първия тий, Тед се приближи до Мег и протегна ръка с отровен поглед в очите.
	— Драйвър*.
	— Откакто станах на шестнайсет години — отвърна тя. — Ами ти?
	[* Английската дума „драйвър“ (driver) освен вид стик за голф означава и „шофьор“. — Б.пр.]
	Той посегна покрай нея, свали чорапчето на най-дългия стик и го извади.
	Скипджак беше пръв. Марк прошепна, че останалите играчи ще трябва да му дадат общо седем допълнителни удара*, за да бъде играта справедлива. Ударът му изглеждаше впечатляващ, ала никой не каза нищо, така че може и да не беше. След него наред беше Кени, а после Тед. Дори Мег нямаше как да не види силата и изяществото в предварителния му замах, но когато настъпи моментът за истинския удар, нещо се обърка. Малко преди да докосне топката, той изгуби равновесие и я запрати наляво.
	[* За да бъдат изравнени силите при игра на голф (където целта е топката да бъде вкарана във всяка от дупките с възможно най-малък брой удари), на играчите се определя т.нар. хандикап — брой допълнителни удари, на които имат право за всяка дупка. — Б.пр.]
	Всички се обърнаха към нея. Тед си беше лепнал обичайната усмивка на светец, ала в очите му горяха пъклени огньове.
	— Мег, ако нямаш нищо против…
	— Какво направих?
	Марк побърза да я дръпне настрани и й обясни, че да допуснеш два стика в чантата да се ударят, докато играчът замахва за удар, е престъпление против човечеството. Сякаш това, че замърсяваха потоци и съсипваха мочурища, нямаше значение.
	След това Тед направи всичко по силите си да я хване насаме, но тя успя да го избягва до третата дупка, когато един лош удар го вкара в пясъчен изкоп — бункер, както го наричаха. Заради цялото това раболепие — да му влачи чантата и да трябва да го нарича „господине“ (нещо, което досега беше успяла да избегне), беше наложително тя да нанесе първия удар.
	— Нищо от това нямаше да се случи, ако не беше накарал да ме уволнят от хотела.
	Той има безочието да придобие вбесено изражение.
	— Не съм накарал да те уволнят. Беше Лари Стелман. Два дни подред си му разваляла следобедната дрямка.
	— Петстотинте долара, които ми предложи, са в горното джобче на чантата ти. Ще очаквам да получа част от тях под формата на много щедър бакшиш.
	Той стисна челюст.
	— Имаш ли представа колко е важен днешният ден?
	— Забрави ли, че снощи подслушах разговора ти? Така че знам точно какво е заложено на карта и колко много искаш да впечатлиш важния си гост.
	— И все пак ето те тук.
	— Е, поне за тази катастрофа не можеш да виниш мен. Макар да ми е ясно, че точно това ще направиш.
	— Не знам как си успяла да се вредиш като кади, но ако си мислиш, че…
	— Чуй ме добре, Тиодор. — Мег стисна ръба на чантата. — Накараха ме да го направя. Ненавиждам голфа и нямам представа какво правя. Никаква, ясно ли ти е? Така че те съветвам да сториш всичко по силите си да не ме притесняваш допълнително. — Тя отстъпи назад. — А сега стига си приказвал и удари проклетата топка. И този път ще съм ти задължена, ако направиш така, че да полети напред, та да не се налага да обикалям насам-натам след теб.
	Той й отправи убийствен поглед, който изобщо не се връзваше с репутацията му на светец, след което издърпа един стик от чантата, доказвайки, че прекрасно може да го прави и сам.
	— Щом свършим тук, двамата с теб веднъж завинаги ще си уредим сметките. — Удари топката с мощен, подхранван от яростта замах, от който се разхвърча пясък. Топката отскочи на десетина ярда* пред грийна, търкулна се по възвишението до флагчето, задържа се за миг на ръба на дупката и тупна вътре.
	[* Мерна единица за дължина, равняваща се приблизително на 0.914 метра. — Б.пр.]
	— Впечатляващо — заяви Мег. — Кой би предположил, че съм толкова добър инструктор по голф.
	Той хвърли стика в краката й и се отдалечи с широка крачка, докато останалите го поздравяваха за добрия удар от другата страна на феъруея.
	— Защо не метнеш малко от този късмет насам? — Тексаският акцент на Скипджак не може да беше истински, понеже той беше родом от Индиана, ала очевидно бе от онези, които обичат да се вписват.
	На следващия грийн Мег беше кадито най-близо до флагчето. Докато Тед замахваше с пътъра* си, Марк й кимна едва забележимо. Тя си беше научила урока, че не бива да прави неочаквани движения, затова дори когато всички се разкрещяха, изчака топката на Тед да удари флагчето и тупне в дупката, преди да го извади.
	[* Стик за голф, който се използва за по-къси и прецизни удари. — Б.пр.]
	Дали простена. Кени се ухили. Тед наведе глава, а Спенсър Скипджак заяви тържествуващо:
	— Изглежда, че кадито ти току-що ти коства тази дупка, Тед.
	Мег забрави, че от нея се очаква да бъде няма… както и изпълнителна, весела и раболепна.
	— Какво направих?
	Марк беше пребледнял от челото до логото на ризата си.
	— Наистина съжалявам за това, господин Бодин. — След това се обърна към нея с мрачна сдържаност: — Мег, не може да допуснеш топката да се удари във флагчето. Това се наказва.
	— Играчът се наказва заради грешката на кадито? Това е глупаво. Топката, така или иначе, щеше да влезе.
	— Не се тревожи, миличка — ободряващо каза Скипджак. — На всекиго може да се случи.
	Заради хандикапа си Скипджак имаше право на един удар повече и изобщо не се опита да скрие своето ликуване, след като никой не успя да вкара топката.
	— Изглежда, че моето бърди* току-що ни спечели тази дупка, партньоре. — Той плесна Кени по гърба. — Сещам се за онзи път, когато играх с Бил Мъри и Рей Романо** в „Сайпръс Пойнт“. И двамата са страшни образи…
	[* Отиграване на дупка с един удар под пара („пар“ се нарича предварително определеният брой удари, с който топката трябва да бъде вкарана във всяка от дупките). — Б.пр.]
	[** Известни американски актьори. — Б.пр.]
	Сега Тед и Дали изоставаха с една дупка, ала Тед го посрещна невъзмутимо… много ясно.
	— Ще наваксаме на следващата дупка.
	На Мег изобщо не й беше трудно да разтълкува свирепия поглед, който й отправи тайно от другите.
	— Ама че нелепа игра — измърмори тя двайсетина минути по-късно, след като отново го прецака, нарушавайки поредното абсурдно правило. Опитвайки се да бъде добър кади, тя вдигна топката на Тед, за да избърше полепналата по нея мръсотия, само за да установи, че не й е позволено да го прави, докато топката не е на грийна, а местоположението й — маркирано. Сякаш в това имаше някаква логика.
	— Добре че направи бърди на първата и втората дупка, синко — подхвърли Дали. — Днес определено имаш страшно лош късмет.
	Мег не виждаше смисъл да пренебрегва очевидното.
	— Аз съм лошият късмет.
	Марк я стрелна с предупредителен поглед, задето беше нарушила правилото да не говори и задето не беше нарекла Дали „господине“, ала Спенсър Скипджак се разсмя.
	— Поне е откровена. Което не може да се каже за много жени.
	Беше ред на Тед да й отправи предупредителен поглед, този път, за да й забрани да изкоментира идиотското подвеждане на цял пол под един общ знаменател. Не й стана приятно, че Тед толкова добре бе разчел мислите й. И определено не харесваше Спенсър Скипджак, който беше самохвалко и обичаше да ръси имена на знаменитости, които познаваше.
	— Последния път, когато бях във Вегас, попаднах на Майкъл Джордан в една от частните стаи…
	Мег успя да премине седмата дупка, без да наруши нито едно правило, но раменете я боляха, новите гуменки й бяха направили мехур на кутрето, беше й горещо, а й оставаха още единайсет отвратителни дупки. Да влачи петнайсеткилограмова торба със стикове за голф вместо атлетичния, метър осемдесет и пет сантиметров шампион, който спокойно можеше да го прави сам, й се струваше все по-нелепо. Ако тези здрави, силни мъже бяха прекалено мързеливи, за да носят собствените си стикове, защо не си вземеха колички за голф? В това с кадитата нямаше никаква логика. Освен…
	— Добър удар, господин Скипджак. Направихте го без грешка. — Марк кимна с възхищение.
	— Страхотно се възползвахте от вятъра, господин Травълър — каза Лени.
	— Завъртя я като пумпал — рече Скийт Купър на бащата на Тед.
	Докато слушаше как кадитата възхваляват играчите си, Мег заключи, че всичко е заради егото. Да си имаш свой собствен отбор от клакьори. Тя реши да изпробва теорията си.
	— Леле! — възкликна, когато отново дойде редът на Тед. — Страхотен удар. Колко далеч отиде само. Чак… ей там.
	Мъжете я зяпнаха. Последва дълга пауза, нарушена най-сетне от Кени:
	— Ще ми се и аз да можех да удрям топката така. — Още една пауза. — Далеч.
	Мег се зарече да не казва нито дума повече и сигурно щеше да успее, ако Спенсър Скипджак не обичаше толкова много да говори.
	— Внимавай сега, госпожице Мег. Ще използвам малка хитринка, която научих от Фил Микелсън*, за да изпратя тази топка точно до флагчето.
	[* Професионален играч на голф ох САЩ. — Б.пр.]
	Тед настръхна, както винаги, щом Скипджак се обърнеше към нея. Несъмнено очакваше Мег да им подлее вода и тя определено би го направила, ако от това зависеха единствено неговите щастие и благосъстояние. Само че още нещо беше заложено на карта.
	Беше изправена пред невъзможен избор. Последното, от което планетата се нуждаеше, бе още едно игрище за голф, гълтащо природни ресурси, ала дори тя виждаше колко много страда градът. Във всеки брой на местния вестник съобщаваха за поредния малък местен бизнес, видял се принуден да затвори, или пък за още една останала без средства благотворителна организация, която не е в състояние да се справя с увеличеното търсене на услугите й. И как би могла да съди другите, когато самата тя водеше живот, който едва ли можеше да се нарече природосъобразен, като се започнеше с гълтащата й бензин кола? Както и да постъпеше сега, щеше да бъде лицемерка, така че реши да последва инстинкта си, да изостави още няколко от принципите си и да се държи като добро момиче заради един град, който я мразеше.
	— Да ви гледа човек как играете голф, е истинско удоволствие, господин Скипджак.
	— Ами, аз съм слабак в сравнение с тези момчета.
	— Но те играят голф по цял ден — възрази тя. — Вие си имате _истинска_ работа.
	Стори й се, че чу как Кени Травълър изпръхтя.
	Скипджак се разсмя и отвърна, че му се искало тя да му бъде кади, въпреки че не знаела нищо за голфа и щели да му трябват повече от седем удара, за да компенсира нейните грешки.
	Когато спряха в клубното помещение между деветата и десетата дупка, резултатът беше равен — четири дупки за Тед и Дали, четири за Кени и Спенсър и една, където нямаше победител. Мег получи кратка почивка — не дрямката, за която си мечтаеше, но достатъчно време, за да наплиска лицето си със студена вода и да сложи лепенки на мехурите по стъпалата си. Марк я дръпна настрани и я скастри, задето фамилиарничела с членовете на клуба, вдигала прекалено много шум, не се държала достатъчно близо до играча си и му хвърляла гадни погледи.
	— Тед Бодин е най-свестният в клуба, не разбирам какъв ти е проблемът. Отнася се с уважение към всички служители и дава големи бакшиши.
	Мег подозираше, че това едва ли ще важи за нея.
	Марк се отдалечи, за да продължи да се подмазва на Кени, и Мег отиде до голямата тъмносиня чанта на Тед, изпълнена с отвращение. Златистите чорапчета за стиковете бяха в тон с шевовете. Само две чорапчета. Очевидно вече беше изгубила едно. Тед се приближи иззад нея, намръщи се при вида на липсващото чорапче, а после насреща й.
	— Прекалено се умилкваш около Скипджак. Стой настрани.
	Е, дотук беше с доброто момиче. Тя понижи глас.
	— Израснала съм в Холивуд, така че много по-добре от теб разбирам мъжете с гигантско его като него.
	— Така си мислиш ти. — Той нахлупи бейзболната шапка, която държеше, на главата й. — И си сложи шапка, по дяволите. Тук имаме истинско слънце, не онова жалко подобие, на което сте свикнали в Калифорния.
	На десетата дупка Мег извади Тед и баща му от играта, като изскубна няколко бурена, за да улесни Тед. Ала дори и с трите дупки, които му беше коствала, както и няколкото заблудени удара на Тед, когато твърде настойчиво се опитваше да скрие точно колко й е бесен, той си оставаше наистина борбен.
	— Днес играеш много странно, синко — отбеляза Дали. — Мигове на брилянтност, съчетани с умопомрачителна лудост. От години не съм те виждал да играеш толкова добре… нито пък толкова зле.
	— Случва се, когато сърцето ти е разбито. — Кени замахна с пътъра си от ръба на грийна. — Понякога полудяваш малко. — Топката му спря на няколко сантиметра от дупката.
	— Плюс унижението от това, че зад гърба ти всички в града все още те окайват. — Скийт, единственият кади, на когото беше разрешено да фамилиарничи с играчите, махна някакъв боклук, паднал на тревата.
	Дали се приготви за удар с пътъра.
	— Опитах се да му дам пример как да задържи една жена. Той обаче не ми обърна никакво внимание.
	Изглежда, че им доставяше удоволствие да се шегуват със слабите места на другите. Дори собственият баща на Тед. Изпитание за мъжествеността или нещо такова. Ако приятелките й се отнасяха една с друга така, както тези мъже, нещата щяха да завършат със сълзи. Ала Тед просто се усмихна лениво, изчака реда си и вкара топката от три метра.
	Докато се отдалечаваха от грийна, по причина, която Мег така и не разбра, Кени Травълър реши да каже на Спенсър Скипджак кои са родителите й. Очите на Скипджак грейнаха.
	— Джейк Коранда ти е баща? Ама че работа. А аз си мислех, че си станала кади за пари. — Той премести поглед между нея и Тед. — Вие двамата да не сте двойка?
	— Не! — каза Мег.
	— Боя се, че не — отвърна Тед нехайно. — Както можеш да предположиш, все още опитвам да се съвзема от разваления си годеж.
	— Не мисля, че го наричат развален годеж, когато те зарежат пред олтара — изтъкна Кени. — На това обикновено му казват катастрофа.
	Как можеше Тед да се притеснява, че тя ще го изложи пред Скипджак, когато собствените му приятели се справяха толкова добре? Скипджак обаче като че ли си изкарваше страхотно и Мег си даде сметка, че тези свойски майтапи го карат да се чувства един от тях. При цялото си тъпашко, момчешко държание, Дали и Кени го бяха разбрали какъв е.
	След като научи чия дъщеря е, Скипджак се лепна за нея.
	— Е, какво е да отраснеш с баща като Джейк Коранда?
	Бяха й задавали този въпрос безброй пъти и Мег все още се обиждаше, че хората не говореха по същия начин за майка й, която бе точно толкова преуспяла, колкото и баща й. И този път тя използва дежурния си отговор:
	— И двамата ми родители за мен са просто мама и татко.
	Тед най-сетне осъзна, че може и да има някаква полза от нея.
	— Майката на Мег също е известна. Ръководи голяма агенция за таланти, но преди това е била прочут модел и актриса.
	Майка й бе участвала точно в един филм, „Затъмнение в неделя сутрин“, където се беше запознала с баща й.
	— Я чакай малко! — възкликна Спенсър. — Дяволите да го… Като хлапе имах плакат на майка ти в стаята си.
	Още нещо, което Мег бе чувала безброй пъти.
	— Я виж ти.
	Тед я стрелна с кос поглед.
	Скипджак не престана да говори за известните й родители, докато не стигнаха до седемнайсетата дупка. Благодарение на няколко удара с пътъра двамата с Кени изоставаха с една дупка и той изобщо не беше доволен. Още по-недоволен стана, когато точно преди Кени да замахне, телефонът му иззвъня и той вдигна. Оказа се жена му, за да му каже, че се е порязала, докато работела в градината, и отишла на лекар, за да я зашият. От отговорите на Кени разбраха, че порязването не е сериозно и жена му не искаше и да чуе той да прекрати мача, но оттогава Кени стана разсеян.
	Мег виждаше колко много Скипджак иска да спечели, виждаше също така, че нито на Тед, нито на Дали им идва на ума да отстъпят дори когато на карта беше заложено бъдещето на града. Дали от самото начало играеше отлично, а непостоянното представяне на Тед бе останало зад гърба му. Мег имаше странното чувство, че той дори се наслаждава на предизвикателството да навакса трите дупки, които бе изгубил заради нея.
	Скипджак се сопна на Марк, задето се забавил да му подаде стика. Усещаше, че победата му се изплъзва, а заедно с това и възможността да се хвали, че двамата с Кени Травълър са победили Дали и Тед Бодин на собственото им игрище. Дори престана да дотяга на Мег с въпросите си.
	Всичко, което отбор Бодин трябваше да направи, бе да пропусне няколко удара и Спенсър Скипджак щеше да бъде в щедро разположение на духа за предстоящите им преговори, ала те като че ли не го осъзнаваха. Мег не разбираше. Би трябвало да ласкаят огромното его на своя гост, вместо да играят така, сякаш единственото, което има значение, е резултатът от мача. Очевидно смятаха, че да си подхвърлят шегички и да накарат Скипджак да се чувства един от тях, е достатъчно. Ала Скипджак беше от сръдливите. Ако Тед искаше да го размекне, двамата с баща му трябваше да изгубят този мач. Вместо това те правеха всичко по силите си, за да запазят водачеството си с една дупка.
	За щастие, Кени дойде на себе си на седемнайсетия грийн и с един страхотен удар с пътъра изравни двата отбора.
	На Мег изобщо не й хареса решителният блясък в очите на Тед, когато той замахна за първия удар на последната дупка. Той зае стойка, вдигна драйвъра… и в същия миг тя, без да иска нарочно, изпусна чантата със стиковете му за голф…


>	8

	Стиковете се изтърсиха на земята с трясък. И седмината мъже, застанали около осемнайсетия тий, рязко се обърнаха към нея. Мег опита да си придаде смутен вид.
	— Опа. Да му се не види. Голяма грешка.
	Топката на Тед се беше приземила в далечния ляв ръф* и Скипджак се ухили.
	[* Участък от игрището за голф, където тревата е неподдържана и по-висока, отколкото в останалите части. — Б.пр.]
	— Госпожице Мег, определено се радвам, че не си ми кади.
	Мег зарови в пръстта с върха на гуменката си.
	— Наистина съжалявам.
	Как ли пък не.
	И как реагира Тед на нейния гаф? Благодари ли й, задето му беше напомнила кое е най-важно днес? Или пък дойде при нея и стовари стика си върху главата й, както беше сигурна, че иска да направи? О, не. Господин Самото съвършенство бе прекалено хладнокръвен за нещо такова. Вместо това той й отправи ангелската си усмивка, приближи се до нея с нехайна стъпка и собственоръчно вдигна чантата си.
	— Не се притеснявай, Мег. Току-що направи мача още по-интересен.
	Мег никога не бе виждала човек, който да се преструва по-добре от него, но дори ако останалите не го усещаха, тя знаеше, че е бесен.
	Всички заедно поеха по феъруея. Лицето на Скипджак беше зачервено, ризата лепнеше на масивните му гърди. Мег разбираше играта достатъчно добре, за да знае какво трябва да се случи. Заради хандикапа си Скипджак имаше право на един допълнителен удар на тази дупка, така че, ако всички други направеха пар, той щеше да спечели дупката за своя отбор. Но ако Дали или Тед направеха бърди, Скипджак също щеше да се нуждае от такова, за да я спечели, нещо, което изглеждаше доста невероятно. В противен случай мачът щеше да завърши с неудовлетворителен равен резултат.
	Благодарение на намесата й Тед беше най-далеч от флагчето, така че беше пръв за втория удар. Тъй като никой от останалите не беше достатъчно близо, за да ги чуе, Мег успя да му каже точно какво мисли.
	— Остави го да победи, идиот такъв! Не виждаш ли колко много означава това за него?
	Вместо да се вслуша в думите й, той приземи топката във феъруея, спечелвайки си позиция, която дори Мег виждаше, че бе съвършена.
	— Малоумник — измърмори тя. — Ако направиш бърди, почти е сигурно, че гостът няма как да спечели. Наистина ли смяташ, че това е най-добрият начин да го предразположиш за отвратителните си преговори?
	Тед метна стика към нея.
	— Знам как се играе тази игра, Мег, също като Скипджак. Не е дете.
	И той се отдалечи.
	Дали, Кени и навъсеният Скипджак приземиха топките си на грийна с по три удара, ала Тед го направи само с два. Беше изоставил всякакъв здрав разум. Очевидно да загубиш мач беше смъртен грях за онези, които почитаха бога на голфа.
	Мег първа стигна до топката на Тед. Намираше се върху голяма туфа трева, подхранвана от химикали, в съвършена позиция за бърди. Мег свали чантата със стиковете от рамо, замисли се за миг върху принципите си, след което с всичка сила стовари гуменката си върху топката.
	Когато чу Тед да се приближава зад нея, побърза да поклати печално глава.
	— Колко жалко. Изглежда, че е заседнала в дупка.
	— Дупка? — Тед я избута настрани и видя топката си, потънала дълбоко в тревата.
	Докато отстъпваше назад, Мег забеляза Скийт Купър — застанал на ръба на грийна, той я наблюдаваше с малките си, заобиколени от бръчици очи. Тед се взираше в топката.
	— Какво, по…
	— Някакъв гризач. — От начина, по който Скийт го каза, Мег разбра, че бе видял точно какво се е случило.
	— Гризач? Тук няма никакви… — Тед рязко се обърна към нея. — Не ми казвай…
	— Можеш да ми благодариш по-късно — заяви тя.
	— Проблем ли има? — провикна се Скипджак от другия край.
	— Тед го закъса — извика Скийт в отговор.
	На Тед му бяха необходими два удара, за да излезе от дупката, в която Мег го беше закопала. Все пак успя да направи пар, но то не беше достатъчно. Кени и Скипджак спечелиха мача.
	Кени като че ли искаше единствено да се прибере при жена си, вместо да се радва на победата си, ала Спенсър не спря да се хили чак до клубното помещение.
	— На това му се вика мач. Жалко, че накрая изгуби, Тед. Кофти късмет. — Докато говореше, той отброяваше банкноти от една голяма пачка — бакшиша на Марк. — Добра работа свърши. Можеш да ми бъдеш кади по всяко време.
	— Благодаря, господине. За мен бе удоволствие.
	Кени даде няколко двайсетачки на Лени, стисна ръката на партньора си и пое към вкъщи. Тед бръкна в джоба си, натъпка някакъв бакшиш в шепата й и сключи пръстите й около него.
	— Не ти се сърдя, Мег. Ти направи каквото можа.
	— Благодаря.
	Беше забравила, че си има работа със светец.
	Спенсър Скипджак се приближи зад нея, сложи ръка на кръста й и я разтърка. Повече от гадно.
	— Госпожице Мег, Тед и приятелите му ще ме водят на вечеря днес. За мен ще бъде чест, ако ме придружиш.
	— Господи, с удоволствие, но…
	— На драго сърце ще дойде — намеси се Тед. — Нали, Мег?
	— При нормални обстоятелства, да, но…
	— Не бъди срамежлива. Ще те вземем в седем часа. Мястото, където Мег е отседнала в момента, е малко трудно за откриване, така че аз ще шофирам. — Той я погледна и стоманеният блясък в очите му красноречиво говореше, че ще й се наложи да си търси друго място за живеене, ако откаже.
	Мег преглътна.
	— Неофициално облекло?
	— Съвсем неофициално — отвърна той.
	Докато мъжете се отдалечаваха, тя се замисли над отвратителната перспектива да бъде принудена да отиде на среща с егоцентричен самохвалко на годините на баща й. Беше достатъчно гадно само по себе си, но щеше да бъде още по-ужасно, докато Тед следи всяка нейна крачка.
	Тя разтърка схванатото си рамо и разтвори длан, за да види бакшиша, който беше получила, задето четири часа и половина беше влачила нагоре-надолу петнайсеткилограмова чанта със стикове за голф под парещото тексаско слънце.
	Там почиваше еднодоларова банкнота.


	Неонови реклами на бира, еленски рога и спортни сувенири украсяваха квадратния дървен бар в средата на „Роустабаут“. Край две от стените на долнопробното заведение имаше сепарета, край третата — билярдни маси и видео игри. През уикендите свиреше кънтри група, ала сега от джубокса до малкия издраскан дансинг се носеше Тоби Кийт*.
	[* Съвременен кънтри певец от САЩ. — Б.пр.]
	Мег беше единствената жена на масата, което я караше да се чувства мъничко като компаньонка в клуб за джентълмени, макар да се радваше, че съпругите на Дали и Кени ги няма, тъй като и двете я ненавиждаха. Бяха я настанили между Спенсър и Кени, точно срещу Тед, който седеше от другата страна на масата заедно с баща си и Скийт Купър, верния му кади.
	— „Роустабаут“ е същинска институция по тези места — каза Тед, докато Скипджак довършваше чиния с ребърца. — Много неща е видял. Добри, лоши и грозни.
	— Определено си спомням грозните — обади се Скийт. — Като например когато Дали и Франси се изпокараха на паркинга. Беше преди повече от трийсет години, много преди да се оженят, но хората и до днес говорят за това.
	— Така си е — потвърди Тед. — Нямате представа колко пъти съм чувал тази история. Майка ми забравила, че е наполовина колкото баща ми, и се опитала да му откъсне главата.
	— И почти успя. Онази нощ беше като обезумяла — продължи Скийт. — Аз и бившата жена на Дали едва успяхме да ги разтървем.
	— Не е точно както се опитват да го изкарат — каза Дали.
	— Точно както се опитват да го изкарат си е. — Кени прибра телефона си, след като провери как е жена му.
	— Ти пък откъде знаеш? — изръмжа Дали. — Тогава беше още хлапе и дори не беше там. Да не говорим пък за твоята история на паркинга на „Роустабаут“. За нощта, когато лейди Ема ти се ядоса и ти задигна колата. Наложи ти се да я гониш по магистралата.
	— Не ми отне много дълго да я настигна — заяви Кени. — Жена ми никак не я биваше като шофьор.
	— Все още не я бива — каза Тед. — Най-бавният шофьор в окръга. Даже миналата седмица заради нея стана огромно задръстване на Стоун Куори Роуд. Трима души ми се обадиха, за да се оплачат.
	Кени сви рамене.
	— Колкото и да се мъчим, не можем да я убедим, че ограниченията на скоростта не са просто учтива препоръка.
	Бяха продължили в този дух през цялата вечер. Забавляваха Скипджак с дружелюбното си южняшко дърдорене, докато Спенс (както й беше заръчано да му казва) ги слушаше развеселено и с мъничко арогантност. Харесваше му да го ухажват тези известни мъже, приятно му бе да знае, че притежава нещо, което те искат, нещо, което можеше и да не им даде. Прокара салфетката по устата си, за да избърше част от соса за барбекю.
	— Странни обичаи имате в този град.
	Тед се облегна в стола си, спокойно отпуснат както винаги.
	— Не ни спира кой знае колко бюрокрация, това поне е сигурно. Хората тук не виждат смисъла от прекалено много канцеларщина. Ако искаме да направим нещо, просто го правим.
	Спенс се усмихна на Мег.
	— Имам чувството, че всеки момент ще ми сервират платено рекламно съобщение.
	Крайно време беше да го направят. Мег беше уморена до смърт и не искаше нищо друго, освен да се свие на кълбо в галерията си в църквата и да заспи. След катастрофалното си представяне като кади беше прекарала остатъка от деня, карайки количката за напитки. За съжаление, непосредственият й началник беше някакъв хлапак с минимални умения в общуването и никаква представа как беше организирал работата си нейният предшественик. Откъде да знае, че жените в клуба са пристрастени към диетичния студен чай „Аризона“ и се сърдят, ако той не ги очаква на четиринайсетия тий? И все пак това не бе толкова ужасно, колкото да остане без „Будвайзер Лайт“. В крайно интересен случай на самозаблуда, по-пълните членове на клуба, изглежда, бяха заключили, че думата „лайт“* означава, че могат да пият двойно повече. Коремите им би трябвало да са достатъчно доказателство, че грешат, но очевидно не бяха.
	[* Английската дума „light“ (лек) нерядко се добавя към името на диетичните разновидности на много напитки. — Б.пр.]
	Най-учудващо от всичко обаче бе колко неотвратителен й се бе сторил денят. Би трябвало да ненавижда работата в кънтри клуб, но й беше приятно да е навън, дори и да не можеше да кара където си поиска из игрището, а вместо това бе принудена да паркира или на петия, или на четиринайсетия тий. Това, че не я уволниха, беше бонус.
	Спенс се опита да надникне в блузата, която тя си беше направила от копринения шал, който бе носила на вечерята преди сватбата, и която сега бе съчетала с чифт дънки. През цялата вечер я докосваше — проследяваше очертанията на костите в китката й, галеше я по рамото и по кръста, преструваше се, че се интересува от обиците й, за да потърка долната част на ухото й. Тед не беше пропуснал нито едно докосване и за първи път, откакто се бяха запознали, изглеждаше доволен, че тя е тук. Спенс се наведе прекалено близо към нея.
	— Ето пред каква дилема съм изправен, госпожице Мег.
	Мег се премести малко по-близо до Кени, нещо, което правеше през цялата вечер, докато почти се беше озовала в скута му. Той като че ли не забелязваше, сякаш толкова бе свикнал да го свалят, че дори не го усещаше. Тед обаче забелязваше и искаше тя да си стои на мястото, там, където Спенс можеше да продължи да я опипва. Тъй като усмивката му не се променяше нито за миг, тя сама не беше сигурна откъде го знае, ала го знаеше и следващия път, когато го хванеше насаме, възнамеряваше да му каже да добави „сводник“ към дългото си впечатляващо CV.
	Спенс започна да си играе с пръстите й.
	— Трябва да избирам между два хубави парцела. Единият — в предградията на Сан Антонио, град, в който кипи оживена търговска дейност. Другият е насред нищото.
	Тед мразеше подобни игрички. Мег го разбра, когато го видя да се обляга още по-назад в стола толкова невъзмутим, колкото изобщо би могъл да бъде човек.
	— Най-красивата част от нищото, която можеш да си представиш. И те искат да я съсипят с хотелски комплекс и грижливо поддържани игрища за голф.
	— Не забравяй, че едва на трийсетина километра от града има самолетна писта. — Кени си играеше с телефона си.
	— И почти нищо друго — продължи Спенс. — Никакви луксозни бутици за дамите. Никакви нощни клубове и изискани ресторанти.
	Скийт се почеса по челюстта и ноктите му простъргаха по наболата посивяваща брада.
	— На мен не ми се струва, че е кой знае какъв недостатък. Означава просто, че хората ще харчат повече пари в твоя комплекс.
	— Когато не идват в Уайнет, за да се порадват на живота в малкия американски градец — добави Тед. — Като „Роустабаут“ например. Какво по-автентично от това място — не е някаква фалшива национална верига с изкуствени рога по стените. А всички знаем колко много богаташите ценят автентичността.
	Интересна забележка от устата на един мултимилионер. На Мег изведнъж й хрумна, че всички на масата, освен нея, са адски богати. Дори Скийт Купър трябва да беше скътал няколко милиона от наградните фондове, спечелени като кади на Дали.
	Спенс обви пръсти около китката й.
	— Да потанцуваме, госпожице Мег. Трябва да изгоря калориите от вечерята.
	Не искаше да танцува с него, затова освободи ръката си, уж за да си вземе салфетка.
	— Не разбирам съвсем защо толкова искаш да построиш курортен комплекс. Вече оглавяваш голяма компания. Защо ти е да си усложняваш живота допълнително?
	— Има неща, които един мъж е предопределен да направи. — Прозвуча като реплика от някой от най-ужасните филми на баща й. — Чувала ли си за човек на име Хърб Колер?
	— Не мисля.
	— „Колер Кампъни“. Най-големият ми съперник.
	Мег не се интересуваше особено от обзавеждане за бани, но дори тя беше чувала за „Колер Кампъни“, така че кимна.
	— Хърб притежава „Американ Клъб“ в Колер, Уисконсин, както и четири от най-добрите игрища за голф в Средния запад. Всяка стая в „Американ Югъб“ е обзаведена с най-съвременните аксесоари за баня. Има дори музей. Всяка година мястото е начело в ранглистата.
	— Хърб Колер е важен човек — заяви Тед толкова непресторено, че Мег почти извъртя очи. Наистина ли тя бе единствената, която виждаше истинското лице под маската му? — Определено е легенда в света на голфа.
	А Спенсър Скипджак искаше да надмине съперника си. Ето защо толкова държеше да построи този комплекс.
	— Жалко обаче, че Хърб не построи комплекса си някъде, където хората могат да играят целогодишно — подхвърли Дали. — Уисконсин е страшно студен щат.
	— Поради което аз бях достатъчно умен да избера Тексас — каза Скипджак. — Като малък често идвах тук от Индиана, на гости на семейството на майка ми. Винаги съм се чувствал като у дома си в Щата на самотната звезда*. Повече тексасец, отколкото хужър**. — Той отново насочи вниманието си към Мег. — Където и да го построя, непременно кажи на баща си, че е поканен да дойде и да играе като мой гост.
	[* Прякор на Тексас, идващ от единствената звезда върху знамето му. — Б.пр.]
	[** Прякор на жителите на щата Индиана. — Б.пр.]
	— Обещавам. — Атлетичният й баща все още обичаше баскетбола, а благодарение на майка й сега яздеше за удоволствие, ала Мег изобщо не си го представяше как размахва стик за голф.
	Днес беше говорила поотделно и с баща си, и с майка си, но вместо да ги помоли за пари, им бе съобщила, че си е намерила страхотна работа във важен кънтри клуб в Тексас. Макар и да не каза, че е координатор по забавленията, не си направи и труда да поправи майка си, когато тя стигна до подобно заключение и заяви колко прекрасно било, че Мег най-сетне била намерила полезен отдушник на вродените си творчески наклонности. Баща й просто се радваше, че има работа.
	Мег повече не можеше да мълчи.
	— На някого от вас хрумвало ли му е да оставите тази земя на мира? Искам да кажа, светът наистина ли се нуждае от още едно игрище за голф, гълтащо още и още природни ресурси?
	Тед се намръщи почти незабележимо.
	— Зелените площи за отдих са полезни за здравето на хората.
	— И още как — отсече Спенс, преди Мег да успее да каже нещо за голфърите и техните „Будвайзер Лайт“. — Двамата с Тед много сме говорили за това. — Той дръпна стола си назад. — Хайде, госпожице Мег. Много харесвам тази песен.
	Макар Спенс да беше този, който я дърпаше, Мег би могла да се закълне, че почувства как невидимата ръка на Тед я побутва към дансинга.
	Спенс се оказа приличен танцьор, песента беше бърза, така че нещата започнаха добре. Ала когато пуснаха балада, той я притегли толкова близо до себе си, че токата на колана му се притисна в нея, да не говорим и за нещо доста по-неприятно.
	— Не знам какво се е случило, за да се озовеш в това положение. — Лицето му докосваше ухото й. — Но изглежда, имаш нужда от някого, който да се погрижи за теб, докато си стъпиш на краката.
	Мег се надяваше, че няма предвид онова, което й се струваше, че има предвид, ала доказателството под колана му потвърждаваше подозренията й.
	— Не става дума за нищо, от което да се почувстваш неудобно — продължи той. — Просто да прекараме малко време заедно.
	Мег нарочно се спъна в крака му.
	— Ох. Май трябва да седна. Днес ми излязоха един-два мехура.
	Спенс нямаше друг избор, освен да я последва обратно до масата.
	— Не можа да ми издържи на темпото.
	— Обзалагам се, че са малко онези, които могат — каза господин Слагач.
	Спенс придърпа стола си по-наблизо и преметна ръка през раменете й.
	— Хрумна ми страхотна идея, госпожице Мег. Да отидем във Вегас тази вечер. Ти също, Тед. Позвъни на някое гадже и ела с нас. Ще се обадя на пилота си.
	Толкова бе сигурен, че ще се съгласят, че веднага посегна към телефона си, и тъй като никой от мъжете на масата не се опита да го разубеди, Мег разбра, че трябва да се оправя сама.
	— Извинявай, Спенс, но утре съм на работа.
	Той смигна на Тед.
	— Кънтри клубът, в който работиш, не е кой знае какво и съм сигурен, че Тед без проблем ще убеди шефа ти да ти даде ден-два почивка. Какво ще кажеш, Тед?
	— Ако той не може да го направи, аз мога — заяви Дали, хвърляйки я на вълците.
	Кени също се включи:
	— Нека аз. На драго сърце ще се обадя в клуба.
	Тед я наблюдаваше над бирената си бутилка, без да казва нищо. Мег отвърна на погледа му, толкова бясна, че кожата й гореше. Напоследък беше изтърпяла много, но това нямаше да понесе.
	— Работата е там… — започна, процеждайки сричките с усилие. — Не съм точно свободна. Емоционално.
	— В смисъл? — попита Спенс.
	— Ами… сложно е. — Започваше да й се повдига. Защо животът нямаше бутон за пауза? В този момент се нуждаеше точно от това, защото без възможност да помисли на спокойствие, щеше да каже първото, което й дойде на ума, възможно най-глупавото, което можеше да измисли, но така беше, като нямаше бутон за пауза. — Тед и аз.
	Бирената бутилка на Тед изтрака в зъбите му. Кени наостри уши, а Спенс придоби учуден вид.
	— Тази сутрин казахте, че не сте двойка.
	Мег си лепна насилена усмивка.
	— Не сме. Засега. Но се надявам. — Думата заседна в гърлото й като кост. Току-що беше потвърдила подозренията на целия град за причините, накарали я да развали сватбата.
	Кени обаче се облегна в стола си и заяви, по-скоро развеселено, отколкото обвинително:
	— На Тед непрекъснато му се случват такива неща с жените. Никой от нас не може да проумее защо.
	Без да сваля непринудената усмивка от лицето си, Тед процеди:
	— Няма да го бъде, Мег.
	— Единствено времето ще покаже. — Видяла веднъж колко много го беше ядосала, Мег моментално се въодушеви от темата, въпреки последиците, които думите й можеха да имат. — Имам лошия навик да се увличам по _най-лошите_ мъже. — Остави им един миг, за да го преглътнат, и продължи: — Не че Тед не е съвършен. Дори прекалено съвършен, очевидно, но… в привличането невинаги има логика.
	Рунтавите тъмни вежди на Спенс се сключиха.
	— Не трябваше ли да се ожени за дъщерята на президента едва миналия месец?
	— Края на май — отвърна Мег. — Луси е най-добрата ми приятелка. Беше същинска катастрофа, както несъмнено си научил от пресата. — Тед я наблюдаваше, лепнал дежурната непринудена усмивка на лицето си, ала един микроскопичен нерв в крайчеца на окото му подскачаше. Мег вече истински се забавляваше. — Само че Луси не беше подходящата жена за него. Благодарение на мен той вече го знае и откровено казано, благодарността му щеше да е смущаваща, ако не бях толкова хлътнала.
	— Благодарност? — Гласът на Тед приличаше на закалена стомана.
	По дяволите всичко. Мег махна с ръка и започна да си измисля като истинска дъщеря на актьора и сценарист Джейк Коранда.
	— Бих могла да се престоря на срамежлива и да си дам вид, че не съм безпаметно (и наистина имам предвид _безпаметно_) влюбена в него, но никога не съм била от жените, които играят игрички. Винаги слагам картите си на масата. Така е по-добре в дългосрочен план.
	— Откровеността е похвално качество — подхвърли Кени, без да крие, че се забавлява.
	— Знам какво си мислите. Че е невъзможно да съм се влюбила толкова бързо, защото, независимо какво казват всички, аз _не_ развалих сватбата. Само че… — Тя отправи пълен с обожание поглед на Тед. — За мен този път е различно. Толкова различно. — Не можа да се сдържи да не раздуха пламъците. — Пък и… ако се съди по посещението му късно снощи…
	— Двамата сте се видели късно снощи? — попита баща му.
	— Страшно романтично, нали? — Мег си измайстори замечтана усмивка. — В полунощ. В галерията…
	Тед скочи на крака.
	— Да танцуваме.
	С едно движение на главата Мег се превърна в най-печалното създание на света.
	— Мехур на стъпалото.
	— Танцът е бавен — отвърна той с копринено мек глас. — Можеш да стъпиш на краката ми.
	И преди да е успяла да се измъкне, той вече я дърпаше към претъпкания дансинг. Притисна я до себе си с желязна хватка. Поне не носеше колан, така че не трябваше да търпи токата му… нито разни други неща, докосващи се до тялото й. Единственото кораво нещо в Тед Бодин бяха очите му.
	— Всеки път когато реша, че не е възможно да ми създадеш още неприятности, ти успяваш да ме изненадаш.
	— Какво очакваше да направя? — не му остана длъжна тя. — Да отида във Вегас с него? Откога в длъжностната ти характеристика влиза и „сводник“?
	— Нямаше да се стигне чак дотам. Всичко, което трябваше да сториш, е да бъдеш мила.
	— И защо да го правя? Ненавиждам този град, забрави ли? И изобщо не ме е грижа дали ще построят тъпия ви голф комплекс. Аз _не искам_ да го построят.
	— Тогава защо ни помагаше досега?
	— Защото се продадох. За да се храня.
	— Това ли е единствената причина?
	— Не знам… Стори ми се, че така е правилно. Господ знае защо. Противно на всеобщото мнение, аз не съм злата кучка, за която всички ме смятат. Но това не означава, че съм готова да стана проститутка за доброто на всички вас.
	— Никога не съм твърдял, че си зла.
	Прояви безочието да се направи на засегнат.
	— Знаеш, че се интересува от мен единствено заради баща ми — изсъска тя. — Той е малък човечец с голямо его. Чувства се важен, когато се върти около известни хора, дори и такива като мен, чиято слава всъщност е взета назаем. Ако не бяха родителите ми, не би ме погледнал втори път.
	— Не бих бил толкова сигурен.
	— О, я стига, Тед. Да ти приличам на онези куклички, които богаташите обикновено си хващат?
	— Не, не приличаш. — Гласът му омекна от огромно съчувствие. — Онези куклички обикновено са добросърдечни жени, чиято компания е много приятна.
	— Не се и съмнявам, че говориш от личен опит. Между другото, на игрището за голф може и да си бог, но в танците никакъв те няма. Нека аз да водя.
	Той пропусна една стъпка и я погледна странно, сякаш най-сетне го беше хванала неподготвен, макар Мег да не разбираше защо. Тя поднови атаката си:
	— Имам идея. Защо ти и любовницата ти не отидете във Вегас със Спенс? Сигурен съм, че двамата ще се погрижите да си изкара добре.
	— Това не ти дава мира, нали?
	— Фактът, че си изневерявал на Луси? Абсолютно. В този момент тя се измъчва от угризения. И изобщо не си мисли, че няма да й разкажа и последната гнусна подробност за извънкласните ти занимания веднага щом ни се удаде възможност да си поприказваме по-дълго.
	— Съмнявам се, че ще ти повярва.
	— Не разбирам защо въобще си й направил предложение.
	— Това, че не съм женен, започваше да ми пречи — отвърна той. — Бях готов да пристъпя към следващата фаза от живота си и имах нужда от съпруга. Впечатляваща съпруга. Като например президентска дъщеря.
	— Някога обичал ли си я изобщо? Дори мъничко?
	— Ти луда ли си? Всичко беше преструвка от самото начало.
	Нещо й подсказваше, че й хвърля прах в очите, но разчитането на мислите му, с което се бе справяла толкова добре цяла вечер, този път не се получаваше.
	— Сигурно е трудно човек да бъде на твоето място — заяви тя. — Отвън — господин Самото съвършенство. Отвътре — Самото зло.
	— Изобщо не е трудно. Останалите хора далеч не са толкова прозорливи, колкото теб.
	Той отново й отправи нехайната си усмивка и за миг електрическа искра — толкова слаба, че едва си струваше да й обърне внимание… и все пак беше там — опари нервните й окончания.
	— По дяволите! — възкликна той, давайки израз и на нейните чувства.
	Мег обърна глава и видя какво беше привлякло вниманието му. Красивата му тъмнокоса любовница се бе насочила право към Спенс.
	Заряза я и се върна на масата толкова решително, че бе истинско чудо как стъпките му не оставиха следи по пода. Стигна точно в мига, в който любовницата му протегна ръка на техния гостенин.
	— Здравейте. Аз съм Тори Травълър О’Конър.


>	9

	_Тори Травълър О’Конър?_ Мег си спомни разговора между Тед и Кени, който беше подслушала предишната нощ. Омъжената любовница на Тед беше сестрата на Кени?
	Провлаченото тексаско произношение на Тори беше същински чувствен разкош.
	— Чух, че днес си бил невероятен на последните девет дупки, Спенс. Нали нямаш нищо против да те наричам Спенс? Просто трябваше да се запозная с мъжа, натрил носовете на тези двамата.
	Спенс изглеждаше поразен. Не беше трудно да разбере човек защо Тори имаше такъв ефект, с безупречните си черти, гладката мастиленочерна коса и дългите крака, обути в извънредно скъпи дънки. Три мънички сребърни амулетчета се полюшваха около врата й, огромен диамант проблясваше на лявата й ръка, още два, почти толкова големи, украсяваха ушите й.
	Кени се намръщи насреща й. Застанали един до друг, невероятната им красота не оставяше никакво съмнение, че са брат и сестра.
	— Защо не си вкъщи, за да се грижиш за племенниците ми?
	— Защото те най-сетне заспаха. Необходими ми бяха няколко приспивателни, умело скрити в млякото им, но… Малки чудовища.
	— Липсва им баща им — каза Кени. — Единственото стабилно влияние в живота им.
	Тори се ухили и смушка брат си.
	— Утре се прибира. Между другото, току-що говорих с лейди Ема. Каза, че ръката й си е съвсем добре, и ако й позвъниш още веднъж, тази вечер няма да ти пусне. — Тя целуна Тед по бузата. — Здрасти, господин кмете. Чувам, че днес си играл безобразно.
	— Ако не се броят един ийгъл* и няколко бърдита — подхвърли брат й. — Най-шантавият мач, който някога съм виждал.
	[* Отиграване на дупка с два удара под пара. — Б.пр.]
	Тори се огледа наоколо, търсейки къде да седне, и когато не видя свободен стол, се настани върху дясното бедро на Тед.
	— Странно. Обикновено играеш много стабилно.
	— Спенс ме смути — отвърна Тед с цялата искреност на света. — Досега не съм играл срещу по-добър голфър с хандикап седем.
	Кени се залюля на стола си.
	— Цял куп интересни неща се случиха днес, Тори. Мег току-що разказа на Спенс за несподелената си любов към Тед. Кой да предположи, а?
	Очите на Тори се разшириха от изненада, последвана почти мигновено от тревога. И тогава Мег разбра. Въпреки че седеше в скута на Тед като лъскава човекоядна пантера и го прегръщаше през раменете, двамата не бяха любовници. Не беше сигурна какви точно са отношенията им, защо бяха заедно в хотела, където Тори беше само по хавлия, нито защо тя го беше целунала онази нощ в колата му. Противно на всички доказателства за обратното (както и на думите на самия Тед), Мег знаеше извън всякакво съмнение, че тези двамата нямат интимна връзка.
	Тори отпи от бирата на Тед и насочи вниманието си към Мег.
	— Никога не ми омръзва да слушам женски истории, особено когато става дума за мъже. Кълна се, бих чела по един любовен роман на ден, ако не бях прекалено заета да тичам подир децата ми. И какво — просто му каза какво изпитваш, така ли?
	Мег опита да си придаде искрено изражение.
	— Вярвам в честността.
	— Изглежда убедена, че ще го спечели — заяви Кени.
	Тори върна бирата на Тед, без да сваля очи от Мег.
	— Възхищавам се на самоувереността ти.
	Мег разпери ръце.
	— И защо да не го спечеля? Погледни ме само.
	Очакваше ехидни усмивчици, но не позна.
	— Интересно — каза Тори.
	— Ни най-малко. — Тед плъзна бирата си настрани, така че Тори да не може да я достигне.
	Тя тъкмо оглеждаше обиците на Мег.
	— Добре че не си чул най-новия план на мащехата ми да събере пари за ремонта на библиотеката.
	— Шелби не ми е споменавала никакъв план — каза Тед и Тори махна с ръка.
	— Сигурна съм, че все някой ще те посвети, рано или късно. Комисията още не е уточнила всички подробности.
	Тед впери поглед в Кени.
	— Лейди Ема да ти е споменавала нещо за това?
	— Нито дума.
	Тори обаче беше жена с мисия и нямаше да допусне никой да я отклони от нея.
	— Откровеността ти е освежаваща, Мег. И кога точно осъзна, че си влюбена в Тед? Преди или след като Луси го заряза?
	— Престани — мило каза Тед.
	Тори вирна съвършено оформения си нос.
	— Не говоря с теб. Когато става дума за жени, ти винаги пропускаш най-интересните моменти.
	— _След_ като тя си тръгна — отвърна Мег и добави, по-внимателно: — Засега няма кой знае какво за разказване. Все още се надявам да… да се справя с проблемите на Тед.
	— Ще ми припомниш ли какви точно са тези проблеми? — помоли Тори. — Като се има предвид колко е съвършен. — От начервените й устни се откъсна тихо ахване. — О, господи, Теди… Не и _това_! Нали каза, че виаграта помагала. — Тя се наведе към Спенс и прошепна така, че всички я чуха: — Тед води геройска битка с импотентността.
	Скийт се задави с бирата си. Кени се разсмя. Дали потръпна, а Спенс се намръщи. Не беше съвсем сигурен дали Тори се шегува, а не обичаше да се чувства изключен от ставащото. За първи път Мег изпита моментен прилив на съчувствие — не към Спенс, а към Тед, който изглеждаше все така безметежно спокоен, макар че определено не беше.
	— Тори се шегува, Спенс. — Мег извъртя пресилено очи. — Наистина, _наистина_ се шегува. — А после, с престорено чувство на вина: — Поне от това, което съм чувала.
	— Стига толкова. — Тед почти събори Тори, когато се изправи рязко и я улови за китката. — Да танцуваме.
	— Ако исках да танцувам, щях да поканя брат ми — възрази Тори. — Не някой с два леви крака.
	— Не съм чак толкова зле.
	— Достатъчно.
	Кени се обърна към Спенс:
	— Сестра ми е единствената жена в Уайнет — вероятно и в цялата Вселена — осмелила се да каже на Тед истината за уменията му като танцьор. Всички останали просто пърхат с мигли и се преструват, че е Джъстин Тимбърлейк*. Адски е забавно.
	[* Американски музикант, актьор, продуцент. — Б.пр.]
	Очите на Тед се спряха върху Мег само за миг, преди да се извърне и да поведе Тори към джубокса.
	Спенс се загледа след тях.
	— Сестра ти е необикновена жена.
	— На мен ли го казваш!
	— Двамата с Тед изглеждат много близки.
	— Тори е най-добрата му приятелка от детските години. Кълна се, тя е единствената жена под шейсетте, която никога не е била влюбена в него.
	— И съпругът й няма нищо против тяхното приятелство?
	— Декс? — Кени се усмихна. — Не. Декс е достатъчно уверен в себе си.
	Тед като че ли повече четеше конско, отколкото танцуваше, и когато двамата с Тори се върнаха на масата, той се постара да й намери празен стол и да го сложи възможно най-далеч от Спенс. Което не й попречи да започне да възхвалява Уайнет като съвършеното място за построяването на комплекс за голф, да се опита да отгатне на каква стойност възлиза състоянието на Спенс, да го покани на тържеството на мащехата си по случай Четвърти юли* в понеделник и да го принуди да се съгласи на игра голф в събота следобед.
	[* Националният празник на Съединените щати. — Б.пр.]
	Тед изглеждаше наранен и побърза да оповести, че двамата с Кени ще се присъединят към тях. Тори хвърли поглед към Мег с палави искрици в очите, които обясняваха защо Тед искаше да я държи възможно най-далеч от Скипджак.
	— И Мег отново ще бъде кади на Тед, нали?
	— Не! — възкликнаха Тед и Мег едновременно.
	Ала по някаква необяснима причина Кени реши, че идеята е страхотна, и когато Спенс заяви, че без Мег мачът няма да е и наполовина толкова забавен, присъдата й беше подписана.
	Когато Спенс отиде в тоалетната, разговорът стана по-сериозен.
	— Едно не мога да разбера — каза Тори на Тед. — Миналата пролет хората на Спенс ясно дадоха да се разбере, че се е отказал от Уайнет и се е спрял на Сан Антонио. А ето че преди месец, без никакво предупреждение, той цъфва отново и заявява, че Уайнет имал шанс. Ще ми се да знам какво се е случило, за да го накара да си промени мнението.
	— В Сан Антонио са не по-малко изненадани от нас — отвърна Тед. — Мислели са, че в кърпа им е вързан.
	— Толкова по-зле за тях. — Тори помаха на някого в другия край на помещението. — Ние се нуждаем от този комплекс повече от тях.
	Когато стана време да си тръгват, Дали настоя да откара Спенс в хотела му, поради което Мег се оказа сама в мерцедеса на Тед. Изчака, докато стигнат до магистралата, преди да наруши тишината:
	— Нямаш връзка със сестрата на Кени.
	— Най-добре да й го съобщя.
	— И никога не си изневерявал на Луси.
	— Както кажеш.
	— _Освен това_ — Мег се загледа в спокойния начин, по който държеше волана, и се зачуди дали има нещо, което да не се удава с огромна лекота на това съвършено създание, — ако все още се нуждаеш да ти помогна със Спенс (а вярвай ми, определено е така), трябва да се споразумеем.
	— Кой казва, че имам нужда да ми помагаш?
	— О, имаш, и още как. — Мег зарови пръсти в косата си. — Направо да не повярва човек колко е впечатлен Спенс от баща ми… а заради него — и от мен. Обидно е за майка ми, разбира се, като се има предвид колко важна е тя в киноиндустрията, да не говорим, че е една от най-красивите жени на света. И все пак Спенс спомена, че плакатът й висял на стената в стаята му, и очевидно е запленен от мен, независимо по каква извратена причина. Което означава, че от пасив аз изведнъж се превърнах в актив и ти, приятелю, трябва да се постараеш малко повече да ми угодиш, започвайки от скъперническите си бакшиши. Спенс даде цяла стотачка на Марк.
	— Марк не му коства три дупки и не знам още колко лоши удара. Но добре. Утре бакшишът ти ще бъде сто долара. Минус петдесет долара за всяка дупка, която изгубя заради теб.
	— Минус десет долара за всяка дупка, която изгубиш заради мен. Значи се разбрахме. Между другото, не си падам особено по диаманти и рози, но една отворена сметка в супермаркета няма да остане неоценена.
	Той й хвърли един от ангелските си погледи.
	— Мислех, че си прекалено горда, за да вземеш парите ми.
	— Да ги взема — да. Да си ги спечеля? Ни най-малко.
	— Спенс не би стигнал толкова далеч в живота, ако беше глупав. Съмнявам се, че са му минали твоите измишльотини за несподелената ти любов към мен.
	— Надявам се да са му минали, защото няма да му позволя отново да ме опипва, не и ако от това зависят всички комплекси за голф в света. И твоята неустоима особа е моето извинение.
	Той повдигна вежди насреща й, след което свърна в тъмната тясна алея, отвеждаща до временния й дом.
	— Не би било зле да размислиш. Той изглежда окей и е богат. Честно казано, би могъл да бъде отговорът на твоите молитви.
	— Ако исках да сложа цена на женските си части, щях да си намеря по-съблазнителен купувач.
	Отговорът й му хареса и той все още се усмихваше широко, когато спряха пред църквата. Мег отвори вратата, за да слезе от колата. Тед преметна ръка през облегалката на седалката й и я погледна по начин, който тя не можа напълно да разбере.
	— Предполагам, че мога да идвам, когато поискам. Като се имат предвид силните чувства, които изпитваш към мен.
	Кехлибарените му очи бяха приковани в нея, излъчващи еликсир от прехласнато внимание, съвършено разбиране, дълбоко уважение и опрощение на всичките й грехове.
	Определено си играеше с нея.
	Мег въздъхна печално.
	— Първо трябва да се науча да живея с неземното ти съвършенство, преди дори да съм в състояние да помисля да ти покажа похотливата си страна.
	— Колко похотлива?
	— Бедна ти е фантазията. — Тя слезе от колата. — Лека нощ, Тиодор. Сладки сънища.
	Изкачи стъпалата, отвеждащи до църковната врата, а фаровете на колата му осветяваха пътя й. Пъхна ключа в ключалката и прекрачи прага. Църквата я погълна. Тъмна, празна, самотна.


	Прекара следващия ден с количката с напитки, без да я уволнят — същинско постижение, при положение че не бе успяла да се сдържи и бе напомнила на неколцина от голфърите да хвърлят проклетите кутии от напитките си в контейнерите за рециклиране, а не в кошчетата за боклук. Брус Гарвин, баща на Кейла, приятелката на Бърди, се държеше особено враждебно и Мег подозираше, че дължи работата си на интереса на Спенсър Скипджак към нея. Освен това беше истински благодарна, когато установи, че новината за фалшивото й признание в любов към Тед не се беше разпространила. Очевидно онези, които бяха станали свидетели на случилото се предишната вечер, бяха решили да си мълчат — истинско чудо в такъв малък град.
	Мег поздрави Хейли, дъщерята на Бърди, когато отиде в снекбара, за да вземе пресен лед и да попълни запасите от напитки в количката си. Хейли или беше стеснила служебната си риза, или беше заела нечия чужда, защото гърдите й се очертаваха съвсем ясно.
	— Господин Колинс играе днес, а той страшно си пада по „Геторейд“*, така че гледай да имаш достатъчно.
	[* Марка спортни напитки. — Б.пр.]
	— Благодаря за съвета. — Мег посочи витрината с десертчета. — Нещо против да взема няколко от тях? Ще ги сложа върху леда и ще видя дали ще се продават.
	— Добра идея. И ако видиш Тед, ще му предадеш ли, че трябва да говоря с него?
	Мег искрено се надяваше да не го види.
	— Изключил си е телефона — обясни Хейли, — а днес трябва да му напазарувам хранителни продукти.
	— Ти му пазаруваш?
	— Върша различни неща. Изпращам колети. Правя неща, за които той няма време. — Тя извади няколко кренвирша от съда, в който се варяха. — Май ти споменах, че съм личната му асистентка.
	— Да, наистина го спомена. — Мег прикри развеселеността си. Беше израснала, заобиколена от лични асистенти, и те правеха доста повече от това да изпълняват дребни поръчки.
	Когато се прибра вкъщи тази вечер, отвори прозорците, доволна, че вече не е нужно да се крие, и отиде да се изкъпе в потока. След това се настани по турски на пода и се зае да разгледа непотърсените бижута, които й бяха разрешили да вземе от кутията за изгубени вещи в клуба. Харесваше й да работи с бижута и през последните няколко дена у нея беше започнала да покълва една идея. Донесе прастарите клещи, които беше намерила в кухнята, и се зае да разглоби една евтина гривничка.
	Отвън спря кола и няколко секунди по-късно Тед прекрачи прага с небрежен и неимоверно привлекателен вид, облечен в тъмносин спортен панталон и смачкана сива спортна риза.
	— Да си чувал за почукване на вратата?
	— Да си чувала за влизане в чужда собственост?
	Ризата му беше разтворена и разкриваше почернялата от слънцето ямка в основата на шията му. Мег се загледа миг по-дълго, отколкото трябваше, след което натисна закопчалката на гривната.
	— Днес получих съобщение от Луси.
	— Не ме интересува. — Той пристъпи в стаята, донасяйки със себе си отблъскващия мирис на концентрирана доброта.
	— Все още не иска да ми каже какво прави, нито пък къде точно се намира. — Клещите й се изплъзнаха и прищипаха пръста й, карайки я да разкриви лице. — Всичко, което каза, е, че не са я заловили терористи и да не се тревожа.
	— Повтарям, не ме интересува.
	Мег засмука пръста си.
	— Напротив, интересува те, макар и не така, както биха се интересували повечето изоставени младоженци. Гордостта ти е пострадала, ала сърцето ти не е наранено, още по-малко пък — разбито.
	— Не знаеш нищо за сърцето ми.
	Желанието да се държи гадно не я напускаше и докато за втори път откъсваше очи от отвратителната му разгърдена риза, тя си спомни нещо, което беше чула от Хейли.
	— Не смяташ ли, че е малко смущаващо мъж на твоите години да живее с родителите си?
	— Не живея с родителите ми.
	— Почти същото е. Къщата ти е в същия имот.
	— Имотът е голям, а на тях им е приятно да съм наблизо.
	За разлика от нейните родители, които я бяха изхвърлили от къщи.
	— Колко мило — заяви тя. — Мамичка завива ли те в легълцето всяка вечер?
	— Не и ако не я помоля. А и ти едва ли си тази, която може да си прави шегички за мамичка.
	— Така е. Само че аз не живея с моята. — Не й харесваше как се извисява над нея, затова стана от пода и се приближи до единствената холна мебел — грозно кафяво кресло. — Какво искаш?
	— Нищо. Просто отпускам малко. — Той отиде до един от прозорците и прокара палец по рамката.
	Мег се настани на облегалката на креслото.
	— Тежък живот водиш, така е. Работиш ли изобщо? Искам да кажа, освен така наречената ти работа като кмет.
	Въпросът й като че ли го развесели.
	— Естествено, че работя. Имам си бюро и острилка за моливи, и всичко останало.
	— Къде?
	— Местоположението се пази в тайна.
	— За да държи жените настрани?
	— За да държи всички настрани.
	Мег се замисли над думите му.
	— Знам, че си изобретил някакъв гениален софтуер, от който си изкарал цял куп пари, но не съм чувала нищо за него. Каква работа имаш?
	— Доходоносна. — Той кимна извинително. — Извинявай. Прекалено голяма дума, която няма да разбереш.
	— Това беше гадно.
	Той се усмихна и се загледа във вентилатора на тавана.
	— Направо не мога да повярвам колко е горещо, а още е едва първи юли. Трудно е да си представи човек колко по-ужасно ще стане. — Поклати глава, изражението му — простодушно като на светец. — Възнамерявах да сложа климатик за Луси, но сега се радвам, че не го направих. Изобщо нямаше да можеш да заспиш при мисълта за всичкия този флуоровъглерод, изпускан в атмосферата. Имаш ли бира?
	Мег го изгледа свирепо.
	— Едва успявам да си позволя мляко за закуска.
	— Живееш, без да плащаш наем — напомни й той. — Най-малкото, което можеш да сториш, е да държиш бира в хладилника, в случай че ти дойдат гости.
	— Ти не си гост. Ти си напаст. Какво искаш?
	— Църквата е моя, забрави ли? Не е нужно да искам каквото и да било. — Той посочи бижутата на пода с върха на поодраскана, но много скъпа мокасина. — Какво е това?
	— Дрънкулки.
	Тя коленичи и се зае да ги събира.
	— Надявам се, че не си платила много за тях. Е, въпрос на вкус, предполагам.
	Мег вдигна поглед към него.
	— Това място има ли пощенски адрес?
	— Много ясно. Защо питаш?
	— Просто искам да знам къде живея. — Освен това имаше нужда да й изпратят някои неща, прибрани в дрешника й у дома. Намери лист хартия и си записа адреса, който той й продиктува. След това кимна към предната част на къщата. — След като така и така си тук, ще пуснеш ли топлата вода? Започва да ми писва от студени душове.
	— На кого го казваш!
	Тя се усмихна.
	— Не може все още да страдаш от последиците от тримесечния сексуален мораториум на Луси?
	— По дяволите, жените наистина много обичат да приказват.
	— Казах й, че е глупаво. — Прииска й се да беше достатъчно гадна, за да му каже, че Луси вече си е намерила любовник.
	— Най-сетне сме на едно мнение за нещо — заяви той.
	— И все пак… — Мег отново се залови да прибира бижутата. — Всички знаят, че можеш да имаш всяка безмозъчна жена в Уайнет. Не виждам къде точно ти е проблемът с намирането на сексуална компания.
	Той я изгледа така, сякаш току-що беше станала член на Клуба на идиотите.
	— Е, да — продължи Мег. — Това е Уайнет, а ти си Тед Бодин. Ако оправиш една от тях, ще трябва да ги оправиш всичките.
	Тед се ухили.
	Възнамерявала бе да го подразни, не да го развесели, затова опита отново:
	— Твърде жалко, че не бях права за теб и Тори. Тайна афера с омъжена жена би била решение на проблема ти. Почти толкова добро, колкото и да си женен за Луси.
	— Какво искаш да кажеш?
	Мег протегна крака и се облегна на ръцете си.
	— Никакви емоционални бъркотии. Нали се сещаш — от рода на неподправена любов и истинска страст.
	В продължение на един дълъг миг той я изгледа с непроницаеми кехлибарени очи.
	— Смяташ, че между мен и Луси не е имало страст?
	— Не искам да те засегна (е, добре, може би съвсем малко), но искрено се съмнявам, че си способен на каквато и да било страст.
	Един обикновен смъртен би се обидил, но не и свети Тиодор. Той просто придоби замислено изражение.
	— Нека видя дали съм разбрал правилно. Неудачница като теб ме анализира?
	— Предлагам ти една малко по-различна гледна точка.
	Той кимна. Помисли. А после направи нещо, което изобщо не беше в стила на Тед Бодин. Отпусна клепачи и я огледа демонстративно през притворени очи. Започна от върха на главата и се плъзна надолу по тялото й, спирайки се тук-там по пътя си. Върху устата й. Върху гърдите. Върху извивките на хълбоците й. Оставяйки след себе си малки горещи водовъртежи от желание.
	Неизразимият ужас, че не е недосегаема за него, я накара да предприеме нещо и тя скочи на крака.
	— Загуба на време, господин Б. Освен, разбира се, ако няма да платиш.
	— Да платя?
	— Е, нали се сещаш. Голяма пачка двайсетачки на тоалетката след това. Хм… Аз нямам тоалетка. Е, дотук бяхме с тази идея.
	Най-сетне бе успяла да го подразни и той изчезна в задната стая, за да пусне топлата вода или пък да взриви мястото. Мег искрено се надяваше да е първото. Не след дълго чу задната врата да се затваря, а няколко секунди по-късно — и шума на отдалечаваща се кола. Изпита странно разочарование.


	Мачът започна — Тед и Тори против Кени и Спенс.
	— Вчера се наложи да отида в Остин — заяви Спенс на Мег — и всеки път щом видех красива жена, се сещах за теб.
	— Я виж ти, че защо?
	Тед я смушка незабелязано. Спенс отметна глава назад и се разсмя.
	— Бива си те, госпожице Мег. Знаеш ли на кого ми напомняш?
	— На младата Джулия Робъртс, надявам се.
	— Напомняш ми на мен самия, ето на кого. — Той намести панамената шапка на главата си. — Пред доста предизвикателства съм се изправял през живота си и винаги съм ги посрещал очи в очи.
	Тед я шляпна по гърба.
	— Такава си е нашата Мег.
	Докато стигнат до третия грийн, Мег вече беше клюмнала от жегата, но въпреки това се радваше, че е навън. Заповяда си да съсредоточи усилията си върху това да бъде съвършеният кади, както и да мята изпълнени с обожание погледи на Тед всеки път щом Спенс започнеше да се присламчва към нея.
	— Ще престанеш ли! — каза Тед, когато останалите не можеха да ги чуят.
	— Защо те е грижа?
	— Действа ми на нервите, това е всичко — оплака се той. — Все едно съм уловен в някаква алтернативна реалност.
	— Би трябвало да си свикнал на пълни с обожание погледи.
	— Не и от _теб_.
	Много скоро стана очевидно, дори и за Мег, че Тори е изключително амбициозен играч, ала на деветата дупка тя изведнъж започна да допуска грешки. Тед нито за миг не промени непринуденото си очарователно държание, не и докато не остана насаме с Мег, когато потвърди подозренията й, че Тори го прави нарочно.
	— Един метър — възнегодува той, — а топката й само облиза ръба на дупката. Спенс може да се задържи няколко седмици. Всеки, който смята, че ще го оставя непрекъснато да побеждава, не е с всичкия си.
	— Което несъмнено е причината Тори да пропусне. — Поне още някой, освен нея, разбираше егото на Спенс. Мег се огледа за последното чорапче, което бе успяла да изгуби. — Съсредоточи се върху основното, господин кмете. Ако действително си решил да съсипеш местната природа с този проект, трябва да се поучиш от Тори и да се постараеш малко повече Спенс да остане доволен.
	Тед не обърна внимание на забележката й.
	— Кой седнал да ми приказва да съм се погрижел Спенс да остане доволен. Няма да ти навреди да си по-мила с него. Кълна се, ще ти направя сцена пред всички, та той съвсем ясно да разбере точно колко е несподелена любовта ти към мен.
	След което вкара топката, подхвърли й стика и се отдалечи.
	Благодарение на Тори Спенс и Кени победиха с една дупка преднина. След това Мег се отправи към женската съблекалня, която, строго погледнато, не беше за служители, но тъй като беше заредена с богат избор от продукти за личната хигиена, които, уви, липсваха в нейната колекция, тя се възползва от нея. Докато плискаше със студена вода пламналото си от жегата лице, Тори се присъедини към нея на мивките. За разлика от Мег горещината сякаш изобщо не се бе отразила на Тори, която просто свали козирката си, за да си оправи опашката, след което се огледа, за да се увери, че съблекалнята е празна.
	— Е, какво всъщност става между теб и Тед?
	— Какво искаш да кажеш? Не си ли чула клюките как съм прогонила Луси, за да го имам само за себе си?
	— Аз съм доста по-умна, отколкото изглеждам. А ти не си от жените, които биха си паднали по мъж, който на практика ги мрази и в червата.
	— Не мисля, че ме мрази толкова, колкото в началото. Сега е по-скоро най-обикновена неприязън.
	— Интересно. — Тори тръсна дългата си коса, след което отново я събра на опашка.
	Мег взе една кърпа от купчинката до умивалника и я сложи под студената струя.
	— Ти също като че ли не ме мразиш. Защо? Всички останали в града ме ненавиждат.
	— Имам си причини. — Тори сложи ластичето около опашката си. — Което не означава, че не бих ти издрала очите, ако действително вярвах, че представляваш заплаха за Тед.
	— Развалих сватбата му, забрави ли?
	Тори сви уклончиво рамене.
	Мег я погледна изпитателно, но не можа да разчете нищо. Тя прокара студената кърпа по тила си.
	— След като си споделяме, любопитно ми е да узная какво би казал съпругът ти, ако знаеше, че беше на практика гола в хотелската стая на Тед.
	— О, Декс нямаше нищо против липсата на дрехи (току-що бях излязла от банята), но никак не му хареса, че Тед ме целуна по този начин, дори и след като му изтъкнах, че аз бях просто невинен страничен наблюдател. — Тя изчезна в най-близката кабинка, без да престава да говори. — Здравата се напуши и заяви на Тед, че целуването е там, където тегли чертата. Аз пък му отговорих, че ми се ще да я тегли някъде другаде, защото, макар да се съмнявам, че онази целувка бе най-доброто, на което Тед е способен, все пак беше забавно. И тогава Декс заяви, че ще ми даде цялото забавление, което мога да понеса, което, ако познаваше съпруга ми, би те накарало да се разсмееш, но на Декс му стана гадно, защото преди няколко седмици го прекарах да остане с децата, докато аз отидох с Тед да тестваме новия GPS, който той направи за пикапа си. Декс искаше той да го пробва.
	Това трябва да беше вечерта, когато Мег ги беше видяла на бензиностанцията. Започваше да става любопитна какво представлява този Декстър О’Конър.
	— Значи съпругът ти знае, че си била насаме с Тед в хотелската стая? — Тя взе лосиона против слънце. — Трябва да имаш наистина разбран съпруг.
	Тори пусна водата в тоалетната.
	— Какво искаш да кажеш с това „насаме“? Декс беше под душа. Онова беше нашата стая. Тед просто се отби.
	— Вашата стая? Мислех, че живееш в Уайнет?
	Тори се показа от кабинката и я погледна с едва забележимо съжаление.
	— Имаме деца, Мег. _Д-е-ц-а._ Две великолепни момиченца, които обичам с цялото си сърце, но те определено са се метнали на мен, което означава, че двамата с Декс гледаме да се махнем някъде, само аз и той, на всеки един-два месеца. — Тя си изми ръцете. — Понякога успяваме да си откраднем дълъг уикенд в Далас или Ню Орлиънс. Обикновено обаче е само една нощувка в местния хотел.
	Мег имаше още въпроси, но трябваше да прибере стиковете на Тед и да си получи бакшиша.
	Откри го да говори с Кени до спортния магазин. Когато я видя да се приближава, бръкна в джоба си и тя затаи дъх. Вярно, беше изгубила последните му две чорапчета, но пък не му беше коствала нито една дупка и ако този скръндза…
	— Заповядай, Мег.
	Обещаната стотачка.
	— Леле! — прошепна тя. — Мислех, че ще се наложи да си купя тоалетка, преди да успея да изкарам толкова пари.
	— Недей да свикваш — заяви той. — Дните ти като кади приключиха.
	Точно в този миг Спенс излезе от магазина, придружаван от жена, облечена с черна рокля без ръкави, перли и тъмнозелена лачена чанта. Беше висока и пищна, но в никакъв случай пълна. Имаше силни черти — издължено лице с добре оформени тъмни вежди, фин нос и пълни, чувствени устни. Деликатни кичури изсветляваха тъмнокестенявата коса, която падаше като дълга права завеса около лицето й. Макар да нямаше трийсет години, от нея се излъчваше самоувереността на по-възрастна жена, съчетана със сексапилната самонадеяност на младо момиче, свикнало да става на неговото.
	Скипджак обви ръка около нея.
	— Тед, ти вече си се срещал със Съни, но не мисля, че останалите познават красивата ми дъщеря.
	Съни се здрависа с всекиго от тях, като повтаряше имената им и ги запечатваше в паметта си, започвайки от Кени, после Тори, преценявайки Мег и спирайки, когато стигна до Тед.
	— Чудесно е отново да те видя, Тед. — Огледа го така, сякаш бе расов жребец, което се стори отблъскващо на Мег.
	— И аз се радвам да те видя, Съни.
	Спенс стисна ръката на дъщеря си.
	— Тори покани и двама ни на празненство по случай Четвърти юли. Добра възможност да срещнем още от местните и да поопознаем мястото.
	Съни се усмихна на Тед.
	— Звучи страхотно.
	— Искаш ли да минем да те вземем, Мег? — попита Спенс. — Тори покани и теб. Със Съни с удоволствие ще минем да те вземем.
	Мег си придаде опечален вид.
	— Съжалявам. На работа съм.
	Тед я тупна по гърба. Доста силно.
	— Ще ми се всички служители на клуба да бяха толкова отдадени. — Той плъзна палец под едната й лопатка, откривайки място, което като нищо бе едно от онези смъртоносни допирни точки, за които знаеха единствено професионалните убийци. — За щастие, партито на Шелби започва късно следобед. Можеш да дойдеш направо след работа.
	Мег успя да извика някакво подобие на усмивка върху устните си, но после реши, че безплатното хапване, любопитството й по отношение на Съни Скипджак и възможността да подразни Тед са за предпочитане пред това, да прекара поредната самотна нощ.
	— Е, добре. Но ще дойда със собствената си кола.
	Междувременно на Съни й беше трудно да откъсне очи от Тед.
	— Правиш толкова много за този град.
	— Опитвам се. Правя всичко по силите си.
	Тя се усмихна, разкривайки едри съвършени зъби.
	— Предполагам, че най-малкото, което мога да сторя, е да участвам в наддаването.
	Тед наклони глава на една страна.
	— Моля?
	— Търгът — отвърна Съни. — Определено ще участвам.
	— Все още не разбирам за какво говориш, Съни.
	Тя отвори чантата си и извади яркочервена листовка.
	— Намерих го под чистачките на колата, която си взех под наем, когато пристигнах в града.
	Тед погледна към листовката. Може и да си го въобрази, но на Мег й се стори, че го видя да потръпва.
	Кени, Тори и Спенс се приближиха, за да надникнат над рамото му. Спенс хвърли замислен поглед на Мег. Кени поклати глава.
	— Това е голямата идея на Шелби. Чух я да го обсъжда с лейди Ема, но и през ум не ми мина, че ще отиде толкова далеч.
	Тори нададе доволен вик.
	— Определено ще наддавам. Не ме интересува какво ще каже Декс.
	Тъмните вежди на Кени подскочиха.
	— Е, лейди Ема определено няма да наддава.
	— Така си мислиш ти — възрази сестра му и протегна листовката към Мег. — Виж само. Колко жалко, че си бедна.
	Върху листовката с големи черни букви пишеше:
C>
#	СПЕЧЕЛЕТЕ УИКЕНД С ТЕД БОДИН
	Прекарайте романтичен уикенд в Сан Франциско с любимия ерген на Уайнет.
	Разглеждане на забележителности, изискана вечеря, романтична среднощна разходка с корабче и повече.
	Много повече…
	Дами, наддавайте.
	(Минимум 100 долара)
	Омъжени! Свободни! Стари! Млади!
	Всеки е добре дошъл.
	Уикендът може да бъде толкова приятелски (или интимен), колкото пожелаете.
	www.weekendwithted.com
	Всички приходи ще отидат за възстановяване на Обществената библиотека на Уайнет.
C$
	Тед издърпа листа от ръката й, погледна го изпитателно, а после го направи на топка в юмрука си.
	— От всички идиотски, слабоумни…!
	Мег го потупа по рамото и прошепна:
	— На твое място бих си купила тоалетка.
	Тори отметна глава назад и се разсмя.
	— _Обожавам_ този град!


>	10

	На връщане от работа тази вечер Мег мина покрай магазин за препродажба на дрехи. Обожаваше добрите бутици за стари дрехи и реши да се отбие. На витрината висеше още един от червените афиши, рекламиращи конкурса „Спечелете уикенд с Тед Бодин“. Тя отвори тежката старомодна дървена врата. В огряното от слънце помещение се долавяше слаба миризма на мухъл, както в повечето подобни магазини, ала стоката беше добре подредена върху старинни масички и скринове, които разделяха помещението на отделни части. В лицето на служителката Мег разпозна Кейла, русокосата приятелка на Бърди, която работеше на рецепцията в хотела в деня на нейното унижение.
	Розово-сивата рокля без ръкави с камуфлажен десен, която Кейла бе съчетала с обувки с високи остри токчета и няколко гривни от черен емайл с ресни, определено не беше купена втора ръка. Въпреки че наближаваше краят на работния ден, гримът й беше безупречен — очна линия, умело подчертани скули, тъмнокафяв гланц за устни. Въплъщение на тексаска кралица на красотата. Не се престори, че не познава Мег, и като всички останали в този тъп град очевидно не знаеше какво е такт.
	— Чувам, че Спенсър Скипджак ти е хвърлил око — заяви тя, докато се отдръпваше от щанда с бижута.
	— Не е взаимно.
	Един бърз поглед наоколо разкри стока, състояща се от скучно спортно облекло, пастелни костюми за посещение в църква и бабешки пуловери, украсени с анимационни герои и тикви за Хелоуин — все неща, които й беше трудно да свърже със стилното създание пред себе си.
	— Това не означава, че не можеш да бъдеш мила с него — каза Кейла.
	— Аз _съм_ мила с него.
	Кейла сложи ръка на хълбока си.
	— Имаш ли представа колко работни места ще осигури този комплекс за жителите на града? Колко нов бизнес ще създаде?
	Безсмислено бе да споменава екосистемите, които щеше да унищожи.
	— Доста, предполагам.
	Кейла вдигна колана, който беше паднал от един рафт.
	— Знам, че жителите на града не те посрещнаха с отворени обятия, но съм сигурна, че всички ще са ти задължени, ако не използваш този факт като оправдание да ни прецакаш със Спенсър Скипджак. Има неща, които са по-важни от дребнавата отмъстителност.
	— Ще го имам предвид.
	Мег се накани да си тръгне и в този миг нещо привлече погледа й — сива мъжка риза, както и бюстие в същия цвят и къси шорти с обемиста талия. Това бе оригинална, модернизирана версия на лятната мода от петдесетте години и тя се приближи, за да ги разгледа по-добре. Когато погледна етикета, не повярва на очите си.
	— Това е Зак Поузън*.
	[* Нюйоркски моден дизайнер. — Б.пр.]
	— Знам.
	Мег примига срещу цената. Четиридесет долара? За тоалет на Зак Поузън от три части? В момента не разполагаше с излишни четиридесет долара, дори и след бакшиша на Тед и все пак — офертата беше невероятно изгодна. Недалеч оттам висеше авангардна рокля с красиво оформен зелено-червен корсет. Нова тя би струвала поне две хиляди долара, но тук се предлагаше едва за сто. Етикетът носеше името на чичо й — Мишел Савагар. Мег разгледа останалите дрехи на този щанд и откри бледозелена копринена рокля, върху която беше отпечатана издължената глава на жена, рисувана от Модиляни; поразително сако оригами със стоманеносив тесен панталон и черно-бяла минипола на „Миу Миу“. Мег свали момичешка цикламена жилетка, украсена с плетени на една кука рози и си представи как ще изглежда с тениска, дънки и кецове.
	— Хубави неща, нали? — обади се Кейла.
	— Много хубави. — Мег върна жилетката на мястото й и прокара пръсти по едно сако на Нарсисо Родригес*.
	[* Известен американски моделиер от кубински произход. — Б.пр.]
	Кейла я погледна почти лукаво.
	— Повечето жени нямат подходящата фигура за тези дрехи. Трябва да си много висок и слаб.
	_Благодаря ти, мамо!_ Мег пресметна набързо наум и десет минути по-късно излезе от магазина с миниполата на „Миу Миу“ и правата рокля с апликация на Модиляни.
	Следващият ден беше неделя. Повечето от служителите обядваха набързо в стаята на кадитата или пък в един ъгъл на кухнята, ала Мег не харесваше никое от тези места, затова се отправи към плувния басейн, понесла сандвича с фъстъчено масло, който си беше направила тази сутрин. Докато прекосяваше вътрешния двор, където се хранеха членовете на клуба, забеляза Спенс, Съни и Тед под чадъра на една от масите. Съни беше сложила длан върху ръката на Тед, а Тед очевидно нямаше нищо против. Той говореше, а Спенс го слушаше внимателно. Никой от тях не я забеляза.
	Около басейна беше пълно със семейства, радващи се на дългия празничен уикенд. Давайки си сметка за нисшия си статус на служителка, Мег си намери местенце на тревата зад ъгъла от снекбара, встрани от членовете на клуба. Тъкмо седна по турски на земята, когато се появи Хейли, понесла чаша със зеленото лого на клуба.
	— Взех ти кока-кола.
	— Благодаря.
	Хейли освободи косата си от опашката, на която трябваше да я прибира, докато работи, и се настани до Мег. Разкопча всички копчета на жълтата си риза, ала тя си остана все така опъната върху гърдите й.
	— Господин Клемънтс и синовете му ще играят в един часа. „Доктор Пепър“* и „Будвайзер Лайт“.
	[* Марка безалкохолна напитка. — Б.пр.]
	— Видях. — Мег всяка сутрин проверяваше планираните за деня игри, с надеждата да увеличи бакшишите си, като запомни имената, лицата и предпочитаните напитки на членовете. Не можеше да се каже, че я бяха приели особено топло, но никой, освен Брус, бащата на Кейла, не беше споменал да се отърват от нея — нещо, което Мег отдаваше по-скоро на интереса на Спенсър Скипджак, отколкото на своите качества.
	Хейли се загледа в медальона, който почиваше в отворената яка на омразната на Мег служебна риза.
	— Имаш най-готините бижута.
	— Благодаря. Снощи си го направих.
	Беше си изработила причудлив малък гердан от дрънкулките, които беше взела от клуба: седефения циферблат на един часовник „Хелоу Кити“, няколко миниатюрни мъниста от розово стъкло, които бе извадила от една самотна обица, и сребърна рибка, която изглеждаше така, сякаш бе част от ключодържател. С малко лепило и тел бе успяла да измайстори интересно украшение, което съвършено си пасваше с черната копринена лента, на която го бе окачила, след като я скъси.
	— Толкова си талантлива — каза Хейли.
	— Обичам бижутата. Обичам да ги купувам, да ги правя, да ги нося. Когато пътувам, винаги търся местни занаятчии и ги гледам как работят. Много съм научила по този начин. — И тласната от внезапен импулс, тя разкопча лентата. — Ето. Носи я с удоволствие.
	— Подаряваш ми я?
	— Защо не? — Мег закопча украшението около врата на Хейли. Простичкото й очарование успя да намали ефекта от прекалено силния й грим.
	— Страшно е готино. Благодаря ти.
	Подаръкът стопи част от вродената срамежливост на Хейли и докато Мег се хранеше, тя й заразказва как през есента щяла да посещава обществения колеж.
	— Мама иска да следвам в Тексаския университет. Непрекъснато ме тормози за това, но аз няма да замина.
	— Учудвам се, че не искаш да отидеш в големия град — каза Мег.
	— Тук не е толкова лошо. Зоуи и Кейла все повтарят колко много искали да се преместят в Остин или Сан Антонио, но не правят нищо по въпроса. — Тя отпи от колата си. — Всички разправят, че господин Скипджак страшно си е паднал по теб.
	— То е заради връзката ми със света на знаменитостите. Адски е настойчив. Между нас да си остане, опитах се да го разкарам, като му казах, че съм влюбена в Тед.
	Големите очи на Хейли се разшириха още повече.
	— Влюбена си в Тед?
	— Господи, не. Имам твърде много здрав разум за нещо подобно. Това бе най-доброто, което ми хрумна.
	Хейли започна да скубе тревички от една туфа до глезена си. Най-сетне попита:
	— Някога била ли си влюбена?
	— На няколко пъти си мислех, че съм, но не бях. Ами ти?
	— Известно време си падах по един тип от училище. Кайл Баскъм. Той също ще ходи в обществения колеж тази есен. — Хейли погледна към часовника на снекбара. — Трябва да се връщам на работа. Благодаря за гердана.
	Мег довърши сандвича си, взе една празна количка за голф и се върна при четиринайсетата дупка. Към четири часа игрището бе започнало да опустява, оставяйки я без никакво занимание, освен да си мисли за своите провали.
	Тази вечер, когато се приближи до църквата в ръждомобила си, откри непозната кола, паркирана до стъпалата. Тя слезе и в същия миг Съни Скипджак се появи откъм гробището. Беше сменила яркожълтата рокля, която носеше на обяд, с къси панталони, бяла блуза и чифт тъмночервени слънчеви очила.
	— Не се ли боиш да живееш тук сама? — попита тя.
	Мег кимна към гробището.
	— Общо взето, са безопасни. Макар че от няколко от онези черни камъни ме побиват тръпки.
	Съни се приближи с гъвкава походка, която подчертаваше закръглените й хълбоци и налетите гърди. Очевидно не беше от жените, които са обсебени от идеята да носят възможно най-малък размер дрехи, и на Мег това й харесваше. Онова, което не й харесваше, бе агресивното излъчване, което говореше, че би прегазила всеки, дръзнал да й се противопостави.
	— Не бих отказала една студена бира — каза Съни. — Прекарах последните два часа с татко и Тед. Обикаляхме земята, която Спенс мисли да купи.
	— Нямам бира, но мога да ти предложа студен чай.
	Съни не беше от онези, които се примиряват с нещо различно от това, което искат, затова отказа. Нетърпелива да отиде да поплува, Мег реши да ускори нещата.
	— С какво мога да ти помогна?
	Сякаш не знаеше… Съни щеше да я предупреди да стои далеч от татенцето й.
	Съни позабави отговора си.
	— Ами… облеклото за партито утре? Реших, че ще знаеш какво се очаква.
	Калпав претекст. Мег приседна на едно от стъпалата.
	— Това е Тексас. Жените обичат да се издокарват.
	Съни почти не я слушаше.
	— Как така дъщерята на Джейк Коранда се е озовала в затънтена дупка като тази?
	Мег имаше основателна причина да се подиграва на тази затънтена дупка, но Съни просто снобееше.
	— Взех си почивка от Лос Анджелис.
	— На това му се казва промяна — подметна Съни.
	— Понякога се нуждаем именно от промяна. Предполагам, че ни помага да погледнем на живота си по нов начин.
	Ама че дълбокомислен философ беше станала изведнъж!
	— В живота ми няма нищо, което бих искала да променя. — Съни вдигна яркочервените слънчеви очила на главата си, така че рамката им отметна дългите кичури тъмнокестенява коса от лицето й, подчертавайки приликата й със Спенс. Имаха един и същ силен нос, пълни устни и излъчването, че светът им е длъжник. — Харесвам нещата такива, каквито са. Член съм на управителния съвет на компанията на баща ми. Помагам с дизайна на изделията. Животът ми е страхотен.
	— Впечатляващо.
	— Имам бакалавърска степен по машинно инженерство и магистърска степен по икономика — добави, макар че Мег не я беше попитала.
	— Прекрасно. — Мег си помисли за собствената си степен по нищо.
	Съни се настани на стъпалото над нея.
	— Изглежда, че здравата си разбунила града с появата си.
	— Не е голям град. Лесно е да бъде разбунен.
	Съни изчисти от глезена си едно петънце, което трябва да се бе лепнало, докато бяха оглеждали земята.
	— Баща ми много говори за теб. Харесват му по-младите жени.
	Най-сетне бе стигнала до истинската причина за посещението си и Мег беше доволна.
	— Те също го харесват — продължи Съни. — Той е преуспял, дружелюбен и обича да си изкарва добре. Непрекъснато говори за теб, така че очевидно си привлякла вниманието му. Радвам се за вас.
	— Радваш се? — Мег не го беше очаквала. Нуждаеше се от съюзница, не от сватовница. Опита да си спечели малко време, като развърза връзките на гуменките си. — Ами май съм изненадана. Не се ли боиш от… златотърсачки? Може би си чула, че съм разорена.
	Съни сви рамене.
	— Баща ми е голям човек. Може да се грижи за себе си. Ти си предизвикателство и това те прави още по-интересна в неговите очи.
	Последното, което Мег искаше, бе да е интересна. Събу си гуменките, свали чорапите и каза предпазливо:
	— Не си падам особено по по-възрастни мъже.
	— Може би няма да е лошо да опиташ. — Съни се надигна от стъпалото и слезе на нивото на Мег. — Ще го кажа направо. Баща ми се разведе с майка ми преди почти десет години. Цял живот се е трудил здраво и заслужава да се позабавлява. Така че не се тревожи, че ще ви преча. Нямам нищо против двамата да си прекарате добре. И кой знае докъде може да стигнат нещата? Той никога не е бил стиснат с жените, с които излиза.
	— Но…
	— Ще се видим на партито утре.
	Свършила онова, за което беше дошла, Съни се отправи към колата си.
	Докато тя се отдалечаваше, Мег навърза нещата. Съни очевидно беше чула за мнимите чувства на Мег към Тед и не беше останала доволна. Искаше Мег да е заета с баща й, та тя да има господин Сексапил единствено за себе си. Само ако знаеше истината, нямаше да си губи времето.


	Мег много лесно откри имението на Шелби и Уорън Травълър. Според слуховете Кени и Тори никак не се били зарадвали, когато баща им се бе оженил за жена с трийсет години по-млада от него и на всичкото отгоре — състудентка на дъщеря му. Не ги бе умилостивило дори раждането на техния полубрат, ала оттогава бяха минали единайсет години, Кени и Тори също бяха създали семейства и всичко като че ли беше забравено.
	Впечатляващ мозаечен фонтан се издигаше пред къщата с розова замазка и назъбен керемиден покрив, който сякаш бе излязъл от „Приказки от хиляда и една нощ“. Служител от кетъринг компанията я пусна да влезе през двукрила резбована врата, от двете страни на която имаше сводести прозорци. Провинциалният английски декор бе изненада в дом с толкова изявена мавританска архитектура, ала незнайно как комбинацията от пъстра басма, десени с ловни сцени и мебели „Хепълуайт“*, които Шелби Травълър беше избрала, беше успешна.
	[* Английски мебелист от осемнайсети век, на чието име е наречен лек, елегантен стил мебели. — Б.пр.]
	Двукрила врата с мозаечна инкрустация отвеждаше до тераса с високи хоросанови стени, дълги пейки, покрити с шарени щампи, и маси с плочки, върху които имаше месингови кофи, преливащи от букети от червени, бели и сини цветя, допълнени с малки американски флагчета. Гъстата сянка на дърветата и охладителна система с водна мъгла освежаваха гостите в горещия следобед.
	Мег забеляза Бърди Китъл и Кейла заедно със Зоуи Дейниълс, най-добрата приятелка на Кейла и директорка на местното първоначално училище. Неколцина служители от кънтри клуба помагаха с разнасянето на напитките и храната и Мег помаха на Хейли, която тъкмо минаваше с поднос ордьоври. Кени Травълър стоеше до привлекателна жена със златистокестеняви къдрици и по детски пухкави бузи. Мег я разпозна от вечерята преди сватбата — съпругата му Ема.
	Мег се беше изкъпала в женската съблекалня, задигнала бе малко от продуктите за коса за непокорните си къдрици, сложила си беше червило и грим, след което се бе пъхнала в светлозелената рокля, която си беше купила от магазина за препродажба. С издължената глава на Модиляни, изрисувана отпред, роклята не се нуждаеше от медальон, но тя не бе устояла на изкушението да окачи два лилави пластмасови диска с размерите на монета от двайсет и пет цента на обиците си от династия Сун. Драматичният контраст между старинно и съвременно чудесно подхождаше на апликацията на Модиляни, от което скъпарско кичозният й стил се бе получил много добре.
	Доста от гостите се обърнаха при появата й, едва ли, сигурна бе тя, заради страхотните й обици. Беше очаквала враждебно отношение от страна на жените, но не бе подготвена за развеселените погледи, които някои от тях си размениха при вида на роклята й. Тя й беше по мярка и страшно й отиваше, така че Мег не я беше грижа.
	— Нещо за пиене?
	Обърна се и видя висок, слаб мъж в началото на четиридесетте години с права, леко разрошена кестенява коса и широко разположени сиви очи зад стъклата на очила с телена рамка. Приличаше й на колежански преподавател.
	— Арсеник? — попита Мег.
	— Не мисля, че ще е необходимо.
	— Щом казвате.
	— Аз съм Декстър О’Конър.
	— Я стига! — Думите й се изплъзнаха, преди да успее да ги спре, но просто не можеше да повярва, че този суховат на вид мъж е съпругът на бляскавата Тори Травълър О’Конър. Това трябва да бе най-неподходящата двойка на столетието.
	Той се усмихна.
	— Очевидно познаваш жена ми.
	Мег преглътна.
	— Ами… просто…
	— Тори си е Тори, а аз… не съм? — Едната му вежда подскочи.
	— Ами… искам да кажа… предполагам, че това може и да е добре, нали? Зависи от гледната точка. — Току-що, без да иска, беше обидила съпругата му. Той чакаше, търпеливо усмихнат. — Нямам предвид, че Тори не е страхотна… — Запъна се. — На практика тя е единственият свестен човек, когото съм срещнала в града, но е много… — Само още повече влошаваше всичко, затова се отказа. — По дяволите. Съжалявам. От Лос Анджелис съм, така че ми липсва всякакво възпитание. Аз съм Мег Коранда, както вероятно знаеш, и харесвам жена ти.
	Неудобството й очевидно го развеселяваше, но по един добродушен, а не злобен начин.
	— Аз също.
	В този миг Тори се присъедини към тях. Беше поразително красива в яркочервена бродирана блуза без ръкави и тъмносиня минипола, която разкриваше дългите й загорели крака. Как бе възможно подобна огнена жена да е омъжена за човек с тихото излъчване на учен?
	Тори улови съпруга си под ръка.
	— Виждаш ли, Декс. Сега, когато познаваш Мег, и сам виждаш, че изобщо не е кучката, каквато всички я изкарват. Поне аз не смятам, че е.
	Декс отправи пълна с търпение усмивка на жена си, след което се усмихна съчувствено на Мег.
	— Трябва да извиниш Тори. Хрумне ли й нещо и вече й е на устата. Такава си е. Невероятно разглезена.
	Тори се усмихна широко и погледна суховатия си съпруг с такава обич, че Мег усети как в гърлото й засяда буца.
	— Не разбирам защо го смяташ за проблем, Декс.
	Той я потупа по ръката.
	— Знам, че не разбираш.
	Мег си даде сметка, че първоначалното й впечатление от Декс за простодушен сухар може и да не бе съвсем точно. Може и да беше тих човек, но определено не беше глупак.
	Тори пусна ръката на съпруга си и улови китката на Мег.
	— Започвам да се отегчавам. Време е да те запозная с някои хора. Това определено ще пооживи нещата.
	— Наистина не мисля…
	Ала Тори вече я дърпаше към съпругата на Кени Травълър, която си бе избрала жизнерадостна оранжева рокля с дупчици във формата на цветя по ръба. Топлият цвят подчертаваше карамелените й къдрици.
	— Лейди Ема, не мисля, че Мег Коранда ти е била представена официално — каза Тори и добави към Мег: — Само да ти кажа, че една от най-близките приятелки на лейди Ема е Франческа, майката на Тед. Както и една от моите, но аз съм по-широко скроена. Общо взето, лейди Ема те мрази и в червата, като всички останали.
	Съпругата на Кени дори не трепна при безцеремонността на Тори.
	— Ти причини голяма болка на Франческа — заяви тя на Мег с отсечения си британски акцент. — Не съм запозната обаче с всички обстоятелства, така че думата „мразя“ е прекалено силна, но Тори се гордее с умението си да предизвиква драми.
	— Не обожаваш ли начина, по който говори? — Тори отправи широка усмивка на по-дребничката жена. — Лейди Ема страшно държи всичко да е справедливо.
	Мег реши, че е крайно време да отвърне на тези жени, които си казваха всичко направо, със същото.
	— Ако ви е прекалено трудно да бъдете справедлива към мен, лейди Ема, давам ви позволението си да изоставите принципите си за малко.
	Другата жена дори не мигна.
	— Просто Ема. Нямам истинска титла, както всички много добре знаят.
	Тори я погледна търпеливо.
	— Да го кажем така. Ако моят баща беше петият граф Удбърн, определено бих се наричала „лейди“.
	— Както неведнъж си давала да се разбере. — Ема отново насочи вниманието си към Мег. — Разбирам, че господин Скипджак проявява интерес към теб. Мога ли да попитам дали възнамеряваш да използваш този факт срещу нас?
	— Доста се изкушавам — отвърна Мег.
	Тед излезе на двора заедно със Спенс и Съни. Носеше скучни жълто-кафяви шорти и също толкова скучна бяла тениска с логото на Търговската камара на гърдите. Както можеше да се очаква, един слънчев лъч избра точно този момент, за да се прокрадне между дърветата и да го облее в светлина, което го накара да изглежда така, сякаш бе пристъпил в гирлянда от коледни светлинки. Би трябвало да се притесни.
	Хейли вземаше работата си като личен асистент много сериозно. Заряза възрастния мъж, който тъкмо посягаше към пикантните пилешки крилца върху подноса й, и се втурна към Тед, за да обслужи него.
	— О, господи — каза Ема. — Ето го Тед. Най-добре да ида при басейна и да нагледам децата.
	— Шелби е наела трима спасители — заяви Тори. — Просто не искаш да се срещнеш с Тед.
	Ема изсумтя.
	— Идеята за търга беше изцяло на Шелби, но много добре знаеш, че той ще обвини мен.
	— Ти си президент на „Приятели на библиотеката“.
	— И възнамерявах първо да говоря с него. Вярвай ми, нямах представа, че толкова бързо ще отпечатат листовките.
	— Чух, че наддаването вече е стигнало до три хиляди долара.
	— Три хиляди и четиристотин — отвърна Ема, леко замаяна. — Повече, отколкото бихме изкарали от цяла дузина разпродажби на сладкиши. А снощи Кейла имаше проблеми с уебсайта, иначе щяха да са по-високи.
	Тори сбръчка нос.
	— Вероятно е по-добре да не споменаваме на Тед за уебсайта. Това му е болното място.
	Ема прехапа пълната си долна устна.
	— Непрекъснато се възползваме от него.
	— Той няма нищо против.
	— Напротив, има — намеси се Мег. — Не знам защо ви търпи.
	Тори махна с ръка.
	— Ти си външен човек. Трябва да живееш тук, за да разбереш. — Тя зарея поглед към Съни Скипджак, готина и сексапилна в елегантния си бял панталон и бледосиня туника с деколте тип ключалка, което разкриваше съблазнително количество от гърдите й.
	— Ама наистина здравата се слага на Тед. Вижте само. Гърдата й го докосва по ръката.
	— На него като че ли му е приятно — отбеляза Ема.
	Дали наистина? Когато ставаше дума за Тед, кой би могъл да е сигурен? Едва трийсет и две годишен, той носеше не само тежестта на гърдите на Съни Скипджак върху ръката си, но и тази на целия град върху плещите си.
	Очите му обходиха тълпата и почти моментално откриха Мег. Тя почувства как в нея самата заблещукаха коледни светлинки.
	Тори отметна дългата си коса от шията.
	— Изпаднала си в трудно положение, Мег. Спенс няма търпение да се докопа до теб. Едновременно с това дъщеря му си е набелязала твоя възлюбен. Кофти ситуация. — А после, в случай че Ема не е схванала нещо, добави: — Мег каза на Спенс, че е влюбена в Теди.
	— Че кой не е? — Гладкото чело на Ема се сбърчи. — Най-добре да ида да говоря с него.
	Ала Тед вече беше прехвърлил двамата Скипджак на Шелби Травълър и се бе насочил право към съпругата на Кени. Първо обаче огледа Мег и поклати бавно глава.
	— Какво? — попита тя.
	Той се обърна към Тори и Ема.
	— Никой ли няма да й каже?
	Тори отметна косата си.
	— Няма да съм аз.
	— Нито пък аз — добави Ема.
	Тед сви рамене и преди Мег да успее да го попита за какво говори, прикова кехлибарените си очи в нея.
	— Спенс иска да те види и те съветвам да не се дърпаш. Усмихвай му се и му задавай въпроси за санитарната му империя. Страшно е запален по новата си тоалетна „По-чисто“. — Мег повдигна вежди насреща му, но той вече се беше обърнал към Ема. — А що се отнася до теб…
	— Знам. Ужасно съжалявам. Наистина. Възнамерявах първо да говоря с теб за търга.
	Тори го смушка в рамото с грижливо оформения маникюр на показалеца си.
	— Да не си посмял да се оплакваш. Наддаването вече е стигнало до три хиляди и четиристотин долара. Понеже нямаш деца, не можеш дори да си представиш колко много означава библиотеката за милите малки съкровища в града, които всяка вечер заспиват със сълзи на очи, понеже нямат нови книги.
	Тед обаче не се хващаше толкова лесно.
	— Разходите ви ще глътнат и последния цент от тези три хиляди и четиристотин долара. Някой сетил ли се е за това?
	— О, за това вече сме се погрижили — увери го Ема. — Един от приятелите на Кени ще ни отстъпи частния си самолет, което решава проблема със самолетния билет до Сан Франциско. А благодарение на връзките на майка ти ще уредим страхотни намаления в хотела и ресторанта. След като й съобщим, че се нуждаем от тях, разбира се.
	— Не бих разчитал на нейната помощ.
	— Напротив. Идеята наистина ще й хареса… след като й обясня как наддаването е отвлякло мислите ти от наскорошното…
	Докато Ема търсеше подходящата дума, Мег услужливо се намеси:
	— Национално унижение? Публично опозоряване? Фактът, че стана за срамота?
	— Това беше гадно — възмути се Тори. — Като се има предвид, че вината беше твоя.
	— Не съм аз тази, която заряза жалкия му задник. Кога най-сетне ще си го набиете в дебелите глави?
	Тя зачака неизбежното възражение. Че всичко си било наред, преди тя да дойде. Че се била възползвала по най-жесток начин от предсватбената треска на Луси. Че ревнувала и искала Тед за себе си. Вместо това той махна с ръка и се обърна към Ема:
	— Не трябваше да се съгласяваш с тази идиотска идея.
	— Стига си ме гледал по този начин. Знаеш колко нещастна се чувствам, когато се намръщиш. Вината е на Шелби. — Ема се огледа наоколо, търсейки свекърва си. — Която, изглежда, е изчезнала. Страхливка.
	Тори го смушка в ребрата.
	— Внимание… Най-новото ти завоевание идва насам. Заедно с баща си.
	Мег бе готова да се закълне, че видя как Тед се намръщи, ала всъщност устните му се извиха в една от досадно предсказуемите му усмивки. Но преди двамата Скипджак да стигнат до тях, над шума от партито се извиси пронизителен писък:
	— _О, господи!_
	Всички млъкнаха и се обърнаха натам, откъдето беше дошъл викът. Кейла се взираше в екрана на червения си смартфон, а Зоуи надничаше през рамото й, изправена на пръсти. Един кичур се освободи от небрежно прибраната й коса, когато вдигна глава.
	— Някой току-що покачи цената с хиляда долара!
	Алените устни на Съни Скипджак се извиха в доволна усмивка и Мег я видя да мушва телефона в джоба на туниката си.
	— Да му се не види — възнегодува Тори. — Ще трябва да се бръкна доста дълбоко, за да бия тази оферта.
	— Татко! — Надавайки разстроен вик, Кейла заряза Зоуи и се втурна да намери баща си в тълпата. Едва тази сутрин Мег беше сервирала на Брус Гарвин портокалова сода, без да получи абсолютно никакъв бакшиш. Кейла го улови за ръката и трескаво заобяснява нещо.
	Ленивата усмивка на Тед се поразколеба.
	— Погледни го от хубавата страна — прошепна Мег. — Милите малки съкровища на Уайнет са много по-близо до това да се сгушат в леглото с най-новата книга на Джон Гришам.
	Той се направи, че не я чува, и се обърна към Тори:
	— Кажи ми, че не възнамеряваш сериозно да наддаваш.
	— Естествено, че ще наддавам. Да не мислиш, че ще изпусна възможността за уикенд в Сан Франциско без децата? Само че и Декс ще дойде.
	Една прекалено гореща ръка се обви около кръста на Мег, придружена от задушливия мирис на тежък одеколон.
	— Все още нямаш питие, госпожице Мег. Да се погрижим за това.
	Кралят на санитарния фаянс изглеждаше като Джони Кеш, някъде около 1985 година. Сребристите нишки в черната му коса лъщяха, скъп часовник проблясваше между космите на ръката му. Въпреки че повечето от мъжете бяха по къси панталони, той носеше дълъг черен панталон и маркова риза, през отворената якичка на която стърчаха косми. Докато я отвеждаше встрани от останалите, пръстите му върху кръста й я потъркаха.
	— Тази вечер самата ти приличаш на филмова звезда. Много красива рокля. Някога срещала ли си Том Круз?
	— Не съм имала това удоволствие.
	Което всъщност беше лъжа, ала Мег нямаше намерение да го остави да я въвлече в разговор за всички знаменитости, които бе срещала. С крайчеца на окото си видя как Съни отправи ослепителна усмивка на Тед, видя и как Тед й се усмихна в отговор. До ушите й достигна част от разговора им:
	— … а моят софтуер — тъкмо казваше Тед — увеличава коефициента на полезно действие на електрическите мрежи. Динамично разпределение на паметта.
	От начина, по който Съни облиза устни, отговорът й прозвуча направо еротично.
	— Оптимизираш съществуващата им инфраструктура. Това е брилянтно, Тед.
	Много скоро четиримата се събраха. Съни, както Мег забеляза, беше съвършената жена. Сексапилна, интелигентна, успяла. Баща й очевидно я обожаваше и непрекъснато възхваляваше многобройните й постижения — от резултатите й на изпитите GRE* до наградите за дизайн, които бе спечелила за компанията. Тед ги представи на всички, което се оказа изненадващо забавно, защото в присъствието на двамата Скипджак дори Бърди, Кейла и Зоуи трябваше да се държат любезно с Мег. Тя никога досега не бе ставала свидетел на подобно подмазване, нито дори в Холивуд.
	[* Стандартизиран академичен тест в Съединените щати. — Б.пр.]
	— Уайнет е най-добре пазената тайна в Тексас — изчурулика Бърди. — Наистина е Божията земя.
	— Достатъчно е само да се поразходите по улицата и можете да се натъкнете на Дали Бодин или Кени Травълър — добави бащата на Кейла. — Посочете ми който и да било град, където това може да се случи.
	— Природата ни е несравнима — обади се и Зоуи, — а жителите на Уайнет знаят как да накарат гостите на града да се почувстват като у дома си.
	Мег би могла да оспори последното твърдение, ала една ръка, която определено не принадлежеше на Спенс, я ощипа по лакътя.
	Докато поднесат барбекюто, Съни вече се държеше с Тед, сякаш двамата отдавна бяха двойка.
	— Трябва да дойдеш в Индианаполис, нали, татко? Страшно ще ти хареса. Най-подценявания град в Средния запад.
	— И аз така съм чувал — отвърна кметът, преливащ от възхищение.
	— Съни има право. — Спенс отправи изпълнен с обожание поглед на дъщеря си. — Пък и ние с нея познаваме горе-долу всички в града.
	Кейла се приближи, за да пофлиртува с Тед и да им съобщи, че някой е наддал с още петстотин долара. Тъй като изглеждаше много доволна от този факт, Мег предположи, че този „някой“ е „татенцето“. Съни не изглеждаше притеснена нито от високия залог, нито от ослепителната русокоса Кейла.
	Зоуи се присъедини към тях и Тед я представи на двамата Скипджак. Макар и не толкова очевидно, колкото Кейла, начинът, по който тя съзерцаваше Тед, не оставяше никакво съмнение какво изпитва към него. На Мег й се прииска да каже и на двете да се стегнат. Очевидно бе, че Тед ги харесва, също толкова очевидно бе, че чувствата му не отиват по-далеч. Все пак беше й жал и за двете — Тед се държеше с всички жени (едничкото изключение беше тя самата) така, сякаш са неописуемо желани създания, затова нямаше нищо чудно, че те продължаваха да хранят надежда.
	Съни бе започнала да се отегчава.
	— Чух, че тук имало прекрасен басейн. Ще ми го покажеш ли, Тед?
	— Страхотна идея — отвърна той. — Мег също искаше да го види. Да отидем всички заедно.
	Мег би му благодарила, задето се погрижи да не я остави насаме със Спенс, стига да не бе прозряла истинския му мотив. Не искаше да остава насаме със Съни.
	Отправиха се към басейна. Мег се запозна с домакина, Уорън Травълър, който беше по-възрастна и по-сурова версия на своя син. Шелби, неговата съпруга, приличаше на празноглава кукличка — впечатление, което, научила бе вече Мег от престоя си в Уайнет, като нищо можеше да бъде подвеждащо. И действително, много скоро откри, че Шелби Травълър оглавява настойническия съвет на Британското девическо училище, на което Ема Травълър някога бе директорка.
	— Преди да ми се развикаш — заяви Шелби на Тед, — трябва да знаеш, че Марго Ледбетър ти направи пробен видеозапис и го изпрати за прослушване на „Ергенът“*. Няма да е зле да започнеш да упражняваш церемонията с розата.
	[* Американско риалити предаване, в което един мъж трябва да си избере жена от участничките в шоуто; в края на всеки епизод той поднася по една роза на тези от участничките, които продължават напред. — Б.пр.]
	Тед потръпна, някъде изстреляха фойерверки и Мег се наведе достатъчно близо, за да прошепне:
	— Определено трябва да се махнеш от този град.
	Малкото мускулче в ъгълчето на челюстта му, което започваше да й става до болка познато, потръпна, но той се усмихна и се престори, че не я чува.


>	11

	Застанала край басейна, Мег гледаше как Тори загръща две бъдещи кралици на красотата в плажни хавлии. Щастливите целувки, които залепи върху двете нослета, бяха доказателство, че всичките й оплаквания от децата й са празни приказки. В същото време Кени бе станал арбитър в спора между две момчета с коса, тъмна като неговата, докато момиченце с карамелените къдрици на майка си измъкна зад гърбовете им надуваемия сал, за който беше започнала караницата, и изтича в басейна с него.
	Мег най-сетне успя да се извини и отиде в тоалетната само за да завари Спенс да я чака в коридора с нова чаша вино.
	— Май си спомням, че пиеш sauvignon blanc*. — Натъртваше съгласните като човек, който отказва да си губи времето с други езици, освен английския. След това надникна в тоалетната. — Чинията е на Колер. Но кранчетата са от моите. Никелирани. Част от линията „Честърфийлд“.
	[* Бял винен сорт грозде. — Б.пр.]
	— Те са… прекрасни.
	— Дизайнът е на Съни. Това момиче е гений.
	— Изглежда наистина талантлива. — Мег се опита да отстъпи, но той беше едър мъж и препречваше коридора. Ръката му се спря върху едно твърде познато място в средата на гърба й. — Трябва да отида в Индианаполис за няколко дни. А после се налага да отскоча набързо до Лондон, за да проверя една компания за шкафчета. Знам, че си на работа, но… — той намигна, — защо не се опитам да ти уредя няколко дена почивка, за да дойдеш с мен?
	На Мег започваше да й се повдига мъничко.
	— Спенс, ти си страхотен човек… — Страхотен човек с късче пилешко месо между предните зъби. — Ужасно съм поласкана, но… — Опита да си придаде заслепен от страст вид. — Знаеш, че съм влюбена в Тед.
	Той й се усмихна снизходително.
	— Мег, миличка, да преследваш мъж, който изобщо не се интересува от теб, ще направи самоуважението ти на нищо. По-добре погледни фактите в очите, защото колкото по-дълго отлагаш, толкова по-тежко ще ти бъде после.
	Мег обаче нямаше намерение да се предаде толкова лесно.
	— Всъщност не съм сигурна, че Тед действително не се интересува от мен.
	Спенс сложи ръка на рамото й и го стисна.
	— Нали си го виждала със Съни. Искрите, които хвърчат между тях. Дори слепец ще види, че те двамата са създадени един за друг.
	Само че грешеше. Единствените истински искри идваха от Съни. Останалото се дължеше на вуду машината на Бодин. Не бе сигурна точно от каква жена се нуждае Тед, но дъщерята на Спенс бе точно толкова неподходяща за него, колкото и Луси. От друга страна, какво ли знаеше тя? Може би Съни, със своята диплома и ум на инженер, действително беше подходяща за него.
	— Е, да, знам, че той току-що развали годежа си — продължи Спенс, — но Съни е умна. Ще изчака. А той вече се държи с нея така, сякаш е единствената жена на света.
	Спенс очевидно не беше забелязал, че Тед се държи по този начин с всички жени.
	— Тед и Съни заедно. — Той се изкиска. — Е, това определено реши сделката.
	И в този миг Мег разбра отговора на въпроса, който всички в града си задаваха — защо Спенс бе размислил за Уайнет?
	Едва миналата пролет бе отхвърлил градчето в полза на Сан Антонио, а ето че преди месец се бе върнал и бе обявил, че Уайнет отново е в играта. Беше заради Съни, разбра Мег. Дъщеря му се беше запознала с Тед, докато той все още беше сгоден за Луси. Сега обаче беше свободен и Спенс щеше да направи всичко по силите си, за да даде на Съни онова, което тя искаше.
	— Разкажи ми за новата серия „По-чисто“ — каза Мег. — Умирам да чуя подробностите.
	Спенс на драго сърце се впусна да й описва тоалетна, която автоматично измива дупето на този, който я използва. Което бързо доведе разговора до другата му любима тема — животът й в Холивуд.
	— Домовете на всички тези знаменитости… бас държа, че си видяла някои страхотни тоалетни.
	— Ами аз израснах най-вече в Кънектикът и по-голямата част от времето си прекарвам на път.
	Това не му попречи да я попита дали познава любимите му звезди, списък, който включваше Камерън Диас, Брад Пит, Джордж Клуни и необяснимо защо — Тори Спелинг.
	Фойерверките започнаха веднага щом се стъмни. Докато гостите се събираха на задната морава, единайсетгодишният Питър Травълър, синът на Шелби и Уорън Травълър, се гонеше из двора с приятелчетата си, а по-малките деца се свиха сънено до родителите на големите плажни хавлии. Една от дъщерите на Тори зарови пръстчета в косата на майка си. Трите деца на Кени и Ема се излегнаха върху родителите си, а най-малкото се сгуши под мишницата на баща си.
	Мег, Спенс, Тед и Съни се настаниха на одеялото, което Шелби им беше осигурила. Спенс се притисна до нея и Мег се поизмести върху тревата. Подпрян на лакти, Тед слушаше как Съни изброява химическите елементи, които се използваха за всеки от цветовете на фойерверките. Изглеждаше дълбоко заинтересуван, но Мег подозираше, че мислите му са другаде. Гостите нададоха възторжени възгласи, когато първите огнени колела избухнаха в небето. Спенс отпусна тежка, космата лапа върху ръката на Мег. От влажния вечерен въздух вонята на одеколона му ставаше още по-остра; докато една ракета политаше в небето, черният камък върху пръстена на кутрето му й намигна като някакво зло око.
	Одеколонът… горещината… твърде много вино…
	— Извинявай — прошепна тя и като се освободи, си запроправя път между одеялата и кърпите към френските прозорци, отвеждащи в просторната всекидневна. Уютният провинциален английски декор включваше меки дивани и удобни кресла; малки масички, върху които имаше списания и семейни снимки в сребърни рамки; етажерки, по чиито рафтове бяха подредени моделчета на самолети, игри и всички томове на „Хари Потър“.
	Френските прозорци зад нея се отвориха. Спенс я беше последвал и стомахът на Мег се сви. Беше уморена, не се чувстваше добре и повече не можеше да издържа.
	— Влюбена съм в Тед Бодин. Страстно влюбена.
	— По странен начин го показваш.
	_Мамка му._ Изобщо не беше Спенс. Обърна се рязко и видя Тед да стои на прага, високото му, абсолютно съвършено тяло — очертано на фона на нощта. Една ракета избухна в небето, разпръсквайки огнен дъжд зад главата му. Беше толкова вбесяващо предсказуемо, че на Мег й се прииска да изкрещи.
	— Остави ме на мира.
	— Страстта определено те прави кисела. — Той се отдръпна от вратата, златните искри потънаха в нищото като въздушен водопад. — Просто проверявам дали си добре. Имаше малко нездрав вид.
	— Вонята на твърде много одеколон. А това са глупости — просто искаш да се махнеш от Съни.
	— И защо бих искал нещо подобно? Тя е наистина интелигентно момиче. А и страшно привлекателно.
	— И би била съвършена за теб, само дето ти всъщност не я харесваш, не че би си признал, че не харесваш някого, освен мен. И все пак, ако успееш да се влюбиш в нея, ще си получиш отвратителния комплекс за голф, преди да си разбрал какво става. Спенс лично ми каза, че една връзка между теб и Съни би решила въпроса. _Ето_ защо се е върнал в Уайнет. — Тя го изгледа мрачно. — Както, сигурна съм, си се досетил и сам.
	Той не си направи труда да го отрече.
	— Уайнет се нуждае от комплекса, а аз нямам намерение да се извинявам, че правя всичко възможно да го получим. В града едва ли има човек, който да не спечели от това.
	— Значи ще се наложи да се ожениш за нея. Какво означава щастието на един човек в сравнение с добруването на обществото.
	— Ние едва се познаваме.
	— Не се безпокой. Съни е от жените, които получават онова, което искат.
	Тед потърка носа си.
	— Тя просто се забавлява.
	— An contraire.* Ти си единственият и неповторим Тед Бодин и само като те зърнат, жените…
	[* Напротив (фр.). — Б.пр.]
	— Млъкни. — Сурова дума, изречена нежно. — Просто млъкни, става ли?
	Изглеждаше точно толкова изморен, колкото се чувстваше и Мег. Тя се строполи върху един тапициран с дамаска диван, подпря лакти на коленете си и сложи брадичка върху дланите си.
	— Ненавиждам този град.
	— Може би. Но освен това ти харесва предизвикателството, което той представлява за теб.
	Мег вдигна рязко глава.
	— Предизвикателство? Спя в гореща църква без мебели и продавам „Будвайзер Лайт“ на разглезени голфъри, които ги мързи да сложат в коша за рециклиране бирените си кутийки. О, да, обожавам това предизвикателство.
	Очите му сякаш виждаха в нея.
	— Така само става още по-интересно, нали? Най-сетне имаш възможност да изпиташ себе си.
	— Най-сетне? — Мег скочи от дивана. — Прекосила съм с каяк река Меконг и съм се гмуркала с акули край Кейптаун. Не ми говори как най-сетне съм щяла да изпитам себе си.
	— Онова не е било изпитание, а твоята идея за забавление. Но случващото се тук, в Уайнет, е различно. Най-сетне ще видиш на какво си способна без парите на мама и татко. В състояние ли си да оцелееш в място, където Спенс Скипджак е единственият, който се впечатлява от фамилията ти, и където, да си го кажем направо, никой не те харесва.
	— Тори ме харесва донякъде. Както и Хейли Китъл. — Начинът, по който я изучаваше, я караше да се чувства неловко, затова отиде до библиотеката и се престори, че разглежда заглавията.
	Той се приближи зад нея.
	— Интересно ми е да те гледам. Ще оцелее ли Мег Коранда, разчитайки единствено на собствената си находчивост? Това е истинското предизвикателство за теб, нали?
	Не беше съвсем прав, но и не грешеше съвсем.
	— Какво ли знаеш ти? Ти си въплъщение на американския успех, но наопаки. Отраснал в разкош, с всички възможни преимущества на своя страна. Би трябвало да израснеш също толкова разглезен, колкото и аз, ала не е станало така.
	— Ти не си разглезена, Мег. Престани да се наричаш така.
	За пореден път успя да я хване неподготвена. Тя се загледа в редичка справочници.
	— Какво ли знаеш ти? Ти никога през живота си не си се провалял.
	— Грешиш. Като дете вандализирах Статуята на Свободата.
	— Дете с маркер в ръка. Голяма работа. — Мег прокара палец по гръбчето на един речник.
	— О, беше по-лошо от това. Покатерих се до короната, счупих един прозорец и опънах плакат с надпис „Не на ядреното оръжие“.
	Това толкова я слиса, че тя най-сетне се обърна и го погледна.
	— Луси не ми е казвала за това.
	— Така ли? — Тед наклони глава, така че тя не можеше да надникне в очите му. — Ами май така и не сме говорили за него.
	— Как може да не сте говорили за нещо толкова важно?
	Той сви рамене.
	— Други неща ни бяха на главата.
	— Случилото се трябва да е било поне малко травмиращо.
	Изражението му се смекчи и той се усмихна.
	— Беше най-ужасният миг от детството ми. И най-страхотният.
	— Как може да е бил най-страхотният? Несъмнено са те хванали?
	— О, да. — Той се загледа в английския пейзаж, който висеше над камината. — За първи път видях баща ми едва на девет години (дълга история) и когато най-сетне се запознахме, нещата не протекоха никак добре. Той очакваше нещо друго от детето си, а аз очаквах различен баща. И двамата изобщо не бяхме щастливи. До онзи ден при Статуята на Свободата.
	— Какво се случи?
	Тед отново се усмихна.
	— Разбрах, че мога да разчитам на него. Това промени живота и на двама ни и оттогава нищо между нас не беше същото.
	Може би беше заради виното. Заради това, че и двамата бяха уморени от дългия ден и от напрежението да се оправят със Спенс и Съни. Единственото, което Мег знаеше, бе, че в един миг те се взираха в очите на другия, а в следващия, по някаква напълно необяснима причина, двамата се раздвижиха и телата им се докоснаха. Тя отметна глава назад, той наведе своята, клепачите му се притвориха и просто ей така те вече се целуваха.
	Мег бе толкова слисана, че ръката й се вдигна рязко и го удари по лакътя, ала неловкостта й не ги спря. Тед взе лицето й между шепите си и наклони главата й под най-съвършения ъгъл. Мег беше прекалено любопитна и прекалено възбудена, за да се отдръпне.
	Имаше приятен вкус, на бира и дъвка. Палецът му откри нежното местенце зад ухото й, а другата му ръка се зарови в къдриците й. Нямаше никакво съмнение — получаваше една от най-невероятните целувки в живота си. Не беше прекалено настойчива. Не беше прекалено внимателна. Бавна и съвършена. Но естествено, че беше съвършена. Това беше Тед Бодин, а той беше безпогрешен във всичко.
	Не помнеше да е слагала ръце около раменете му, ала ето че те бяха там и докато сребърният му език правеше своята магия, тя се разтопи.
	Той се отдръпна пръв. Клепачите на Мег изпърхаха и когато вдигна очи, срещна шокиран поглед, който вероятно бе досущ като нейния. Случило се бе нещо. Нещо неочаквано. И никой от тях не беше доволен от това. Много бавно той я пусна.
	В този миг до ушите й достигна звук. Тед се изпъна. Здравият разум се завърна. Мег прибра кичур коса зад ухото си и се обърна… тъкмо навреме, за да види Съни Скипджак на прага на френските прозорци, сложила ръка на гърлото си, а обичайната й самоувереност се сриваше около нея. Мег нямаше представа дали целувката бе толкова импулсивна за Тед, колкото и за нея самата, или той през цялото време бе знаел, че Съни стои там, и безразсъдно бе целунал друга жена, в опит да я обезкуражи. Така или иначе, очевидно бе, че съжалява, толкова очевидно, колкото и треперенето в коленете й. Беше уморен, като никога защитните му сили бяха отслабени и явно си даваше сметка, че току-що беше направил гигантски гаф.
	Съни с усилие опита да си възвърне самообладанието.
	— Доста неловко.
	Ако заради това Съни избягаше, жителите на Уайнет определено щяха да обвинят Мег, а тя бездруго си имаше достатъчно проблеми. Вдигнала очи към Тед, тя си придаде изражение на девица в беда.
	— Съжалявам, Тед. Знам, че не бива да продължавам да ти се хвърлям на врата по този начин. Разбирам колко неудобно се чувстваш от това. Но ти си толкова… невероятно… неустоим.
	Една от тъмните му вежди подскочи.
	Мег се обърна по момичешки към Съни:
	— Прекалено много вино. Кълна се, че няма да се повтори. — А после, защото все пак не беше някоя светица, не можа да се сдържи: — Толкова е уязвим сега. Толкова сладък и безпомощен след бъркотията с Луси. И аз се възползвах.
	— Не съм нито уязвим, нито безпомощен — рязко каза той.
	Мег сложи показалец върху устните му.
	— Отворена рана.
	И с достойнството на храбра жена, страдаща от несподелената си любов, тя мина покрай Съни и се отправи към двора, за да вземе чантичката си и да поеме към онова, което тези дни минаваше за неин дом.


	Току-що си беше измила лицето и бе нахлузила тениската с логото на печатна компания, когато отвън долетя звук от автомобилен двигател. Възможно бе да е някой случаен тексаски сериен убиец, ала тя залагаше на Съни Скипджак. Без да бърза, закачи роклята с Модиляни в дрешника на някогашния църковен хор, след което излезе в главното помещение през вратата до олтара.
	Беше сбъркала.
	— Забрави си подаръка от партито — каза Тед.
	Изобщо не й хареса опияняващото вълнение, което почувства, когато го видя да стои в задната част на светилището с дървена хилка с топче, украсена с цветовете на американското знаме.
	— Шелби беше приготвила и кошница с патриотични йо-йо, но реших, че ще предпочетеш хилката. Или пък съм се оставил да бъда заблуден от собствените си идеи за онова, от което се нуждаеш. — Той плесна с хилката по ръката си.
	Въпреки че тениската покриваше хълбоците й, отдолу Мег носеше само прашка с цвят на слонова кост. Имаше нужда от повече дрехи. Като метална ризница и колан на целомъдрието. Тед накара топчето да подскочи няколко пъти върху хилката, след което се приближи с ленива крачка, а очите му се плъзнаха по нея.
	— Благодаря ти, че ми помогна със Съни, макар че можех да мина и без коментарите ти.
	Мег изгледа първо хилката, а после него.
	— Сам си го изпроси. Не трябваше да ме целуваш.
	Челото му се сбърчи от престорено възмущение.
	— За какво говориш? Ти си тази, която ме целуна.
	— Не съм. Ти направо ми се нахвърли.
	— Мечтай си. — Той плесна хилката още по-силно от преди. Мег наклони глава на една страна. — Ако счупиш някой прозорец с това нещо, ще те натопя на хазаина.
	Той улови топчето и загледан в онова, което можеше да види от дупето й, прокара палец по извивката на хилката.
	— Току-що ми дойде най-странната идея. — Вентилаторът на тавана разрошваше косата му, докато той за пореден път плесна дланта си с хилката. — Бих я споделил с теб, но ти само ще се ядосаш.
	Въздухът между тях беше натежал от сексуално напрежение, експлозивно като фойерверките малко по-рано. Независимо кой бе започнал целувката, нещо между тях се беше променило необратимо и двамата го знаеха.
	Дотук беше с игричките. Въпреки че нищо не й бе по-противно от това, да се превърне в поредното сексуално завоевание на Тед Бодин, идеята да го превърне в едно от своите сексуални завоевания си струваше да бъде обмислена.
	— Би могъл да имаш всяка жена в града. Вероятно и в целия щат. Остави ме на мира.
	— Защо?
	— Защо ли? Защото, откакто съм дошла тук, се държиш отвратително с мен.
	— Не е вярно. На вечерята преди сватбата се държах прекрасно. Започнах да ставам гаден едва след като Луси избяга.
	— Което не беше по моя вина. Признай го.
	— Не исках да го призная. Тогава може би щеше да се наложи да потърся вината у себе си, а на кого му е притрябвало това?
	— На теб. Макар че, ако трябва да съм справедлива, Луси трябваше да го направи, преди нещата да са стигнали толкова далеч.
	Тед удари топчето още няколко пъти.
	— Какво друго имаш в списъка си с оплаквания?
	— Принуди ме да работя за Бърди Китъл.
	Той пусна хилката върху кафявия стол, сякаш изкушението да я използва започваше да става прекалено силно, за да му устои.
	— Което те спаси от задържане в ареста.
	— И се погрижи да ми плащат по-малко, отколкото на останалите камериерки.
	Той се престори, че не разбира.
	— Не си спомням подобно нещо.
	Мег продължи да изрежда понесените несправедливости една по една:
	— Онзи ден в хотела, когато чистех… Стоеше на прага и гледаше как едва не се убих, мъчейки се да обърна онзи матрак.
	Той се ухили.
	— Не мога да отрека, че беше забавно.
	— А после, след като ти влачих чантата цели осемнайсет дупки, ми даде един-единствен долар.
	Не трябваше да го споменава, защото очевидно още не му беше минало.
	— Ти ми коства три дупки. И не си мисли, че не съм забелязал, че всичките ми нови чорапчета липсват.
	— Ти беше годеник на най-добрата ми приятелка! И ако това не е достатъчно, не забравяй, че на практика те мразя.
	Златистокафявите му очи я пронизаха.
	— Освен това на практика ме харесваш. Вината не е твоя. То просто се случи.
	— Ще се постарая да се отслучи.
	Гласът му заприлича на струйка дим.
	— И защо ти е да го правиш, когато и двамата сме повече от готови да предприемем следващата стъпка? Нещо, което искрено ти препоръчвам да направим голи?
	Мег преглътна.
	— Сигурна съм, че ти се иска, но може би не съм готова.
	Престорената срамежливост не й се удаваше особено и той като че ли се почувства неудобно заради това, че изобщо беше опитала. Тя вдигна ръце.
	— Е, добре, признавам, че съм любопитна. Голяма работа. И двамата знаем докъде ще доведе това. Само още повече ще влоши нещата.
	Той се усмихна.
	— Или пък ще се позабавляваме страхотно.
	Неприятно й бе, че сериозно обмисля дали да не го направи.
	— Не обмислям сериозно дали да го направя — заяви на глас, — но ако беше така, щях да имам цял куп условия.
	— Като например?
	— Ще става дума само за секс — никакви сладникави обръщения, никакво споделяне на съкровени тайни. — Никакво… — Мег сбърча нос само при мисълта за това — приятелство.
	— Но между нас вече съществува нещо подобно на приятелство.
	— Единствено в извратения ти ум, защото не можеш да понесеш мисълта, че не си приятел с всички на планетата.
	— Не виждам нищо лошо в това.
	— Невъзможно е, ето какво му е лошото. Ако отидем по-далеч, не можеш да кажеш на никого за нас. Говоря сериозно. Уайнет е клюкарската столица на света, а аз и така си имам предостатъчно неприятности. Ще трябва да се крием. Пред останалите ще продължиш да се преструваш, че ме мразиш.
	Очите му се присвиха.
	— Няма да ми е трудно.
	— И дори не си помисляй да ме използваш, за да се отървеш от Съни Скипджак.
	— Това подлежи на обсъждане. Тази жена ме плаши до смърт.
	— Изобщо не те плаши. Просто не искаш да се занимаваш с нея.
	— Нещо друго?
	— Да. Ще се наложи първо да говоря с Луси.
	Това го хвана неподготвен.
	— И защо ти е да го правиш?
	— Въпрос, който за пореден път доказва колко малко ме познаваш.
	Той бръкна в джоба си, извади мобилния си телефон и й го подхвърли.
	— Давай.
	Тя му го метна обратно.
	— Ще използвам собствения си телефон.
	Той прибра апарата в джоба си и зачака.
	— Не сега. — Започваше да се чувства по-изцедена, отколкото й се искаше.
	— Сега — настоя той. — Току-що ми каза, че това е едно от предварителните условия.
	Би трябвало да му каже да си върви, ала твърде силно го желаеше, а и очевидно, когато ставаше дума за мъже, бе обречена да взема лоши решения, което бе причината приятелките й да са толкова важни за нея. Хвърли му гаден поглед (жалък опит да запази самоуважението си) и отиде в кухнята, затръшвайки вратата след себе си. Докато вадеше телефона, си каза, че ако Луси не й вдигне, ще го сметне за знак.
	Само че Луси вдигна.
	— Мег? Какво има?
	Мег се отпусна на линолеума и облегна гръб във вратата на хладилника.
	— Здрасти, Луси. Надявам се, че не те събуждам. — Вдигна късче зърнена закуска, което беше изпуснала тази сутрин — или пък миналата седмица — и го смачка между пръстите си. — Е, как си?
	— Един часът сутринта е. Как мислиш, че съм?
	— Наистина ли? Тук е само полунощ, но понеже нямам представа къде си, не е лесно да пресметна часовата разлика.
	Веднага съжали за проявената раздразнителност, когато чу Луси да въздъхва.
	— Няма да е за дълго. Аз… ще ти кажа веднага щом мога. Точно сега всичко е малко… объркващо. Нещо не е наред ли? Звучиш ми притеснена.
	— О, нещо определено не е наред. — Нямаше лесен начин да й го съобщи. — Какво ще кажеш, ако… — Мег притисна колене в гърдите си и си пое дълбоко дъх. — Какво ще кажеш, ако се пробвам с Тед?
	Последва дълго мълчание.
	— Да се пробваш? В смисъл…
	— Да.
	— С Тед?
	— Бившият ти годеник.
	— Знам кой е. Двамата с Тед сте… двойка?
	— Не! — Мег отпусна колене на пода. — Не, не сме двойка. За нищо на света. Става дума единствено за секс. И забрави. В момента изобщо не разсъждавам трезво. Изобщо не трябваше да се обаждам. Господи, как изобщо ми хрумна? Да предам приятелството ни по този начин. Не трябваше…
	— Не! Не, радвам се, че се обади. — Луси наистина звучеше развълнувана. — О, Мег, това е съвършено. Всяка жена би трябвало да прави любов с Тед Бодин.
	— Не съм много сигурна, но… — Тя отново вдигна колене. — Наистина ли? Няма да имаш нищо против?
	— Шегуваш ли се? — Луси прозвуча почти възторжено. — Знаеш ли колко виновна се чувствам все още? Ако преспи с теб… Ти си най-добрата ми приятелка. Ще спи с най-добрата ми приятелка! То е, като да получа опрощение от папата!
	— Не е нужно да си чак толкова съкрушена.
	Вратата се отвори и Мег побърза да свали колене, когато Тед прекрачи лениво прага.
	— Поздрави Луси от мен.
	— Не съм ти говорител — сопна се тя.
	— Той там ли е? — попита Луси.
	— Да — отвърна Мег.
	— Поздрави го от мен. — Гласът на Луси изтъня, пълен с чувство за вина. — И му кажи, че съжалявам.
	Мег закри слушалката с ръка и вдигна очи към него.
	— Каза, че си изкарва страхотно, чука всеки срещнат мъж и това, че те е зарязала, е най-страхотното, което е направила в живота си.
	— Чух те — обади се Луси в слушалката. — А той ще разбере, че лъжеш. Винаги разбира подобни неща.
	Тед се подпря на най-горния шкаф и я изгледа с превъзходство.
	— Лъжкиня.
	Мег му отправи свиреп поглед.
	— Махни се. Действаш ми на нервите.
	Луси си пое рязко дъх.
	— Наистина ли току-що каза на Тед Бодин, че ти действа на нервите?
	— Възможно е.
	Луси изпусна шумно дъха си.
	— Леле… — Звучеше мъничко поразена. — Това не го очаквах.
	Мег се намръщи.
	— Кое не си очаквала? За какво говориш?
	— Нищо. Обичам те. И приятно прекарване!
	Тя прекъсна и Мег затвори телефона си.
	— Може да се каже, че Луси се е възстановила от чувството си за вина.
	— Това означава ли, че ни даде благословията си?
	— На мен. Даде благословията си на мен.
	Тед придоби замечтан вид.
	— Липсва ми тази жена. Умна. Забавна. Мила. Никога не ми е създавала никакви проблеми.
	— Брей, съжалявам за това. Знаех, че нещата между вас са били скучновати, но не знаех, че е било чак толкова зле.
	Тед се усмихна и протегна ръка. Мег му позволи да я издърпа на крака, но той не спря дотам. С едно бързо движение я притегли към себе си и започна да я целува така, че я остави без дъх. Заради ръста им телата им си пасваха учудващо добре, ала всичко друго в тази чувствена, разтърсваща целувка бе необуздано и стихийно.
	Уханието, вкусът, усещането му бяха толкова прекрасни. Топлината на кожата му, допирът на железни мускули и здрави сухожилия. Толкова време беше минало.
	Той не я сграбчи за дупето, нито пъхна ръка под тениската й, където много бързо би открил изобилие от гола кожа, прорязана единствено от миниатюрната лента на прашката. Вместо това се съсредоточи върху устните, върху лицето, върху косата й — милваше и изследваше, пръстите му се заровиха в къдриците й, палците му намериха меката част на ушите й. Сякаш беше запаметил диаграма на всички неочевидни ерогенни точки по тялото й. Беше опияняващо и невероятно възбуждащо.
	Устните им се разделиха. Той опря чело в нейното и каза меко:
	— Иска ми се да отидем у нас, но няма да рискувам да размислиш по пътя, така че ще трябва да го направим тук. — Захапа лекичко долната й устна. — Едва ли ще бъде първият път, в който нещо подобно се е случвало в тази галерия, макар да смятах, че дните, в които се развихрям върху стари кушетки, са приключили, когато завърших колежа.
	Мег още се мъчеше да си поеме дъх, когато той я улови за китката и я издърпа в църквата.
	— Спри. — Петите й се хлъзнаха по стария чамов под. — Няма да направим и една стъпка към кушетката, преди да сме провели Разговора.
	Той не беше глупак. Простена, но спря.
	— Здрав съм. Не е имало никоя друга след Луси, а понеже това беше преди четири шибани месеца, предполагам, разбираш, че съм мъничко нетърпелив.
	— Никоя след Луси? Наистина?
	— Коя част от четири шибани месеца не разбираш? — Изгледа я упорито, сякаш очакваше съпротивление. — И никъде не ходя без кондом. Прави си каквито искаш изводи, но е така.
	— Е, нали си Тед Бодин.
	— Аха.
	— Четири месеца, а? При мен съвсем не е толкова отдавна. — Лъжа. Катастрофалната й афера с Даниъл, австралийския инструктор по рафтинг, беше приключила преди осем месеца. Тя никога не си позволяваше авантюри за една нощ, нещо, което отдаваше на разговорите относно секса, които бе водила с майка си. За съжаление, тези беседи не й бяха попречили да допусне някои сериозни грешки. Не една от приятелките й бе казвала, че Мег нарочно си избира мъже, за които знае, че няма да се обвържат, защото самата тя не бе готова да се държи като пораснала жена.
	— Аз също съм здрава — заяви високомерно. — И вземам противозачатъчни. Не позволявай обаче това да ти попречи да използваш един от презервативите, които несъмнено купуваш на едро. Тъй като се намираме в Тексас, земята на едва скритото оръжие, ако забременея, просто ще си намеря някое от тези оръжия и ще ти пръсна черепа. Смятай се за предупреден.
	— Окей. Наясно сме.
	Отново я улови за китката и я задърпа по лъкатушещите стъпала, отвеждащи към галерията… не че му се налагаше наистина да я дърпа.
	— Освен това не си падам по авантюри за една нощ — заяви тя, когато стигнаха горе. — Така че смятай това за началото на краткосрочна сексуална връзка.
	— Още по-добре. — Тед свали тениската си.
	— И не можеш да допуснеш да ме уволнят от клуба.
	Той спря.
	— Я чакай. Аз искам да те уволнят.
	— Знам. Но повече искаш секс без усложнения.
	— Имаш право. — Той пусна тениската на пода.
	Преди Мег да разбере какво става, двамата вече бяха върху кушетка на бучки и Тед отново я целуваше. Взе в шепи голото й дупе и палецът му се плъзна под ръба на копринената лента, която минаваше по средата му.
	— Когато става дума за секс, харесвам, общо взето, всичко. — Ерекцията му се притисна силно в крака й. — Непременно ми кажи, ако направя нещо, което те плаши.
	Притокът на кръв, който обикновено подхранваше мозъка й, се бе насочил към други части на тялото й, така че й беше трудно да прецени дали я поднася, или не.
	— Ти се тревожи за себе си — бе най-доброто, което успя да измисли.
	Той си поигра с тънката ивица плат в продължение на един дълъг, жарък миг, а после отдръпна палеца си, за да го прокара по татуирания й дракон. Макар да обожаваше фантазията за мъж, който я разсъблича съвсем бавно, никога не бе срещала някой, който да го прави наистина добре, а нямаше намерение да даде на Тед възможността да бъде първият. Надигна се, за да седне в тясното пространство до него, облегна се на петите си и издърпа тениската през главата си.
	В ерата на силиконовите бюстове, нейните не бяха особено впечатляващи, ала Тед бе истински джентълмен, за да й намира недостатъци. Гледаше я, но не се опита да ги улови грубовато. Вместо това обви ръце около ребрата й и прокара пътечка от бавни целувки по стомаха й.
	Кожата й настръхна. Време бе да се заемат за работа. Беше гола, ако не се броеше прашката, ала той все още бе обут в жълто-кафявия си къс панталон, както и онова, което носеше или не носеше под него. Мег подръпна колана му, за да открие.
	— Още не — прошепна той и я издърпа до себе си. — Нека първо те загреем.
	Да я загрее? Та тя беше готова да се възпламени!
	Той се претърколи на една страна и отдаде на тялото й цялото си внимание. Погледът му се задържа върху ямката в основата на шията й. Извивката на гърдите й. Щръкналите й зърна. Късчето дантела с цвят на слонова кост под корема й. Но не докосна нищичко от това. Нищичко от нея.
	Гърбът на Мег се изви, подканяйки го да направи нещо, преди да е избухнала в пламъци. Главата му се наведе към гърдите й. Тя затвори очи в очакване, само за да почувства как зъбите му я гризват лекичко по рамото. И най-бегла представа ли си нямаше от женската анатомия?
	Продължи така още малко. Проучи чувствителното местенце в сгъвката на лакътя й; китката, където туптеше пулсът й; долната извивка на гърдите й. Ала единствено долната. Докато докосне меката кожа от вътрешната страна на бедрото й, Мег трепереше от желание и й бе писнало от начина, по който я измъчваше. Но когато се обърна, за да поеме контрола, той се раздвижи, целувката му стана по-дълбока и тя отново се оказа оставена на неговата милост. Как бе възможно мъж, който от четири месеца не беше правил секс, да се владее така? Сякаш изобщо не беше човек. Сякаш бе използвал уменията си на гениален изобретател, за да си създаде нещо като сексуален аватар.
	С най-голямата ерекция на света.
	Прекрасното мъчение се проточи, милувките му все не достигаха там, където Мег отчаяно копнееше да ги почувства. Опита се да не простене, но звукът й се изплъзна. Това беше неговото отмъщение. Щеше да я изтезава до смърт с любовна игра.
	Дори не си беше дала сметка, че е протегнала ръка към себе си, докато той не я улови.
	— Боя се, че не мога да го позволя.
	— Да го позволиш? — С подклаждана от похотта сила тя се измъкна изпод него, преметна единия си крак около хълбоците му и дръпна копчето на панталона му. — Действай или млъквай.
	Той улови китките й в желязна хватка.
	— Панталонът ми си остава на мястото, докато аз не го сваля.
	— Защо? Боиш се, че ще ти се смея?
	Гъстата му коса беше разрошена — вероятно от нейните пръсти, долната му устна бе мъничко подута — вероятно защото тя го бе ухапала. Лицето му придоби леко печално изражение.
	— Не исках да го правя толкова рано, но ти не ми оставяш избор.
	Хвърли я под себе си, притискайки я с тялото си, и взе зърното й между устните си, засмуквайки го точно толкова силно, че съвършената наслада да не се превърне в болка. Едновременно с това пръстът му се пъхна под тънката ивица дантела между краката й и потъна там. Мег простена и сякаш се пръсна на безброй късчета.
	Докато лежеше, напълно безпомощна след случилото се, устните му докоснаха долната част на ухото й.
	— Мислех, че ще имаш малко повече самоконтрол. Но предполагам, че си направила всичко по силите си.
	Мег смътно си даде сметка, че подръпва дантеления й колан на целомъдрието, а после тялото му се плъзна надолу по нейното. Улови краката й и ги разтвори широко. Едва наболата му брада докосна вътрешната страна на бедрата й. А после устата му я покри.
	Втора разтърсваща експлозия разгроми тялото й, но дори и тогава той не проникна в нея. Вместо това я измъчваше, утешаваше, отново я измъчваше. Докато получи третия си оргазъм, Мег се бе превърнала в сексуалната му парцалена кукла.
	Най-сетне той също остана гол и когато потъна в нея, го направи бавно, давайки й време да го приеме, откривайки съвършения ъгъл; в движенията му нямаше нищо тромаво, никакво нескопосано опипване, неволно одраскване с нокът и смушкване с лакът. Плавно проникване под съвършения ъгъл, последвано от мощен тласък, всичко това — безупречно аранжирано, преценено така, че да достави възможно най-голямо удоволствие. Мег никога досега не бе изживявала нещо подобно. Сякаш нейната наслада бе единственото, което имаше значение. Дори докато свършваше, той се задържаше над нея, така че да не трябва тя да понесе цялата тежест на тялото му.
	Мег заспа. След време те се събудиха, любиха се още веднъж и после пак. По някое време през нощта той придърпа чаршафа върху нея, докосна устните й с целувка и си тръгна.
	Тя не заспа веднага. Вместо това се замисли върху думите на Луси: „Всяка жена би трябвало да прави любов с Тед Бодин“.
	Не можеше да спори с това. Никога досега не я бяха любили толкова старателно, толкова всеотдайно. Той сякаш бе научил наизуст всички наръчници за секс, писани някога… нещо, което, хрумна й изведнъж, спокойно можеше и да е направил. Нищо чудно, че беше легенда. Та той знаеше точно как да дари една жена с върховно сексуално удоволствие.
	Тогава защо се чувстваше толкова разочарована?


>	12

	На следващия ден клубът беше затворен заради празника, така че Мег се зае да изпере дрехите си, след което отиде на гробището и се залови с бурените с помощта на няколко ръждясали инструмента, които бе намерила в останките от някогашния склад. Докато почистваше някои от най-старите надгробни камъни, се мъчеше да не се поддава на мисли за Тед и когато телефонът й иззвъня, дори не вдигна, макар да не успя да се сдържи и изслуша съобщението му. Покана за вечеря в петък в „Роустабаут“. Тъй като Съни и Спенс несъмнено щяха да присъстват на вечерята, тя не му върна обаждането.
	Би трябвало да се досети, че няма да е толкова лесно да го разубеди току-така. Около три часа той пристигна със светлосиния си пикап. Като се имаше предвид как се гласят за него жените в града, Мег беше доволна от изцапаните си с пръст ръце, голи крака и тясната тениска на „Тексас Лонгхорнс“*, която бе спасила от кошчето за боклук в дамската съблекалня и бе пригодила за себе си, изрязвайки ръкавите и яката й. Общо взето, изглеждаше точно така, както искаше.
	[* Спортна програма на Тексаския университет — това име носят всички отбори на университета. — Б.пр.]
	В мига, в който той слезе от колата, две индигови пасерини*, кацнали в близкия явор, запяха в захлас. Мег поклати отчаяно глава. Носеше бейзболна шапка и друг от очевидно безкрайните си запаси от поизносени къси панталони (този беше от жълтокафеникав памучен плат), както и също така поизносена зелена тениска с избелял хавайски мотив. Как успяваше да накара и най-случайните дрехи, които си нахлузваше сутрин, да изглеждат като висша мода?
	[* Пойна птичка, обитаваща Северна Америка. — Б.пр.]
	Споменът за миналата нощ нахлу в ума й, всички онези смущаващи стонове и унизителни молби. За да компенсира, тя се хвърли в атака:
	— Ако не възнамеряваш да си свалиш дрехите, изобщо не си ми притрябвал.
	— Вие, калифорнийките, сте толкова агресивни. — Той махна с ръка към гробището. — Веднъж месечно изпращам хора, които да разчистят. Не е нужно да го правиш.
	— Харесва ми да съм навън.
	— За разглезена холивудска лигла намираш странни начини да се забавляваш.
	— За предпочитане е пред това да ти влача стиковете насам-натам. — Тя си свали бейзболната шапка и избърса потното си чело с опакото на калната си ръка. Разчорлените й къдрици падаха в очите й и лепнеха по врата й. Нуждаеше се от подстрижка, но й се свидеха парите.
	— Няма да дойда в „Роустабаут“ в петък. Твърде много Скипджаковци. — Отново си сложи шапката. — Освен това колкото по-малко време прекарваме заедно на публични места, толкова по-добре.
	— Не съм казал, че и те ще бъдат там.
	— Не си казал и че няма да бъдат, а аз вече им се пренаситих. — Беше й горещо, беше кисела и твърдо решена да се заяжда. — Бъди откровен, Тед. Това с комплекса за голф… Наистина ли искаш да оставиш двамата Скипджак да съсипят още едно късче природа, за да могат още повече идиоти да блъскат по някакво глупаво бяло топче? Вече си имате кънтри клуб. Не ви ли стига? Наясно съм с ползата за местната икономика, но не смяташ ли, че някой, като например кмета, би трябвало да мисли и за дългосрочния ефект?
	— Започваш да ставаш истински трън в задника.
	— За разлика от останалите слагачи?
	Беше успяла да го ядоса наистина и той се върна при пикапа с широка крачка. Ала вместо да подкара като бесен, отвори вратата на мястото до шофьора.
	— Качвай се.
	— Не съм облечена като за излизане.
	— Единственият човек, когото ще видиш, съм аз, и толкова по-добре, защото изглеждаш ужасно и подозирам, че миришеш още по-зле.
	Доволна бе, че е забелязал.
	— Пикапът ти има ли климатик?
	— Виж сама.
	Нямаше намерение да се откаже от загадъчна разходка, за да си остане тук и да продължи да скубе бурени. Все пак отиде до пикапа много бавно. Докато се качваше, забеляза липсващото табло, няколко причудливи уреда и две-три печатни платки, закачени там, където някога се бе намирала жабката.
	— Гледай да не докоснеш някоя от жиците — подхвърли Тед, докато се настаняваше зад волана, — освен ако не искаш да те удари ток. — Естествено, Мег ги докосна и той се нацупи. — Ами ако казвах истината? Нямаше откъде да си сигурна.
	— Харесва ми да живея на ръба. В Калифорния сме си такива. Освен това забелязах, че по тези места думата „истина“ е доста разтегливо понятие. — Той затръшна вратата и Мег насочи мръсен нокът към няколко циферблата близо до волана. — За какво са?
	— За захранвания със слънчева енергия климатик, който не работи така както аз искам.
	— Страхотно — измърмори тя, — просто страхотно.
	Колата потегли и Мег се зае да разглежда малкия екран между двете седалки.
	— А това какво е?
	— Прототип на нов вид навигационна система. Тя също не работи както трябва, така че си дръж ръцете настрани.
	— Има ли нещо в този пикап, което да работи?
	— Доста съм доволен от последната си водородна горивна клетка.
	— Климатик, захранван със слънчева енергия, навигационни системи, водородни горивни клетки… Наистина си си заслужил почетната значка.
	— Май доста завиждаш на продуктивните хора.
	— Само защото съм простосмъртна и като такава съм подвластна на обикновените човешки емоции. Забрави. Ти не можеш да разбереш какво означава това.
	Тед се усмихна и се качи на магистралата.
	Прав беше. Климатикът не работеше много добре, но се справяше достатъчно, за да поддържа вътрешността на колата по-хладна в сравнение с нечовешката жега отвън. В продължение на няколко километра караха покрай реката, без да продумват. Лозя отстъпиха място на лавандулово поле. Мег се опитваше да не мисли как му бе позволила да я превърне в лепкава маса от стенеща нужда.
	Той направи ляв завой и пое по тесен път, покрит с ронещ се асфалт. Минаха, подскачайки, покрай някакви шубраци и свиха зад стръмна варовикова скала, отвъд която се разкри просторно голо плато, издигащо се някак неестествено над останалата част от пейзажа. Тед угаси двигателя и слезе. Тя го последва.
	— Какво е това? Изглежда странно.
	Той пъхна палци в задните си джобове.
	— Трябваше да го видиш преди пет години, преди да го зарият.
	— Какво искаш да кажеш с това „да го зарият“?
	Той кимна към една ръждясала табелка, която Мег не беше забелязала и която висеше изкривена между цял куп очукани от времето метални стълбове, недалеч от купчина стари гуми. „Депо за твърди отпадъци“. Погледът й обходи бурените и храсталаците.
	— Това е било градското сметище?
	— Известно още като недокоснатото кътче от природата, което ти толкова искаш да предпазиш от строеж. И не е сметище. А депо за отпадъци.
	— Все същото.
	— Ни най-малко. — Той се впусна в кратка, но впечатляваща лекция на тема глинени обшивки, геотекстилни подложки, системи за просмукване и всички останали черти, отличаващи някогашните сметища от съвременните депа за отпадъци. Не би трябвало да е интересно и вероятно не би било за повечето хора, но бе точно това, което Мег беше учила, преди да напусне колежа. А може би просто й доставяше удоволствие да гледа оживеното му изражение и начина, по който кестенявата му коса се къдреше около ръба на бейзболната шапка.
	Тед махна към откритото пространство.
	— В продължение на десетилетия окръгът наемаше тази земя от града. Преди две години депото достигна пълния си капацитет и трябваше да бъде затворено окончателно. По този начин изгубихме един от източниците ни на приходи, както и петдесет акра деградирала земя, плюс пояс от още сто акра наоколо. Деградирала земя, в случай че вече не си се досетила, е земя, която не става за нищо.
	— Освен за голф игрище.
	— Или ски курорт, което не е особено практично в Централен Тексас. А ако се изгради както трябва, едно игрище за голф би могло да създаде немалко преимущества като природен резерват. Освен това ще помогне на местните растения и ще подобри качеството на въздуха. Може дори да контролира температурата. Игрищата за голф могат да бъдат и повече от място, където идиоти гонят топчета.
	Би трябвало да се досети, че някой с ума на Тед Бодин ще е помислил за всичко това, и се почувства глупаво, задето бе проявила толкова самонадеяно морално превъзходство.
	Той махна към няколко тръби, които излизаха от земята.
	— Депата за отпадъци отделят метан, чието ниво трябва да се контролира. Ала метанът може да бъде уловен и използван за производството на електричество, което и възнамеряваме да направим.
	Мег го изгледа изпод козирката на бейзболната си шапка.
	— Звучи ми прекалено хубаво, за да е истина.
	— Това е игрището за голф на бъдещето. Не можем да си позволим още игрища като „Огъста Нешънъл“, това поне е сигурно. Подобни игрища са същински динозаври, с техните отровени от химикали терени, които поглъщат огромни количества вода.
	— Спенс върза ли се на нещо от това?
	— Да кажем, че след като му обясних каква невероятна реклама би било за него да построи едно наистина екологично игрище за голф и колко значим ще го направи това, и то не само в света на голфа, той определено се заинтересува.
	Мег трябваше да признае, че стратегията му е брилянтна. Да бъде провъзгласен за екологичен пионер, определено щеше да подхрани гигантското его на Спенс.
	— Но той не ми спомена нищо от това.
	— Защото е бил прекалено зает да зяпа гърдите ти. Които, между другото, определено си го заслужават.
	— Нима? — Тя се облегна на калника на пикапа; вирнала леко хълбоци, които шортите й едва покриваха, повече от доволна, че си бе спечелила малко време да премисли онова, което току-що бе научила за Тед Бодин.
	— Аха. — Той й отправи най-страхотната си усмивка, която изглеждаше почти искрена.
	— Потна съм — заяви Мег.
	— Не ме е грижа.
	— Чудесно. — Искаше да разбие хладната му увереност, да го разтърси така, както той бе разтърсил нея, затова свали шапката си, улови ръба на впитата си тениска и я издърпа през главата си. — Аз съм отговорът на най-похотливите ти мечти, здравеняко. Секс без помен от отвратителните емоционални усложнения, които толкова мразиш.
	Очите му се спряха върху изрязания тъмносин сутиен, залепнал за влажната й кожа.
	— Че кой мъж не ги мрази?
	— Само че ти _наистина_ ги ненавиждаш. — Тя пусна тениската на земята. — Ти си от онези, които, стане ли дума за чувства, изобщо не излизат на игрището. Не че се оплаквам от миналата нощ. Ни най-малко.
	„Млъкни — заповяда си наум. — Просто млъкни.“
	Едната му вежда се повдигна едва забележимо.
	— Защо тогава звучи така, сякаш се оплакваш?
	— Нима? Извинявай. Ти си такъв, какъвто си. Сваляй панталона.
	— Не.
	Беше го отклонила от важното с голямата си уста. Пък и наистина, от какво имаше да се оплаква?
	— Никога досега не съм срещала мъж, който толкова се притеснява да си свали дрехите. Какъв ти е проблемът всъщност?
	Мъжът, който никога не заемаше отбранителна позиция, избухна:
	— Имаш ли някакъв проблем със случилото се предишната нощ, за който аз не знам? Не остана ли _удовлетворена_?
	— Как бих могла да не съм удовлетворена? Би трябвало да изкарваш пари с онова, което знаеш за женското тяло. Заклевам се, че ме изстреля до звездите поне три пъти.
	— Шест.
	Беше ги броил. Не че това я изненадваше. Само че тя наистина _беше_ луда. Иначе защо би обиждала единствения любовник, когото някога бе имала, който се интересуваше повече от нейното, отколкото от собственото си удоволствие? Имаше нужда от психиатър.
	— Шест? — Посегна зад гърба си и разкопча сутиена, след което, сложила ръце върху чашките, остави презрамките да се свлекат от раменете й. — Тогава няма да е зле днес да караш по-леко.
	Похотта надделя над възмущението му.
	— Или просто трябва да ти отделя малко повече време.
	— О, господи, не — простена тя.
	Само че беше отправила предизвикателство към легендарните му сексуални умения и лицето му придоби изражение на мрачна решителност. С една широка крачка той стопи разстоянието между тях. В следващия миг сутиенът й се озова на земята, а гърдите й — в неговите ръце. Там, край депото за отпадъци, в което се разлагаха събирани с десетилетия боклуци, с уреди за измерване нивата на метана, душещи около тях, и токсични инфилтрати, прецеждащи се през подземни тръби, Тед Бодин надмина себе си.
	Дори бавното мъчение от предишната нощ не я бе подготвило за днешното педантично изтезание. Каква глупост само, да посмее да намекне, че не е останала напълно задоволена — сега той бе твърдо решен да я накара да си вземе думите обратно. Когато се наведе, за да събуе шортите и бикините й, ухапа татуирания на дупето й дракон, а после я наведе и я обърна към себе си. Докосваше, милваше, изследваше всеки сантиметър от нея с ловките си пръсти на изобретател. И този път тя бе изцяло в неговата власт. Щеше да се нуждае от окови и белезници, ако искаше някога да поеме контрол над този мъж.
	Под лъчите на палещото тексаско слънце дрехите му изчезнаха. Пот се стичаше по гърба му, а върху челото му се врязаха две бръчици, докато пренебрегваше настойчивите позиви на собственото си тяло, за да възпламени нейното. На Мег й се искаше да изкрещи, да му каже да се отпусне и да се наслади на случващото се, ала беше прекалено заета да крещи онова, което искаше за себе си.
	Той отвори вратата на пикапа, сложи отпуснатото й тяло вътре и разтвори краката й. Стъпил здраво на земята, започна да си играе с нея, да я измъчва, използвайки пръстите си като оръжия за сладостна инвазия. Естествено, един оргазъм изобщо не му стигаше и когато Мег се пръсна на безброй късчета, той я издърпа от колата и я притисна във вратата. Нагорещеният метал се превърна в сексуална играчка, възбуждаща щръкналите й зърна, докато той си играеше с нея отзад. Най-сетне я обърна и започна отначало.
	Докато проникне в нея, Мег вече бе изгубила бройката на оргазмите си, но не и той, сигурна бе в това. Държеше я до колата с лекота, краката й — обвити около кръста му, дупето й — в неговите шепи. Да поддържа тежестта на тялото й, едва ли беше лесно, но у него нямаше и помен от напрежение.
	Тласъците му бяха дълбоки и овладени, нейното удобство — от жизненоважно значение, дори когато той отметна глава, обърна лице към слънцето и сам достигна върха.


	Какво повече можеше да иска която и да било жена от един любовник, не спираше да се пита Мег, докато пътуваха обратно. Той беше спонтанен, щедър, изобретателен. Имаше страхотно тяло и миришеше фантастично. Беше напълно съвършен. Ако не се броеше емоционалната празнота, която зееше в него.
	Беше готов да се ожени за Луси и да прекара остатъка от живота си с нея, ала бягството й като че ли изобщо не бе набраздило спокойната повърхност на ежедневието му. Нещо, което не биваше да забравя, ако някога усетеше, че в ума й се прокрадва дори най-бегла мисъл за едно по-постоянно бъдеще заедно. Единственото, което Тед изпитваше с цялото си същество, бе чувство за отговорност.
	Свиха по алеята, отвеждаща до църквата, и той се заигра с един от загадъчните уреди в пикапа. Мег подозираше, че очаква да научи оценката си като любовник, и как би могла да му пише друго освен шест плюс? Смътното й разочарование си бе неин проблем, не негов. Само някоя истинска кучка би сдъвкала мъж, който бе направил всичко — или поне почти всичко — както трябва.
	— Ти си страхотен любовник, Тед. Наистина. — Мег се усмихна. Наистина го мислеше.
	Той я погледна с каменно изражение.
	— Защо ми го казваш?
	— Не исках да ме помислиш за неблагодарна.
	По-добре да си беше замълчала — в очите му проблеснаха искри, предвещаващи буря.
	— Не се нуждая от благодарността ти.
	— Просто исках да кажа… Беше невероятно.
	Само че така още повече влошаваше нещата и начинът, по който кокалчетата му побеляха около изтъркания волан, бе доказателство, че всички онези, които твърдяха, че нищо не можело да разстрои Тед Бодин, очевидно не знаеха какво говорят.
	— Аз също бях там, забрави ли? — Думите му се посипаха като метални стружки.
	— Разбира се, че не. Как бих могла!
	Той натисна рязко спирачки.
	— Какъв, по дяволите, ти е проблемът?
	— Просто съм уморена. Забрави, че казах каквото и да е.
	— Точно това смятам да направя. — Пресегна се през нея и отвори вратата й.
	Тъй като опитът й за помирение се беше провалил безславно, Мег отново се върна към истинското си аз.
	— Ще си взема душ и ти не си поканен. Всъщност никога повече не ме докосвай.
	— И защо бих поискал да го правя? — изплющя гласът му в отговор. — Някои жени не си струват неприятностите.
	Мег въздъхна, отвратена повече от себе си, отколкото от него.
	— Знам.
	Той насочи дълъг показалец към главата й.
	— Съветвам те да си готова в седем часа в петък, защото точно тогава ще мина да те взема. И не очаквай да ме видиш преди това, защото имам работа в Санта Фе. Няма и да ти се обадя. Имам да върша по-важни неща от това да споря с една луда жена.
	— Забрави за петък. Казах, че не искам да прекарам и миг повече с двамата Скипджак… нито пък с теб.
	Тя скочи от пикапа, ала все още омекналите й крака се подгънаха.
	— Доста глупости ми наприказва. Да не мислиш, че им обръщам някакво внимание. — С тези думи Тед й затръшна вратата в лицето, двигателят изрева и той изчезна в облак от звезден прах.
	Мег си възвърна равновесието и се обърна към стъпалата. И двамата знаеха, че би предпочела дори една вечеря с двамата Скипджак пред перспективата да се взира в стените на смълчаната си църква. И въпреки това, което бяха казали току-що, и двамата бяха наясно, че аферата им изобщо не беше свършила.


	През следващите два дни в клуба имаше страшно много работа. Слухът, че Спенс е хлътнал по нея, се беше разнесъл след партито у Шелби и бакшишите й изведнъж се увеличиха, когато голфърите разбраха, че тя е в състояние да повлияе на краля на санитарния фаянс. Дори Брус, бащата на Кейла, й даде един долар. Тя им благодареше за щедростта и им напомняше да рециклират бутилките и кутиите си. Те й отвръщаха, че няма за какво, и й напомняха, че хората в града следят всеки неин ход.
	Във вторник кутиите, които беше помолила икономът на родителите й да й изпрати, пристигнаха от Лос Анджелис. Твърде много беше пътувала, за да притежава наистина изискан гардероб, а и имаше склонността да раздава нещата си, но се нуждаеше от обувките си. А най-много се нуждаеше от голямата пластмасова кутия, в която държеше трофеите от своите пътувания — мъниста, амулети и монети, много от тях — антики, които бе надонесла от целия свят.
	Тед не й се обади от Санта Фе, ала тя и не очакваше да го стори. И все пак той й липсваше и сърцето й подскочи, когато двамата с Кени спряха до количката й в петък следобед. Кени й каза, че Спенс и Съни току-що се били върнали от Индианаполис и щели да вечерят в „Роустабаут“. Тя заяви на Тед, че ще дойде със собствената си кола и не е нужно да минава да я взема. Това не му хареса, но не искаше да спорят пред Кени, затова отиде до машината за миене на топки, пъхна съвършено чистата си „Titleist Pro VI“ и натисна ръчката далеч по-енергично, отколкото беше необходимо.
	Докато замахваше със стика, лъчите на слънцето го обляха в златна светлина, но поне въздухът не се изпълни с птича песен. Губеше ли изобщо някога контрол? Мег се опита да си представи мрачни въртопи, бушуващи под спокойното му лустро. От време на време й се струваше, че съзира искрица на уязвимост, когато ленивата му усмивка се забавеше за частица от секундата или в очите му пробягаше сянка на умора. Ала това впечатление се стопяваше така бързо както се появяваше, оставяйки лъскавата му повърхност все така невъзмутима.


	Мег пристигна последна в „Роустабаут“. Беше избрала черно-бялата минипола на „Миу Миу“ от магазина за препродажба, яркожълта блуза и едни от любимите си чифтове обувки — розови ленени сандали на платформи, изящно украсени с бродерия и мъниста. Ала докато вървеше към масата, полата й привличаше повече внимание, отколкото великолепните й обувки.
	Освен Тед и двамата Скипджак, около голямата дървена маса бяха насядали всички Травълъровци — Тори и Декстър, Ема и Кени, Уорън Травълър и Шелби. Съни се беше настанила от дясната страна на Тед, така че да може да обсеби цялото му внимание. Докато Мег се приближаваше, очите му се плъзнаха по миниполата й, след което се впиха многозначително в нея, което тя изтълкува като покана да седне от другата му страна. Тъй като много ясно му беше дала да разбере, че иска да крият аферата си, тя намести един стол между Тори и Шелби, точно срещу Ема.
	Непринудената привързаност между Тори, Ема и Шелби я накара остро да почувства липсата на собствените си приятелки. Къде ли беше Луси сега и как ли се чувстваше? Що се отнася до другите… От седмици избягваше обажданията на Джорджи, Ейприл и Саша, тъй като не искаше никоя от преуспелите й приятелки да научи колко несигурно бе положението й, но понеже бяха свикнали тя да изчезва от хоризонта, липсата на отговор от нейна страна очевидно не ги беше разтревожила.
	Хитрите членове на семейство Травълър най-безсрамно ласкаеха двамата Скипджак. Шелби задаваше най-подробни въпроси относно новата му линия продукти „Вайсрой“. Тори обсипваше Съни с комплименти за лъскавата й черна коса и класическите й тоалети; Кени изтъкваше колко добре се справя с пътъра Спенс. Атмосферата беше сърдечна и непринудена до мига, в който Мег допусна грешката да нарече жената на Кени „Ема“.
	Един по един всички от Уайнет около масата се смълчаха.
	— Сбърках ли някъде? — попита Мег, когато всички я зяпнаха. — Тя ми каза да я наричам Ема.
	Ема грабна винената си чаша и я пресуши.
	— Недопустимо е — заяви Шелби Травълър, свила неодобрително устни.
	Съпругът на Ема поклати глава.
	— Никога. Нито дори от мен. Поне не и докато е облечена.
	— Лоши маниери — добави Тори и отметна дългата си тъмна коса.
	— Липса на уважение — съгласи се баща й Уорън.
	Тед се облегна в стола си и я изгледа мрачно.
	— Смятах, че досега би трябвало да си се научила да не обиждаш човек, когото едва познаваш.
	Ема бавно отпусна глава и удари чело в масата три пъти.
	Кени я потърка по гърба и се усмихна. В очите на Тед затанцуваха развеселени пламъчета.
	Мег със сигурност бе чула и Съни, и Спенс да наричат съпругата на Кени просто „Ема“, ала знаеше, че е безсмислено да им го напомня.
	— Приемете най-дълбоките ми извинения, _лейди_ Ема — провлече тя. — Надявам се поне да получа последно ястие, преди да бъда обезглавена.
	Тори изсумтя.
	— Няма нужда от сарказъм.
	Ема погледна към Мег.
	— По-силно е от тях. Наистина.
	Съпругът й сложи доволна целувка върху устните й, след което отново продължи да обсъжда със Спенс новите му стикове „Калауей“.
	Тед опита да се включи в разговора, но Съни искаше цялото му внимание за себе си.
	— Какъв е коефициентът на полезно действие резервоар-гума на новата ти горивна клетка?
	Мег нямаше никаква представа какво означава това, ала Тед отговори веднага, любезен както винаги:
	— Между трийсет и осем и четиридесет и два процента, в зависимост от теглото.
	Напълно прехласната, Съни дойде малко по-близо.
	Спенс покани Мег да танцуват и преди тя да успее да откаже, два чифта женски ръце я уловиха за лактите и я изправиха.
	— Започваше да си мисли, че никога няма да я поканиш — сладко каза Шелби.
	— Ще ми се и Декс да имаше твоята лека стъпка, Спенс — изгука Тори.
	От другата страна на масата Ема изглеждаше толкова притеснена, колкото изобщо бе възможно да изглежда някой, облечен в жълта блуза на слънчогледи, а Мег беше готова да се закълне, че видя как по лицето на Тед пробяга гримаса.
	За щастие, първата песен беше бърза и Спенс не се опита да подхване разговор. Твърде скоро обаче Кени Чесни* започна да припява сантиментално „Всичко, което трябва да знам“ и Спенс я притегли към себе си. Беше прекалено стар за одеколона, който беше избрал, и Мег имаше чувството, че е насред магазин на „Абъркромби и Фич“.
	[* Американски кънтри изпълнител. — Б.пр.]
	— Направо ме подлудяваш, госпожице Мег.
	— Никого не искам да подлудявам — предпазливо отвърна тя.
	„Освен Тед Бодин.“
	С крайчеца на окото си видя Бърди, Кейла и Зоуи да се настаняват на една маса близо до бара. Кейла изглеждаше наистина секси във впитата си блуза с едно голо рамо, която подчертаваше гърдите й, без да е прекалено провокативна, и минипола с тропически десен, която разкриваше хубавите й крака. Бърди и Зоуи бяха облечени по-неофициално и трите внимателно наблюдаваха Мег.
	Спенс обви ръка около нейната и я придърпа към гърдите си.
	— Шелби и Тори ми разказаха за вас с Тед.
	В Мег отекна сигнал за тревога.
	— Какво точно казаха?
	— Че най-сетне си намерила достатъчно смелост, за да приемеш факта, че Тед не е мъжът за теб. Гордея се с теб.
	Мег изгуби ритъма на стъпките си, проклинайки двете жени наум.
	Спенс стисна пръстите й — жест, който вероятно трябваше да бъде утешителен.
	— Между нас със Съни няма тайни. Тя ми разказа как си му се хвърлила на врата на партито у Шелби. Предполагам, че начинът, по който те е отблъснал, най-сетне те е принудил да погледнеш истината в очите и просто ми се искаше да ти кажа, че се гордея с теб за това, че си я приела. Сега, когато вече не тичаш подире му, ще се почувстваш много по-добре. Шелби определено смята така, а Тори каза… е, всъщност няма значение какво каза Тори.
	— О, не, кажи ми. Сигурна съм, че ще е полезно за… развитието ми като личност.
	— Ами… — Той я поглади по гърба. — Тори каза, че когато една жена е обсебена от мъж, който не се интересува от нея, това убива душата й.
	— Истински философ.
	— Самият аз се изненадах. Тя ми изглежда малко вятърничава. Освен това ми каза, че възнамеряваш да татуираш името му на глезена си, за което не й повярвах. — Той се поколеба. — Не е вярно, нали?
	Когато Мег поклати глава, по лицето му пробяга разочарование.
	— Някои от жителите на този град са странни. Забелязала ли си?
	Изобщо не бяха странни. А коварни като лисици и два пъти по-хитри. Мег заповяда на скованите си крака да се раздвижат.
	— Е, сега като го спомена…
	Тори издърпа съпруга си на дансинга и затанцува възможно най-близо до Спенс и Мег, несъмнено с надеждата да ги подслуша. Мег й хвърли убийствен поглед и се отдръпна от Спенс.
	— Извини ме, трябва да отида до тоалетната.
	Едва бе влязла, когато Тори, Ема и Шелби нахлуха след нея, готови за конфронтация. Ема посочи най-близката кабинка.
	— Давай. Ще те изчакаме.
	— Не си правете труда. — Мег се обърна рязко към Шелби и Тори. — Защо сте казали на Спенс, че вече не съм влюбена в Тед?
	— Защото никога не си била. — Пъстроцветните емайлови гривни на Шелби издрънчаха около китката й. — Поне не мисля, че си била. Разбира се, Тед си е Тед…
	— А ти си жена… — Тори скръсти ръце на гърдите си. — И все пак, очевидно е, че си го измислила, за да се отървеш от Спенс, и ние всички бяхме готови да се преструваме, докато не се появи Съни.
	Вратата на тоалетната се отвори, за да пропусне Бърди, следвана от Кейла и Зоуи.
	Мег вдигна отчаяно ръце.
	— Страхотно. Очаква ме групово изнасилване.
	— Не бива да се шегуваш с нещо толкова сериозно — отбеляза Зоуи. Носеше бял панталон до средата на прасеца, тъмносиня тениска с надпис „Отличници на училищата в Уайнет“ и обици, които изглеждаха така, сякаш бяха направени от сламки за пиене.
	— Такива са в Холивуд — подхвърли Бърди. — Нямат същия морален компас като нас. — А после добави към Шелби: — Каза ли й да остави Тед на мира сега, когато Съни си падна по него?
	— Тъкмо се канехме да го сторим — отвърна Шелби.
	В този миг Ема пое нещата в свои ръце. Учудващо бе какъв авторитет притежаваше една дребничка жена с по детски закръглени бузи и весели къдрици с цвят на карамел.
	— Не бива да мислиш, че никой тук не ти влиза в положението. Някога и аз бях чужденка в Уайнет, така че…
	— И все още си — силно прошепна Тори.
	Ема не й обърна внимание.
	— … ти съчувствам. Освен това знам какво е да те ухажва мъж, който не те привлича, макар че дукът на Бедингтън бе далеч по-отвратителен от господин Скипджак. И все пак моят нежелан ухажор не държеше в ръцете си икономическата съдба на този град. Но пък и аз не се опитах да използвам Тед, за да го отблъсна.
	— Е, не е съвсем така — обади се Тори. — Само че тогава Тед беше едва на двайсет и две и на Кени веднага му стана ясно какво правиш.
	Широката уста на Ема се изви в ъгълчетата, подчертавайки пълната й долна устна.
	— Присъствието ти допълнително усложни една бездруго деликатна ситуация, Мег. Очевидно намираш ухажването на Спенс за нежелателно и ние те разбираме.
	— Не и аз. — Кейла намести марковите тъмни очила без рамки, които беше вдигнала в русата си коса.
	— Имаш ли представа колко е богат този мъж? И има страхотна коса.
	— За съжаление, опитът ти да го отблъснеш включва Тед — продължи Ема, — което би било приемливо, ако не се беше появила Съни.
	Бърди подръпна ръба на копринената доматеночервена блуза, която носеше над памучната си пола.
	— Всеки, който не е сляп, ще види, че Спенс е луд по дъщеря си. Може и да преглътне отказа ти, но не и това да се хвърлиш на врата на мъжа, в когото неговото момиченце се влюбва.
	Тори кимна.
	— Съни винаги получава това, което иска.
	— Е, Тед няма да получи — заяви Мег.
	— Нещо, което Тед ще се погрижи тя да не научи, докато сделката не бъде сключена — отсече Ема.
	Мег бе чула достатъчно.
	— Ето ви една плашеща мисъл. Ами ако вашият кмет светец реши да ви зареже и да ви остави да се оправяте сами?
	Зоуи насочи обвинително показалец към нея, учудващо внушителен жест за жена, която бе само с една година по-възрастна от самата нея.
	— За теб всичко това е просто една голяма шега, но не и за децата в моето училище, които се бутат в претъпкани класни стаи. Нито пък за преподавателите, които се мъчат да се справят някак с остарели учебници и без помощник-учители.
	— Не е шега и за мен. — Кейла се погледна скришом в огледалото. — Ненавиждам да работя в магазин за препродажба, пълен с бабешки дрехи, ала сега в града само шепа жени могат да си позволят да си купуват модното облекло, което съм родена да продавам. — Очите й се плъзнаха по полата, която Мег беше купила от нея.
	— Откакто поех хотела, си мечтая да отворя книжарница с чайна до него — обади се и Бърди.
	Шелби прибра късата си руса коса зад едното ухо, разкривайки малки златни халки.
	— Аз пък имам съпруг, който нощем не може да спи от угризения, че компанията му не е в състояние да осигури достатъчно работни места, та градът да не затъне.
	— Декс се чувства по същия начин — каза Тори. — Град с такива размери не може да се крепи на един-единствен бизнес.
	Мег се обърна към Ема.
	— Ами ти? Каква е пък твоята причина да очакваш да продам тялото си на Спенсър Скипджак?
	— Ако този град загине — тихо каза Ема, — двамата с Кени имаме достатъчно пари, за да продължим да живеем добре. Но не и повечето ни приятели.
	Тори тропна по пода с върха на кожения си сандал.
	— В допълнение към Спенс, Съни и Тед, ти твърде много усложняваш нещата, Мег. Трябва да се махнеш от Уайнет. И за разлика от всички други аз доста те харесвам, така че не става въпрос за нещо лично.
	— Аз не изпитвам лоши чувства към теб — каза Ема.
	— Аз пък изпитвам — заяви Бърди.
	— На мен също не си ми противна — обади се Шелби. — Имаш много приятен смях.
	Кейла махна към медальона, който Мег си беше направила от един старинен ключ само преди няколко часа.
	— Със Зоуи страшно харесваме бижутата ти.
	Бърди се наду като сърдит папагал.
	— Как можете да й кажете дори една мила дума? Забравихте ли за Луси? Благодарение на Мег сърцето на Тед беше разбито.
	— Изглежда, че се е възстановил — отвърна Ема, — така че съм готова да забравя за това.
	Шелби отвори чантата си на розово-кафяво каре и извади сгъната хартийка, която Мег бързо разпозна. Чек.
	— Знаем, че не разполагаш с пари, затова ти предлагаме нещичко, с което да започнеш на чисто някъде другаде.
	За първи път, откакто Мег я познаваше, Тори изглеждаше притеснена.
	— Приеми го като заем, ако се чувстваш неудобно.
	— Ще сме ти задължени, ако го вземеш — мило каза Ема. — Така ще е най-добре за всички.
	Преди Мег да успее да им каже да вървят по дяволите, вратата на тоалетната се отвори и Съни влезе с ленива крачка.
	— Парти ли има тук?
	Шелби побърза да мушне чека в чантата си.
	— Нямахме такова намерение, но се заприказвахме.
	— И сега се нуждаем от твоето мнение. — Тори се обърна към огледалото и се престори, че проверява дали спиралата й не се е размазала. — Шарлиз Терон или Анджелина Джоли? Заради коя би станала гей?
	— Аз казвам Анджелина Джоли. — Кейла извади гланц за устни. — Сериозно. Всяка жена, която твърди, че не би го направила, лъже — теб или себе си. От нея направо се излъчва секс.
	— Така си мислиш ти. — Зоуи, която допреди малко бе толкова високоморална, се зае да оправя косата си. — Аз бих избрала Кери Уошингтън. Силна тъмнокожа жена. Или Ан Хатауей. Но само защото е учила във Васар*.
	[* Престижен колеж в САЩ. — Б.пр.]
	— Няма да станеш гей заради Ан Хатауей — възрази Бърди. — Тя е страхотна актриса, но изобщо не е твоят сексуален тип.
	— Тъй като не съм гей, изобщо не става дума за моя сексуален тип. — Зоуи взе гланца за устни на Кейла. — Просто отбелязвах, че ако бях, бих искала да бъда с някоя, която има ум и талант, не само красота.
	Ема опъна блузата си на слънчогледи.
	— Трябва да призная, че намирам Кийра Найтли за странно покоряваща.
	Кейла взе гланца си от Зоуи.
	— Ти и твоите англичани.
	— Поне най-сетне преодоля онова с Ема Томпсън. — Тори извади една хартиена кърпа от диспенсъра на стената. — Ами ти, Мег?
	На Мег й беше дошло до гуша да я манипулират.
	— Аз предпочитам мъже. И най-вече яки тексаски мъже. Да се сещате за някого?
	Почти можеше да чуе как около нея защракаха мозъци, докато щурите жени на Уайнет се мъчеха да измислят какво да отговорят. Тя ги остави да се чудят и се отправи към вратата.
	Докато се върне на масата, беше стигнала до три заключения: Тед сам трябва да реши проблемите си със Съни. Щеше да се оправя със Спенс ден за ден. И никой нямаше да я изгони от този отвратителен град, докато сама не реши да си тръгне.


>	13

	На следващия ден Тед беше в клуба, но тъй като играеше със Спенс и Съни, гледаше да се държи далеч от количката с напитки. Когато Мег се прибра същата вечер, пред стъпалата на църквата я чакаше камион за доставки. Десет минути по-късно вече го бе отпратила обратно — заедно с мебелите в него.
	Влезе сърдито в горещата задушна църква. Защо всички се опитваха да й дадат неща, които не искаше! Предишната вечер Шелби бе мушнала прощалния чек в чантата й, принуждавайки Мег да го скъса. А сега и това. Вярно, имаше нужда от мебели, а когато забеляза портативните климатици, за малко да се откаже от принципите си. За малко, но не съвсем.
	Отвори прозорците на църквата, пусна вентилаторите и си наля чаша студен чай от хладилника. За втори път тази седмица някой се опитваше да й плати, за да се махне от града. Ако се замислеше за това, щеше да се почувства наистина зле, а тя не искаше да се чувства зле. Искаше да се ядоса. Взе си един бърз душ, обу си шорти, потниче и джапанки и излезе.
	Каменни колони обозначаваха входа на имението „Бодин“. Прекоси малка горичка и стар каменен мост, преди пътят да се раздели на няколко лъкатушещи алеи. Лесно бе да намери главната къща — ниска, разпростряла се нашироко постройка в стил тексаска хасиенда от варовик и хоросан, със сводести прозорци и врати от тъмно дърво. Зад една ниска стена съзря голям басейн, лятна къща, просторен двор, градини и две по-малки сгради в същия стил, вероятно за гости. Това бе не толкова имение, а същински комплекс, даде си сметка тя, и накъдето и да се обърнеше, виждаше спиращи дъха гледки.
	Когато пътят, който си беше избрала, описа кръг, тя пое по друга пътека, която я отведе до малко игрище за голф и стопански постройки. Опита отново и този път стигна до неголямо ранчо от тухли и камъни. През отворената врата на гаража видя пикапа на Скийт Купър. Един голфър винаги трябва да държи своя кади подръка.
	Последната алея лъкатушеше нагоре и я отведе до скалист склон. И ето я и нея — модерна постройка от съвършено балансирани кремави правоъгълници, завършващи с покрив тип „пеперуда“. Огромни стъклени повърхности гледаха на юг, а изчистените козирки над тях пазеха вътрешността на къщата от слънцето. Дори и без малките вятърни турбини на покрива, Мег би се досетила, че това е неговата къща. Нейната красота, изобретателност и функционалност разкриваха много за собственика й.
	Входната врата се отвори, още преди да успее да натисне звънеца, и Тед застана на прага, бос, с черна тениска и сини спортни шорти.
	— Хареса ли ти обиколката?
	Или някой му беше съобщил, че е тук, или имението се наблюдаваше от охранителни камери. Като знаеше любовта му към техниката, Мег предположи, че е второто.
	— Могъщият господар на кралство Бодин определено е всезнаещ.
	— Старая се. — Той се отдръпна, за да я пусне да влезе.
	Къщата беше просторна, с открити пространства и издържана в бледосиво и бяло — хладно, успокояващо убежище от изнурителната горещина навън и също толкова изнурителните изисквания към това, да бъдеш Тед Бодин. Мебелите бяха ниски, всяка от тях — внимателно подбрана както заради удобството, така и заради приглушената си ненатрапчива красота. Най-поразяваща от всичко бе правоъгълната стая със стъклени стени, която висеше над просторната дневна.
	Къщата бе почти аскетична. В ъглите нямаше статуи, по стените не висяха картини. Изкуството бе навън — гледките на скали, извисяващи се над реката, гранитни хълмове и далечни, сенчести долини.
	Мег бе израснала във великолепни къщи (просторната ферма на семейството й в Кънектикът, домът им в Бел Еър, вилата в Мороу Бей), ала това тук бе нещо изключително.
	— Готино местенце — каза тя.
	Докато Тед прекосяваше бамбуковия под, лампата в преддверието, светнала, когато й отвори вратата, угасна от само себе си.
	— Ако си дошла за секс, вече си ми скучна — заяви той.
	— Което обяснява голямото легло в камиона, както и всички онези удобни кресла с размери като за мъж.
	— И дивана. Не забравяй дивана. Не искам да нараня чувствата ти, но домът ти не е от най-удобните. А от телефонното обаждане, което получих току-що, разбирам, че искаш да си остане така. Защо отпрати камиона?
	— Наистина ли мислеше, че ще приема подаръци от теб?
	— Мебелите бяха за мен, не за теб. Проклет да съм, ако прекарам дори още една нощ на онази кушетка.
	— Тогава можеш само да се радваш, че вече си се отегчил от мен.
	— Възможно е да размисля. Всъщност…
	— Не ти влиза в работата да обзавеждаш дома ми — заяви Мег. — Сама ще го направя, когато му дойде времето. Макар че трябва да призная — за малко да ме подмамиш с онези климатици. За съжаление, напоследък съм развила глупашко чувство за лично достойнство.
	— Ти губиш.
	— Имаш си предостатъчно хора, за които отговаряш, господин кмете. Не е нужно да се грижиш и за мен.
	Най-сетне го беше хванала неподготвен. Той я погледна странно.
	— Не съм правил нищо такова.
	— Напротив. — Мег положи огромно усилие да потисне нежността, която опитваше да се разлее по тялото й. — Дойдох тук, за да те сравня със земята, но тази къща като че ли отне по-голямата част от справедливото ми възмущение. Да ти се намира нещо за ядене?
	Той махна с глава.
	— Ей там.
	Великолепната кухня, издържана в неръждаема стомана, не беше голяма, но за сметка на това бе впечатляващо функционална. Дългият остров в средата започваше като готварски плот и плавно преливаше в изчистена маса, на която спокойно можеше да се нахрани цяла компания — от двете й страни имаше по четири стола с телени облегалки, които сега бяха пъхнати под нея.
	— Не обичам трапезарии — обясни той. — Предпочитам да се храня в кухнята.
	— Добре си го измислил.
	Забравила глада си, Мег се приближи до най-впечатляващото в стаята — още една огромна стъклена стена с изглед към долината Педерналес и синьо-зелената нишка на реката, лъкатушеща над острите подводни скали. Отвъд долината лъчите на залязващото слънце обгръщаха лилавите хълмове в оранжев пожар.
	— Невероятно — каза тя. — Сам си проектирал това място, нали?
	— Експериментална активна къща.
	— Тоест?
	— Къщата произвежда повече енергия, отколкото употребява. В момента — с около четиридесет процента. На покрива има фотоволтаични и соларни панели, както и колектор за дъждовна вода. Имам система за пречистване на сивата вода, геотермични устройства за отопление и охлаждане, всички уреди се изключват напълно, така че не потребяват електричество, когато не се използват. По същество, използвам единствено собствената си енергия.
	Тед беше натрупал състоянието си, помагайки на цели градове да оптимизират потреблението си на електричество, така че къщата му беше естествено продължение на работата му и все пак беше наистина впечатляващо.
	— В тази страна хабим твърде много електричество. — Той отвори хладилника. — Остана ми ростбиф. Във фризера също ще се намери нещо.
	Мег не можа да скрие удивлението в гласа си:
	— Има ли нещо, което да не можеш да правиш?
	Той затръшна вратата и се обърна към нея.
	— Очевидно не мога да правя любов в съответствие с твоите изисквания, каквито и да са те.
	Ето че още веднъж, без да иска, бе нагазила в опасни води.
	— Не исках да нараня чувствата ти.
	— Аха. Да кажеш на един мъж, че е пълен некадърник в леглото, е най-сигурният начин да го накараш да се почувства страхотно.
	— Не си некадърник. Ти си съвършен. Дори аз го знам.
	— От какво тогава се оплакваш?
	— Защо те е грижа? — попита Мег. — Изобщо ли не ти мина през ума, че проблемът може да е у мен, не у теб?
	— Много ясно, че е у теб. И аз не съм съвършен. Престани да го повтаряш.
	— Прав си. Имаш прекалено силно развито чувство за отговорност и толкова умело криеш онова, което наистина изпитваш, че се съмнявам дали самият ти вече знаеш какво изпитваш. Ето ти пример — годеницата ти те заряза пред олтара, а ти сякаш изобщо не забеляза.
	— Чакай да видя дали съм те разбрал правилно. — Той насочи показалец към нея. — Жената, която никога не е имала работа, няма цел в живота и собственото й семейство е вдигнало ръце от нея…
	— Не са вдигнали ръце от мен. Те просто… не знам… взеха си кратка почивка. — Мег разпери ръце. — Имаш право. Завиждам, защото ти си всичко, което аз не съм.
	Част от гнева му като че ли го напусна.
	— Изобщо не завиждаш и много добре го знаеш.
	— Мъничко завиждам. Никой не знае какво изпитваш. А аз показвам всичко пред всички.
	— Дори прекалено много.
	Мег не можа да се сдържи:
	— Просто смятам, че би могъл да бъдеш много повече.
	Той я зяпна.
	— Ти караш количка за напитки!
	— Знам. А най-най-тъжното е, че не ми е съвсем противно.
	Той изсумтя отвратено и посегна към вратата на хладилника.
	Мег ахна и се стрелна напред. Сграбчи ръцете му и се взря в дланите.
	— О, господи! Стигмата.*
	[* В християнството така се наричат рани по телата на вярващите, съответстващи на раните от разпъването на кръст върху тялото на Исус Христос; една от най-честно срещаните форми са кървави дупки върху дланите. — Б.пр.]
	Тед издърпа ръцете си.
	— Надрасках се с маркер.
	Мег се хвана за сърцето.
	— Нека само си поема дъх, а после можеш да ме разведеш из къщата.
	— Би трябвало да те изхвърля, ето какво би трябвало да направя — кисело каза той, докато търкаше червените петна върху дланите си.
	— Не ти стиска.
	Той излезе от къщата и за миг Мег си помисли, че може и да го направи, ала когато стигна до дневната, вместо към входната врата, пое към плаващото спираловидно стълбище, което отвеждаше до окачената стая със стъклени стени. Мег го последва и се озова в библиотеката му.
	Стори й се, че влиза в прекрасно обзаведена къщичка на дърво. Покрити с книги стени обграждаха уютно място за сядане. Отворен свод в задната част водеше до коридор със стъклени стени, който свързваше тази част от къщата с отделна стаичка, построена до склона на хълма.
	— Бомбено убежище? — попита Мег. — Или скривалище от жените?
	— Офисът ми.
	— Супер.
	И без да изчака позволението му, тя тръгна по коридора. Два панела на тавана светнаха автоматично, докато слизаше по двете стъпала, отвеждащи в оскъдно обзаведена стая с високи прозорци. Внушителен компютър от калено стъкло и черна стомана; няколко ергономични стола; изчистени вградени шкафове. Офисът беше аскетичен, почти стерилен. Единственото, което разкриваше за собственика си, бе неговата компетентност.
	— Никакви календари с голи мадами или чаши с надпис „Обичам Уайнет“?
	— Идвам тук, за да работя.
	Мег се върна във висящата библиотека и плъзна поглед по рафт с класически детски произведения.
	— „Хрониките на Нарния“. Страшно обичах тази поредица. И „Разкази на един четвъртокласник“. Трябва да съм я чела поне дузина пъти.
	— Питър и Фъдж — каза той, връщайки се в стаята след нея.
	— Не мога да повярвам, че още пазиш тези книги.
	— Трудно е да се разделиш със старите си приятели.
	И изобщо с приятели. Целият свят бе част от приятелския кръг на Тед. Ала колко близък бе той с когото и да било от тях?
	Мег се зае да разгледа колекцията му и откри най-различни художествени произведения, биографии, техническа литература върху главозамайващо разнообразие от теми, цял куп специализирани книги — върху замърсяването и глобалното затопляне; биологията на растенията; употребата на пестициди и общественото здраве; опазването на почвата и водите; създаването на естествени хабитати и опазването на мочурища.
	Почувства се неловко.
	— Ама и аз с моите приказки за това как игрищата за голф съсипвали света. Ти знаеш всичко от самото начало. — Тя извади томче със заглавие „Нова екология“. — Спомням си я от списъка със задължителна литература в колежа. Ще ми я дадеш ли назаем?
	— Заповядай. — Тед се настани на ниския диван и кръстоса крака. — Луси спомена, че си напуснала през последната година, но не ми каза защо.
	— Беше ми прекалено трудно.
	— Не ми ги разправяй такива.
	Мег прокара ръка по корицата на книгата.
	— Бях глупава. Не ме свърташе на едно място. Нямах търпение да започна да живея и колежът ми се струваше загуба на време. — Не й хареса горчивата нотка, прокраднала се в думите й. — Типичната разглезена лигла.
	— Не съвсем.
	Не й харесваше и начинът, по който той я гледаше.
	— Напротив, точно такава бях. Съм.
	— Хей. Аз също съм богаташко дете, забрави ли?
	— Аха. И ти, и Луси. Същите невероятно преуспели родители, същите преимущества, а виж какво излезе от вас.
	— Само защото и двамата рано открихме истинската си страст — спокойно каза той.
	— Е, аз също открих моята. Да кръстосвам света и да се забавлявам.
	Тед се заигра с една химикалка, която вдигна от пода.
	— Немалко млади хора го правят, докато се опитват да намерят своя път в живота. Не е като да има указания за такива като нас, онези, които сме израснали с преуспели родители. Всяко дете иска семейството му да се гордее с него, ала когато родителите ти са най-добрите в света в онова, което правят, то никак не е лесно.
	— Двамата с Луси успяхте. Братята ми — също. Дори Клей. Все още не изкарва много пари, но е невероятно талантлив и един ден и това ще стане.
	Тед щракна химикалката.
	— На всеки успял има и такъв, който харчи парите от тръста си в безцелно съществуване, изпълнено с нощни клубове и клиники за лечение на наркомании, нещо, което ти, изглежда, си избягнала.
	— Така е, но… — Думите й, когато най-сетне ги изрече, прозвучаха тихо и уязвимо. — Аз също искам да открия своята страст.
	— Може би я търсиш не където трябва — меко каза той.
	— Забравяш, че съм била навсякъде.
	— Предполагам, че да опознаеш света е далеч по-забавно от това да опознаеш собствения си ум. — Той остави химикалката и се изправи. — Какво те прави щастлива, Мег? Това е въпросът, на който трябва да си отговориш.
	_Ти ме правиш щастлив. Да те гледам. Да те слушам. Да гледам как работи умът ти. Да те целувам. Да те докосвам. Да те оставя да ме докосваш._
	— Да бъда навън — отвърна тя. — Да нося готини дрехи. Да колекционирам стари мъниста и монети. Да се карам с братята ми. Да слушам птиците. Да вдъхвам уханието на въздуха. Все такива полезни неща.
	Христос не би се изсмял подигравателно, не го направи и Тед.
	— Ами добре тогава. Именно там се крие отговорът ти.
	Разговорът беше станал прекалено сериозен. Тя искаше да подложи него на психоанализа, не обратното. Тръсна се на дивана, от който той беше станал току-що.
	— Е, как върви невероятният конкурс?
	Лицето му потъмня.
	— Не знам и не ме интересува.
	— Според последната информация наддаването за услугите ти е надминало седем хиляди.
	— Не знам. Не ме интересува.
	Отклонила успешно разговора от собствените си недостатъци, Мег вдигна крака върху малката табуретка.
	— В клуба ми попадна вчерашният брой на „Ю Ес Ей Тудей“*. Не мога да повярвам колко много внимание започва да привлича всичко това.
	[* Национален всекидневник в САЩ. — Б.пр.]
	Тед грабна няколко книги от една тясна масичка и ги тръсна на рафта.
	— Имаше страхотно заглавие в раздела „Живот“. — Тя го написа във въздуха. — „Зарязаният годеник на Джорик обявен на търг“. Описват те като голям филантроп.
	— Ще престанеш ли да говориш за това? — буквално изръмжа той.
	Мег се усмихна.
	— Двамата със Съни ще си изкарате страхотно в Сан Франциско. Силно ти препоръчвам да я заведеш в музея „Де Янг“*. — А после, преди той да успее да й кресне, побърза да попита: — Може ли да разгледам останалата част от къщата ти?
	[* Музей на изящните изкуства в Сан Франциско. — Б.пр.]
	Ново озъбване.
	— Ще докосваш ли нещо?
	Тъй като не беше светица, докато се изправяше, Мег спря поглед върху него.
	— И още как.
	И с една-едничка дума пропъди буреносните облаци от очите му. Той наклони глава на една страна.
	— Тогава защо не започнем от спалнята?
	— Окей.
	Той се отправи към вратата, но после спря рязко и я изгледа сурово.
	— Ще ме критикуваш ли?
	— Беше ме прихванало нещо. Не ми обръщай внимание.
	— Така и възнамерявам да направя. — В гласа му прозвуча солидна доза злост.
	В спалнята имаше две меки кресла за четене, лампи с извити метални абажури и високи прозорци, през които влизаше светлина, но не се виждаха гледките, които се разкриваха в останалата част от къщата, което създаваше усещане за уединеност. Ледено сива завивка покриваше леглото, издигащо се върху платформа на пода… завивка, която се озова на земята по-бързо и от дрехите им.
	От самото начало Мег разбра, че е твърдо решен да поправи миналите си грешки, дори и да нямаше представа какви всъщност са те. Никога досега не я бяха целували по-цялостно, не я бяха милвали по-грижливо, не я бяха възбуждали толкова невероятно. Изглеждаше сигурен, че е достатъчно просто да положи малко по-голямо усилие. Дори се примири с опитите й да поеме контрола. Само че си оставаше мъж, който служи на другите, и не се отдаваше с цялото си същество. Единственото, което имаше значение, бе нейната наслада и той отлагаше собственото си удовлетворение, за да се представи съвършено върху нейното тяло. Внимателно проучено. Съвършено изпълнено. Направено като по учебник. Точно така, както бе любил всички други жени в живота си.
	Ала какво допринасяше тя към всичко това, че да го критикува? Този път се зарече да задържи мнението си за себе си и когато най-сетне успя да си събере мислите, се подпря на лакът, за да го погледне.
	Той все още дишаше тежко, а и кой не би бил след онова, което беше направил? Мег погали запотените му, прекрасно необезкосмени гърди и прокара език по устните си.
	— Боже мой, привидяха ми се звезди!
	Веждите му се сбърчиха.
	— Все още не си доволна?
	Умението му да чете мисли започваше да става дразнещо. Мег скалъпи една въздишка.
	— Шегуваш ли се? Аз съм на седмото небе. Най-щастливата жена на земята.
	Той просто я гледаше.
	Тя се отпусна върху възглавниците и простена.
	— Само ако можех да те превърна в търговски продукт, щях да натрупам състояние. Ето какво трябва да направя с живота си. Това трябва да се превърне в целта…
	Той скочи от леглото.
	— Исусе, Мег! Какво, по дяволите, искаш?
	_Искам да ме желаеш, не просто да ме накараш да те желая._ Ала как би могла да изрече нещо такова на глас, без да се превърне в поредната му безмозъчна почитателка?
	— Ставаш параноик. И все още не си ме нахранил.
	— Няма и да го направя.
	— Напротив. Защото това правиш винаги. Грижиш се за хората.
	— И откога това е нещо лошо?
	— Изобщо не е лошо. — Тя му се усмихна колебливо.
	Тед отиде в банята, а Мег се отпусна върху възглавниците. Не само го беше грижа за другите, но и привеждаше загрижеността си в действие. Вместо да го изпълни с чувство за превъзходство, пъргавият му надарен ум го бе обременил с порива да се грижи за всички и всичко, на което държеше. Почти сигурно бе, че е най-доброто човешко същество, което бе срещала в живота си. И може би най-самотното. Трябва да беше изтощително да носиш толкова тежък товар. Нищо чудно, че криеше толкова много от чувствата си.
	Или пък тя просто търсеше оправдание за емоционалната му дистанцираност. Не й беше приятно, че се отнася към нея по същия начин, по който и с всичките си предишни завоевания, макар да не можеше да си представи, че и към Луси е проявявал същата грубост, каквато проявяваше към нея.
	Отметна чаршафа и стана от леглото. Тед караше всекиго да се чувства така, сякаш между тях има специална връзка, каквато няма с никой друг. Това бе най-големият фокус в репертоара му.


	Когато Спенс и Съни си тръгнаха от Уайнет, нищо не беше решено. Градът се колебаеше между облекчението, че ги няма, и тревогата, че може и да не се върнат. Но не и Мег — докато вярваше, че има шанс с Тед, Съни нямаше да си тръгне завинаги.
	Спенс й се обаждаше всеки ден. Освен това й изпрати луксозна поставка за тоалетна хартия, сапунерка, както и най-хубавата закачалка за хавлии от серията „Вайсрой“.
	— Този уикенд ще отидем в Лос Анджелис — каза той. — Ще ме разведеш наоколо, ще ме запознаеш с родителите си, с някои от приятелите им. Ще си изкараме страхотно.
	Егото му беше прекалено голямо, за да приеме отказ, и за Мег с всеки изминал ден ставаше все по-трудно да се мъчи да го държи на разстояние, без да го вбеси.
	— Да му се не види, Спенс, звучи страхотно, но точно сега родителите ми ги няма. Може би следващия месец.
	Тед също пътуваше по работа и на Мег изобщо не й харесваше колко много й липсва. Заповяда си да се стегне и да се съсредоточи върху това да понапълни банковата си сметка, възползвайки се от свободното си време в количката за напитки, докато чакаше голфърите да свършат играта си. В интернет откри магазин за бижутерски материали, който предлагаше безплатна доставка. С помощта на инструментите и материалите, които си купи, както и някои неща от колекцията си, тя запълваше времето си между голфърите с работа върху огърлица и чифт обици.
	Сложи си ги още щом ги завърши и първата четворка жени за деня веднага ги забелязаха.
	— Никога не съм виждала подобни обици — каза единствената от четирите, която пиеше диетично пепси.
	— Благодаря. Току-що ги завърших. — Мег ги свали от ушите си и им ги показа. — Мънистата са тибетски корал. Много стари. Страшно ми харесва как са избледнели цветовете.
	— Ами медальонът? — попита друга от жените. — Толкова е необикновен.
	— Китайска кутийка за игли — обясни Мег. — От племето чин в Югоизточна Азия. На повече от сто години е.
	— Само си представи да притежаваш нещо подобно. Продаваш ли произведенията си?
	— Честно казано, изобщо не се бях замисляла.
	— Страшно ми харесват тези обици — заяви Диетичното пепси.
	— Колко искаш за медальона? — попита друга от голфърките.
	И ето че Мег вече беше започнала свой бизнес.
	На жените им харесваше идеята да притежават красиво бижу, което в същото време е и исторически артефакт, и до следващия уикенд Мег беше продала още три неща. Беше честна до педантичност относно автентичността им и прикрепяше към всяко свое произведение картичка с обяснение за произхода му. Отбелязваше кои материали действително са антики и кои може би са копия и определяше цените според това.
	Кейла чу какво става и поръча няколко бижута на консигнация за магазина си. Нещата като че ли потръгнаха прекалено добре.
	След две дълги седмици Тед се появи в църквата. Едва успя да прекрачи прага и те вече смъкваха дрехите на другия. Никой от тях нямаше търпение да се качат по стълбите в душната галерия и вместо това се хвърлиха на дивана, който Мег наскоро бе спасила от контейнера за смет в клуба. Тед изруга, когато си удари ръката в ракитената облегалка, но бързо забрави моментната болка и насочи цялото си внимание към това да поправи загадъчните недостатъци в сексуалната си техника.
	Мег му се отдаде изцяло, както винаги. В един момент те се претърколиха от дивана и се озоваха върху коравия под. Вентилаторите раздвижваха въздуха над голите им тела, докато той изпълняваше всички стъпки от филмчето със сексуални инструкции, което несъмнено вървеше в главата му. Проблеснаха светлини, огромна дъга върху металния таван. Мег се вкопчи в него. Умоляваше. Заповядваше. Отдаваше се.
	Когато свършиха, той звучеше едновременно изцеден и мъничко докачлив.
	— Това беше ли достатъчно добро за теб?
	— О, господи, да!
	— Да, я. Пет пъти! И не се опитвай да отричаш.
	— Престани да ми броиш оргазмите.
	— Аз съм инженер. Обичам статистиката.
	Мег се усмихна и го смушка лекичко.
	— Помогни ми да преместя леглото си на долния етаж. Там горе е прекалено горещо за спане.
	Изобщо не трябваше да подхваща тази тема, защото той начаса скочи от дивана.
	— В това място навсякъде е прекалено горещо. И онова изобщо не е легло, а шибана кушетка, което щеше да е окей, ако бяхме на деветнайсет, само че ние не сме.
	Без да обръща внимание на съвсем нетипичното за него избухване, Мег се наслаждаваше на неограничаваната от нищо гледка на тялото му.
	— Най-сетне имам мебели, така че стига си се оплаквал.
	Дамската съблекалня в клуба наскоро беше преобзаведена и Мег бе успяла да отмъкне това-онова. Износените ракитени мебели и старите лампи изглеждаха съвсем на място в църквата й, но Тед изобщо не беше впечатлен. Откъслечен спомен я отвлече от подробния оглед на тялото му и тя стана от пода.
	— Видях светлини.
	— Радвам се да го чуя.
	— Не. Докато се любехме… — _Докато ти ме любеше._ — Видях фарове. Мисля, че някой дойде пред църквата.
	— Нищо не съм чул.
	Въпреки това си обу шортите и излезе да погледне навън. Мег го последва и видя единствено своята кола и неговия пикап.
	— Ако наистина е идвал някой, явно е проявил благоразумието да си тръгне.
	Мисълта, че някой може би ги беше видял заедно, я изпълни с безпокойство. Беше й позволено да се преструва, че е влюбена в Тед. Но не искаше никой да знае, че може би не става дума само за преструвка.


	Сексът с легендарен любовник може и да не беше толкова удовлетворяващ, колкото й се искаше, но за сметка на това два дни по-късно вече беше продала най-скъпите си произведения — римски кабошон* от синьо стъкло, който бе обрамчила с фино сребро, използвайки похват, който беше научила от един майстор на сребърни изделия в Непал. Животът й вървеше прекалено добре и тя почти изпита облекчение, когато на следващата вечер си тръгна от клуба и установи, че някой беше надраскал ръждомобила й.
	[* Начин на обработка на скъпоценни и полускъпоценни камъни, който им придава гладка изпъкнала повърхност. — Б.пр.]
	Драскотината беше дълга и дълбока и минаваше от предния калник чак до багажника, но колата беше толкова разнебитена, че нещо такова едва ли можеше да се нарече катастрофа. После обаче другите шофьори започнаха да й свиркат с клаксони, без никаква причина. Мег не разбираше какво става, докато не забеляза грубите стикери, лепнати отзад.
C>
	Не съм безплатна, но съм евтина.
	Гаднярите да го духат. Аз гълтам.
C$
	Тед я завари как се мъчи да изчегърта отвратителните надписи, приклекнала на служебния паркинг.
	— Кой би направил нещо такова?
	— Някой гадняр. Дай на мен.
	Нежността, с която я отмести настрани, й дойде твърде много. Тя извади кърпичка от чантата и си издуха носа.
	— Не виждам нищо смешно.
	— Нито пък аз — отвърна Тед.
	Мег се обърна, мъчейки се да отлепи втория стикер.
	— Хората в този град са злобни — заяви тя.
	— Хлапета. Не че това ги оправдава.
	Мег обви ръце около тялото си. Пръскачките в цветните лехи се включиха. Тя отново си издуха носа.
	— Хей, ти да не плачеш?
	Е, не плачеше, но беше на крачка.
	— Не съм от плачливите. Никога не съм била. Никога няма да бъда.
	Допреди няколко месеца изобщо не бе имала за какво да плаче.
	Той очевидно не й беше повярвал, защото се изправи и сложи ръце на раменете й.
	— Изтърпя Арлис Хувър, изтърпяваш и мен. Можеш да се справиш и с това.
	— Просто е толкова… гадно.
	Той докосна косата й с устни.
	— То говори единствено за детето, което го е направило.
	— Може би не е било дете. Тук е пълно с хора, които не ме харесват.
	— И те намаляват с всеки изминал ден — тихо каза той. — Ти им се опълчи и това ти спечели уважение.
	— Дори не знам защо ме е грижа.
	Изражението му стана толкова нежно, че й се прииска да заридае.
	— Защото се опитваш да си изградиш нещо. Без ничия помощ.
	— Ти ми помагаш.
	— Как? — Той отпусна ръка, за пореден път — обзет от раздразнение. — Не ми позволяваш да направя нищо. Даже не искаш да те изведа на вечеря.
	— Дори ако оставим настрани факта, че Съни Скипджак те иска за себе си, определено не се нуждая всички в града да научат, че грешница като мен спи с техния кмет светец.
	— Ставаш параноичка. Единствената причина, поради която го търпях досега, е, че през последните две седмици ме нямаше.
	— Нищо няма да се промени и след като се върна. Тайната ни афера ще си остане тайна.
	Той реши засега да остави тази тема и я покани на интимна вечеря у тях същата вечер. Мег прие, но в мига, в който пристигна в къщата му, той я завлече на втория етаж и отново се впусна в своите прецизни, добре пресметнати сексуални игрички. Докато свършат, беше задоволил и последната клетка на тялото й, без да докосне и късче от душата й. Точно както би трябвало, напомни си Мег.
	— Ти си същински магьосник — каза му. — Никога няма да срещна втори мъж като теб.
	Той отметна завивките, преметна крака през ръба на леглото и изчезна.
	Откри го в кухнята малко след това. Беше нахлузила над гащичките си черната тениска, която той беше захвърлил, но останалото от дрехите си бе оставила оплетени в завивката на пода в спалнята му. Беше бос, с голи гърди и разрошена от пръстите й коса. Носеше единствено шорти. Боксерките му, най-случайно знаеше тя, бяха омотани в чаршафите.
	В ръката си държеше бира, върху плота имаше една и за нея.
	— Не ме бива в кухнята. — Изглеждаше кисел и невероятно красив.
	Мег откъсна очи от гърдите му.
	— Не ти вярвам. Добър си във всичко. — Вгледа се неприкрито в чатала му, в жалък опит да компенсира разочарованието си. — И действително имам предвид всичко.
	Разбира се, той четеше мислите й и в отговор направо се озъби:
	— Извинявам се, ако не отговарям на твоите очаквания.
	— Ти бълнуваш, а аз съм гладна.
	Все така кисел, той се облегна на умивалника.
	— Вземи си каквото си харесаш от фризера и може би ще го размразя.
	Никога не би говорил толкова грубо на друга жена и Мег усети, че й кипва. Докато минаваше зад кухненския остров, си помисли дали да не спомене наддаването, но след като информацията за търга се беше появила в националната преса, предлаганата сума беше надминала девет хиляди долара, и тя просто не можеше да бъде чак толкова гадна.
	Хладилникът на един мъж издава много за него. Тя отвори вратата и погледът й се плъзна по лъскавите стъклени рафтове, върху които имаше органично мляко, бира, сирене, колбаси, както и няколко прилежно надписани кутии с храна. Надникна във фризера и откри още кутии, скъпи замразени органични вечери и шоколадов сладолед. Обърна се към него.
	— Това си е чиста проба момичешки хладилник.
	— Твоят хладилник така ли изглежда?
	— Е, не. Но ако бях една по-добра жена, определено би изглеждал точно така.
	Ъгълчето на устата му потръпна.
	— Нали си даваш сметка, че не съм аз този, който го почиства и зарежда?
	— Знам, че Хейли ти купува хранителните продукти, и честно казано, аз също искам личен асистент.
	— Тя не ми е личен асистент.
	— Гледай да не те чуе. — Мег извади две кутии с надписи и дати. Шунка и сладки картофи. Макар да не я биваше чак толкова в готвенето, определено се справяше по-добре и от двамата си родители благодарение на икономките, които нямаха нищо против децата на семейство Коранда да върлуват в кухнята им.
	Тъкмо се беше навела към отделението за зеленчуци, за да потърси салата, когато входната врата се отвори и до ушите й достигна чаткане на високи токчета върху бамбуковия под. По гърба й полазиха неспокойни тръпки и тя се изправи рязко.
	Франческа Дей Бодин се появи в стаята и разтвори ръце в прегръдка.
	— Теди!


>	14

	Майката на Тед носеше черен впит панталон и яркорозов корсет, който не би трябвало да стои толкова добре на жена, наближаваща петдесет и пет години. В лъскавата й кестенява коса нямаше нито една посребряла нишка — очевидно имаше или късмет, или отличен фризьор. Диаманти проблясваха в ушите, на гърлото и върху пръстите й, ала у нея нямаше нищо прекалено. Вместо това цялото й същество излъчваше елегантността на една успяла жена, надарена с красота, власт и стил. Жена, която все още не беше забелязала Мег, докато се хвърляше на гърдите на любимото си дете.
	— Липсваше ми! — Изглеждаше толкова дребничка в прегръдките на високия си син, че бе трудно да се повярва, че именно тя го беше родила. — Позвъних, честно, ала звънецът ти не работи.
	— Изключих го. Работя върху ключалка, която разчита пръстови отпечатъци. — Тед отвърна на прегръдката й, преди да я пусне. — Как мина интервюто с полицаите герои?
	— Бяха прекрасни. Всичките ми интервюта минаха добре, с изключение на онзи отвратителен актьор, чието име не искам да чувам никога вече.
	Тя вдигна ръце. И в този миг зърна Мег.
	Трябва да беше забелязала ръждомобила отпред, но шокът, накарал зелените й котешки очи да се разширят, говореше, че го е сметнала за притежание на някой от поддръжката или пък на най-изпадналия от необичайните приятели на Тед. Разчорленият вид на двамата не оставяше никакво съмнение какво са правили и тя настръхна.
	— Мамо, сигурен съм, че си спомняш Мег.
	Ако Франческа беше животно, в този миг козината по врата й щеше да се изправи.
	— О, да.
	Враждебността й би била комична, ако Мег нямаше чувството, че ще повърне.
	— Госпожо Бодин.
	Франческа се извърна от нея и се съсредоточи върху обичния си син. Мег бе свикнала да вижда гняв в родителския поглед, но не можеше да понесе подобен поглед да бъде насочен към Тед, затова се намеси, преди Франческа да успее да каже каквото и да било:
	— Хвърлих му се на врата, като всяка останала жена във Вселената. Той нямаше избор. Сигурна съм, че сте го виждали да се случва поне сто пъти.
	Франческа и Тед я зяпнаха, Франческа — с неприкрита враждебност, Тед — с изумление.
	Мег се опита да издърпа ръба на тениската му под дупето си.
	— Извинявай, Тед. То… Ъъъ… няма да се повтори. Аз… ще си вървя.
	Само че трябваше да вземе ключовете на колата от джоба на шортите си, а единственият начин да го направи бе да се върне в спалнята му.
	— Никъде няма да ходиш, Мег — спокойно заяви Тед. — Мамо, Мег въобще не ми се е хвърляла на врата. Тя едва ме понася. И това изобщо не те засяга.
	Мег вдигна ръка.
	— Наистина, Тед, не бива да говориш така на майка си.
	— Не се опитвай да й се подмазваш. Няма да има никаква полза.
	Мег обаче направи един последен опит.
	— Вината е моя — заяви тя на Франческа. — Влияя му зле.
	— Престани. — Тед махна към кутиите с храна на плота. — Мамо, тъкмо се канехме да хапнем. Ще се присъединиш ли към нас?
	Как ли пък не.
	— Не, благодаря. — От отсечения британски акцент думите й прозвучаха още по-вледеняващо. Тя се отдръпна назад на високите си токчета и вдигна очи към сина си. — Ще говорим за това по-късно.
	След което изхвърча от стаята, а обувките й изчаткаха ядовито по пода.
	Входната врата се захлопна, ала уханието на парфюма й, примесено с едва доловим дъх на бучиниш, остана след нея. Мег се обърна печално към Тед.
	— Добрата новина е, че си прекалено голям, за да те накаже.
	— Което няма да й попречи да се опита. — Той се усмихна и вдигна бирената си бутилка. — Определено не е лесно да имаш афера с най-мразената жена в града.


	— Той спи с нея! — възкликна Франческа. — Знаеше ли за това? Знаеше ли, че спи с нея?
	Ема тъкмо беше седнала на закуска с Кени и децата, когато на вратата се бе позвънило. Само един поглед към лицето на Франческа бе достатъчен на Кени — той грабна кошничката с кифлички, взе децата и изчезна. Ема въведе Франческа в остъклената веранда, надявайки се, че любимото място на приятелката й ще я поуспокои, ала дъхавият утринен бриз и прекрасният изглед към пасището изобщо не бяха достатъчни за това.
	Франческа скочи от лъскавия черен стол от ратан, в който се бе отпуснала само преди миг. Не си беше дала труда да се гримира (не че имаше особена нужда от това) и бе нахлузила чехли, които Ема знаеше, че използва единствено когато работи в градината.
	— Това е бил планът й от самото начало. — Франческа разпери ръце. — Точно както казах на Дали. Първо се отърва от Луси, след което се намести при Теди. Но той толкова добре преценява хората. И за миг не съм предполагала, че ще се хване. Как може да е толкова сляп? — Тя прескочи една опърпана детска книжка. — Все още е в шок, иначе щеше да я види какво представлява. Тя е зла, Ема. Би направила всичко, за да се добере до него. А Дали е напълно безполезен. Казва, че Тед е голям човек и да стоя настрани, но нима бих стояла настрани, ако синът ми се разболее тежко? Не, не бих, няма да стоя настрани и от това. — Тя грабна детската книжка и посочи Ема с нея. — Ти би трябвало да знаеш. Защо не ми се обади?
	— Нямах представа, че е стигнало толкова далеч. Нека ти предложа кифличка, Франческа. И може би малко чай?
	Франческа запрати книжката върху един стол.
	— Все някой трябва да е знаел.
	— Ти не беше тук, така че не можеш да разбереш колко се усложниха нещата със семейство Скипджак. Спенс е луднал по Мег, а Съни иска Тед. Почти сме сигурни, че именно това е причината Спенс да се върне в Уайнет, след като сватбата пропадна.
	Франческа не се интересуваше от семейство Скипджак.
	— Тори ми разказа за Съни. Тед може да се оправи с нея. — В очите й се появи болка. — Просто не разбирам защо нито ти, нито Тори не ми се обадихте.
	— Беше доста объркващо. Мег наистина заяви на някои хора, че е влюбена в Тед, това е вярно. Но ние предположихме, че просто го използва, за да се отърве от Спенс.
	Зелените очи на Франческа се разшириха от изумление.
	— Защо не бихте повярвали, че е влюбена в него?
	— Защото изобщо не се държеше като влюбена — търпеливо обясни Ема. — Никога не съм виждала друга жена, освен Тори, която толкова да му вгорчава живота. Мег не се прехласва пред него, нито го боготвори. Възразява му пред всички, без да й мигне окото.
	— Значи е още по-хитра, отколкото смятах. — Франческа зарови пръсти в бездруго разчорлената си коса. — Той никога не е бил с жена, която да му създава проблеми. Това е нещо ново за него и именно то го привлича. — Тя се отпусна върху дивана. — Надявам се, че не взема наркотици. Изобщо няма да се учудя. В Холивуд е пълно с наркомани.
	— Не мисля, че Мег взема наркотици, Франческа. И наистина се опитахме да я убедим да си тръгне. Съни Скипджак не иска никаква конкуренция с Тед, а Спенс обожава дъщеря си. Нещата започнаха да стават прекалено оплетени. Знаехме, че Мег няма никакви пари, затова й предложихме чек. Не беше най-блестящият ни ход, уверявам те. Така или иначе, тя отказа.
	— Естествено, че е отказала. Защо й е да приема жалкия ви чек, когато си е набелязала Тед и неговите пари.
	— Не мисля, че е толкова просто.
	— Разбира се, че не е! — отвърна Франческа разгорещено. — Собственото й семейство се е отказало от нея и не се опитвай да ме убеждаваш, че не е имало сериозна причина за това.
	Ема знаеше, че трябва да подходи внимателно. Франческа беше интелигентна, разумна жена, освен когато ставаше дума за сина и съпруга й. Тя страстно обичаше и двамата мъже и беше готова да се бие с цели армии, за да ги защити, дори ако те не искаха нейната защита.
	— Знам, че сигурно е трудно, но ако я опознаеш…
	Франческа грабна някаква фигурка от „Междузвездни войни“, която се впиваше в хълбока й, и я метна настрани.
	— Ако някой, включително и съпругът ми, смята, че ще си стоя и ще гледам как тази жена оплита сина ми в мрежите си… — Тя примига. Раменете й се отпуснаха и сякаш и последната капчица енергия се отцеди от тялото й. — Защо трябваше да се случи точно сега?
	Ема дойде и седна до нея на дивана.
	— Все още се надяваш, че Луси ще се върне, нали?
	Франческа разтърка очи. От сенките под тях личеше, че не е спала добре.
	— Не се е прибрала във Вашингтон, след като избяга — каза тя.
	— Така ли?
	— Говорих с Нийли. И двете смятаме, че това е добър знак. Докато е далеч от дома си, от работата и приятелите си, ще й бъде по-лесно да разбере себе си и онова, от което се е отказала. Виждала си я с Тед. Те се обичаха. _Обичат се._ А той отказва да говори за нея. Това означава нещо, не мислиш ли?
	— Минаха два месеца — предпазливо напомни Ема. — Това е страшно много време.
	Франческа обаче не искаше и да слуша.
	— Искам всичко да спре. — Тя отново скочи от дивана и закрачи напред-назад. — Само толкова, колкото Луси да има възможност да размисли. Можеш ли да си представиш, ако най-сетне се завърне в Уайнет и открие, че Тед има връзка с най-добрата й приятелка? Дори не искам да мисля за това. — Тя се обърна рязко към Ема, около устните й се бяха врязали бръчици на упорита решителност. — И аз няма да го допусна.
	Ема опита отново:
	— Тед е напълно способен да се грижи за себе си. Не бива… наистина не бива да правиш нищо прибързано. — Тя погледна разтревожено приятелката си, а после се отправи към кухнята, за да приготви чай. Докато пълнеше чайника, се замисли за една от най-често разказваните легенди в Уайнет. Според нея веднъж Франческа изхвърлила два четирикаратови диаманта в кариера за баластра само за да докаже колко далеч е готова да стигне, за да защити сина си.
	Мег май трябваше да внимава.


	В деня след сблъсъка с Франческа Бодин, Мег бе повикана да се яви в офиса на клуба. Докато минаваше с количката за напитки покрай спортния магазин, от него излязоха Тед и Съни. Тя носеше поличка за голф на синьо-жълти ромбове и блуза без ръкави; на голата й шия почиваше медальон с диамантен четирилистник. Изглеждаше добре стегната, уверена, овладяна и напълно способна да роди бебе генийче на Тед сутринта и още същия следобед да изиграе девет дупки на игрището.
	Бледосинята риза на Тед си подхождаше с нейната. И двамата носеха модерни обувки за голф, но за разлика от жълтата козирка в тъмната коса на Съни, Тед си беше сложил бейзболна шапка. Мег нямаше как да не си помисли колко спокоен изглежда в компанията на тази жена, която го държеше като заложник в замяна на един комплекс за голф.
	Паркира количката и се отправи към кабинета на помощник-управителя. Няколко минути по-късно се бе привела над бюрото му, мъчейки се да не се разкрещи.
	— Как така съм уволнена? Само преди две седмици ми предложихте повишение като мениджър на снекбара.
	Повишение, което бе отказала, защото не искаше да се забива вътре.
	Помощник-управителят подръпна глупавата си розова вратовръзка.
	— Въртиш частен бизнес от количката за напитки.
	— Казах ти за него от самото начало! Направих гривна за майка ти!
	— То е в разрез с политиката на клуба.
	— Предишната седмица не беше. Какво се е случило от тогава?
	Той не бе в състояние да срещне очите й.
	— Съжалявам, Мег. Ръцете ми са вързани. Нареждането идва отгоре.
	Мислите на Мег запрепускаха. Искаше да го попита кой ще съобщи на Спенс, че са я уволнили? Или пък на Тед? Ами групичката пенсионери, които играеха всеки вторник сутрин и им харесваше, че тя се грижи в количката й да има кафе за тях? Или пък голфърите, които отбелязваха как никога не обърквала поръчките им?
	Не каза обаче нищо от това.
	Когато отиде при колата си, установи, че някой се беше опитал да отскубне чистачките й. Калъфът на седалката опари задната част на бедрата й, докато се наместваше зад волана. Благодарение на продадените бижута имаше достатъчно пари, за да се върне в Лос Анджелис, защо тогава я беше грижа за тази скапана работа?
	Защото тази скапана работа й харесваше, харесваше й и нейната църква със скапаните импровизирани мебели. Харесваше й и този скапан град с големите си проблеми и шантави жители. Тед беше прав — най-вече й харесваше това, че е принудена да разчита единствено на своя труд и находчивост.
	Прибра се вкъщи, взе си душ и се облече — дънки, бяла блуза и розовите ленени сандали. Петнайсет минути по-късно мина между каменните колони на входа на имението „Бодин“, но не се отправи към къщата на Тед. Вместо това спря ръждомобила на кръговата алея пред просторната постройка от варовик, където живееха родителите му.
	Вратата отвори Дали.
	— Мег?
	— Съпругата ви тук ли е?
	— В кабинета си е. — Не изглеждаше особено изненадан, че я вижда, и се отдръпна, за да я пусне да влезе. — Най-лесният начин да стигнеш от тук е, като тръгнеш по коридора, излезеш през вратата в другия край и прекосиш вътрешния двор. Големите сводове в дясното крило.
	— Благодаря.
	Къщата имаше грубо измазани стени, едри греди по тавана и хладни, застлани с плочки подове. Във вътрешния двор се плискаше шадраван, а далечна миризма на дървени въглища говореше, че някой беше запалил скарата за вечеря. Сводест портик засенчваше кабинета на Франческа. През стъклата на вратата Мег я видя да седи на бюрото си, зачетена в листа пред себе си през очилата, кацнали на малкия й нос. Мег почука. Франческа вдигна глава и видяла кой стои на прага, се облегна в стола си, за да обмисли положението.
	Въпреки персийския килим върху покрития с плочки под, дърворезбованите мебели, традиционните предмети на изкуството и фотографиите в рамки, това беше място за работа с два компютъра, телевизор с плосък екран и етажерки, претъпкани с документи и папки. Най-сетне Франческа се изправи и прекоси пода в джапанките си с цветовете на дъгата. Беше прибрала косата си с две сърцевидни сребърни фибички, които контрастираха със строгите й очила. Впитата й тениска гордо оповестяваше, че е почитателка на тексаските агис*, дънковите й шорти разкриваха все още стройните й крака. Ала дори всекидневното облекло не я беше накарало да се откаже от диамантите си. Те проблясваха в ушите, около тънката й китка и на един от пръстите й.
	[* Прякор на студентите и спортните отбори от Тексаския университет по земеделие и механика. — Б.пр.]
	Тя отвори вратата.
	— Да?
	— Разбирам защо го сторихте — заяви Мег. — А сега ви моля да го поправите.
	Франческа свали очилата си, но не помръдна от мястото си. За кратко Мег се бе поколебала дали Съни не е отговорна за станалото, но това беше емоционална, а не добре пресметната постъпка.
	— Имам работа — заяви Франческа.
	— А благодарение на вас аз нямам. — Тя посрещна вледеняващия поглед на зелените й очи. — Харесвам работата си. Смущаващо е да си го призная, тъй като едва ли може да се нарече сериозна кариера, но ме бива в нея.
	— Интересно, но както казах, в момента съм заета.
	Мег отказваше да помръдне.
	— Ето как стоят нещата. Искам да си получа работата обратно. В замяна няма да ви издам на сина ви.
	За първи път в държанието на Франческа се появиха признаци на предпазливост и след миг тя се отдръпна лекичко, само колкото да пропусне Мег.
	— Искаш да сключим споразумение? Много добре, нека го направим.
	В стаята беше пълно със семейни снимки. Едно от най-видните места беше отредено на Дали Бодин като по-млад, празнуващ победата си в някакъв турнир, вдигайки Франческа във въздуха. Тя се извисяваше над него, кичур коса падаше върху бузата й, сребърна обица докосваше челюстта й; беше боса и един изключително женствен червен сандал се беше закрепил върху обувката му за голф. Имаше също така фотографии на Франческа с първата съпруга на Дали, актрисата Холи Грейс Джафи. Повечето от снимките обаче бяха на Тед като малък. Кльощаво, невзрачно момченце с прекалено големи очила, панталонки, вдигнати почти до под мишниците, и сериозно, прилежно изражение на личицето, докато позираше с модели на ракети, научни проекти и баща си.
	— Луси обожаваше тези снимки. — Франческа се намести зад бюрото си.
	— Сигурна съм. — Мег реши да заложи на малко шокова терапия. — Взех разрешение от нея, преди да преспя със сина ви. Както и благословията й. Тя е най-добрата ми приятелка. Никога не бих направила подобно нещо зад гърба й.
	Франческа определено не го беше очаквала. За миг лицето й се сгърчи, но после вирна брадичка.
	Мег продължи смело:
	— Ще ви спестя още подробности относно сексуалния живот на сина ви и ще ви кажа само, че с мен той е в безопасност. Не храня никакви илюзии за брак и деца, нито пък за това, как се установявам в Уайнет завинаги.
	Франческа се намръщи, очевидно далеч не толкова облекчена от думите й, колкото би трябвало да бъде.
	— Естествено. Ти си от онези, които живеят за мига, нали?
	— Може би. Не знам. Не толкова, колкото някога.
	— На Тед му се струпа достатъчно. Точно сега не се нуждае от това да му объркаш живота.
	— Забелязах, че доста хора в този град смятат, че знаят от какво се нуждае и от какво не се нуждае Тед.
	— Аз съм му майка. Несъмнено съм наясно с този въпрос.
	Ето че беше дошъл ред на най-трудното… не че досега беше лесно.
	— Предполагам, че някое външно лице, някой, който няма предварително изградено мнение, вижда един човек малко по-различно, отколкото онези, които го познават отдавна. — Мег взе снимка на Тед като съвсем малък; на заден план се виждаше Статуята на Свободата. — Тед е брилянтен — продължи тя. — Всички го знаят. Освен това е находчив. Много хора знаят и това. Има изключително развито чувство за отговорност. То е по-силно от него. Ала ето какво повечето хора, особено жените, които се влюбват в него, като че ли не забелязват. Тед интелектуализира онова, което повечето хора приемат емоционално.
	— Нямам представа за какво говориш.
	Мег върна снимката на мястото й.
	— Той не се увлича в романтични връзки така, както другите хора. Сравнява плюсовете и минусите в счетоводната книга на ума си и действа в съответствие с получения резултат. Именно това е станало с Луси. Двамата са си паснали в счетоводната книга на ума му.
	Франческа се изправи, обзета от ярост.
	— Да не се опитваш да кажеш, че Тед не е обичал Луси? Че не е способен на дълбоки чувства?
	— О, много неща предизвикват наистина дълбоки чувства в него. Несправедливостта. Лоялността. Отговорността. Синът ви е един от най-интелигентните и почтени хора, които познавам. Ала когато става въпрос за емоционални връзки, е напълно практичен. — Колкото повече говореше, толкова повече се депресираше. — Ето какво не усещат жените. Те искат да го покорят, ала това е невъзможно. Решението на Луси нарани вас повече, отколкото него.
	Франческа изскочи иззад бюрото.
	— Така ти се иска на теб. Не би могла да грешиш повече.
	— Аз не представлявам заплаха, госпожо Бодин — тихо каза Мег. — Няма да разбия сърцето му, нито ще се опитам да го прилъжа да се ожени за мен. Няма да се залепя за него. Аз съм просто безопасно място, където да приберете сина си, докато не се появи някоя по-подходяща жена. — От това я заболя много повече, отколкото й се искаше да признае, но тя все пак успя да свие нехайно рамене. — Аз съм момичето на вашите мечти. И си искам работата обратно.
	Междувременно Франческа бе успяла да се овладее.
	— Не може да виждаш някакво бъдеще в слугинска работа в кънтри клуба на малък град.
	— Харесва ми. Кой да предположи, а?
	Франческа взе един тефтер от бюрото си.
	— Ще ти намеря работа в Лос Анджелис. Ню Йорк. Сан Франциско. Където поискаш. Хубава работа. Какво ще направиш с нея след това, зависи само от теб.
	— Благодаря, но свикнах сама да постигам онова, което искам.
	Франческа остави тефтера и се заигра с венчалната си халка.
	За първи път от началото на разговора като че ли се чувстваше неудобно. Секундите течаха.
	— Защо не отиде да се оплачеш направо на Тед?
	— Предпочитам да водя сама своите битки.
	Моментната уязвимост на Франческа отмина и тя отново стана твърда като стомана.
	— Тед преживя достатъчно. Не искам отново да бъде наранен.
	— Повярвайте ми — не съм достатъчно важна, за да се случи нещо такова. — Ново жегване на болка. — Аз съм просто най-лесният начин да забрави случилото се. Освен това съм единствената жена, освен Тори, с която може да бъде раздразнителен. Това е добре за него. Що се отнася до мен… той е приятно разнообразие от загубеняците, с които обикновено се хващам.
	— Определено си прагматична.
	— Както ви казах — аз съм момичето на вашите мечти.
	Мег някак си успя да докара дръзка усмивка на лицето си, но докато си тръгваше от кабинета и прекосяваше вътрешния двор, престорената й самоувереност се стопи. Омръзнало й беше да се чувства недостойна.


	Когато на следващия ден отиде на работа, никой като че ли не си спомняше, че е била уволнена. Тед дойде при количката й и вярна на обещанието си, тя не спомена какво се бе случило, нито каква роля бе изиграла майка му.
	Денят беше убийствено горещ и докато се прибере у дома тази вечер, Мег беше подгизнала от пот. Нямаше търпение да поплува във вирчето. Свали си ризата, докато минаваше покрай очуканата стара маса, където бяха подредени запасите й от бижута. Една от книгите за екология, които беше взела назаем от Тед, лежеше отворена върху захабения диван. В кухненския умивалник я чакаше купчина мръсни съдове. Събу си гуменките и отвори вратата на банята.
	И последната капчица кръв се отцеди от главата й, когато видя какво бе надраскано върху огледалото с яркочервено червило.
C>
#	МАХАЙ СЕ
C$


>	15

	Ръцете й трепереха, докато се мъчеше да изтрие думите, а от гърлото й излизаха странни накъсани звуци. _Махай се._ Съобщения, написани с червило върху огледалото, бяха едно от най-големите клишета в света, нещо, което би сторил единствено човек без капчица въображение. Ала от мисълта, че някой бе проникнал в къщата й, докато я нямаше, и бе докосвал нещата й, й се повдигаше. Не спря да трепери, докато не изтри ужасните думи, и претърси църквата за други следи от чуждо присъствие. Не откри нищо.
	Постепенно паниката й започна да отслабва и тя се опита да си представи кой би могъл да го направи. Имаше обаче толкова много кандидати, че не можеше да ги пресее всичките. Предната врата беше заключена, задната също, ала не я беше проверила, преди да излезе. Натрапникът като нищо можеше да е влязъл оттам, заключвайки, преди да си тръгне. Отново си облече влажната блуза, излезе навън и обиколи църквата, но не видя нищо необичайно.
	Най-сетне си взе душ, хвърляйки неспокойни погледи към отворената врата, докато се къпеше. Мразеше да се страхува. Още по-ужасно се почувства, когато Тед изникна без предупреждение на прага и тя изпищя.
	— Исусе! — каза той. — Какво ти става?
	— Не ме стряскай така!
	— Почуках.
	— И как очакваш да те чуя? — Тя спря рязко водата.
	— Откога стана толкова плашлива?
	— Стресна ме, това е всичко.
	Не можеше да му каже. Веднага го разбра. Ролята му на супергерой означаваше, че няма да й разреши да остане тук сама. Не можеше да си позволи да живее където и да било другаде, а определено нямаше да допусне той да й плаща наема. Освен това обичаше църквата си. Може би не точно в този момент, но щеше да я заобича отново, веднага след като й минеше уплахата.
	Той взе хавлия от новата закачалка „Вайсрой“, която Мег наскоро беше монтирала. Ала вместо да й я подаде, я преметна през рамото си.
	Тя протегна ръка, макар да беше наясно какво ще последва.
	— Дай ми я.
	— Ела и си я вземи.
	Не беше в настроение. Само дето, естествено, че беше, защото пред нея стоеше Тед, самоуверен, сексапилен и по-умен от всеки мъж, когото бе срещала в живота си. Нима имаше по-добър начин да пропъди и последните останки от уплахата си, от това да се изгуби в насладите на физическа любов, която изискваше толкова малко от нея.
	Излезе изпод душа и притисна мокрото си тяло в него.
	— Покажи на какво си способен, любовнико.
	Тед се ухили широко и направи точно това, което тя искаше. Преди да го е поискала. Всеки път бе по-внимателен отпреди и отлагаше собственото си удовлетворение все по-дълго. Когато всичко свърши, Мег си направи саронг от един от копринените шалове, които беше носила на предсватбената вечеря, и отиде да вземе две от бирите, които той беше прибрал в хладилника й. Докато се върне, Тед вече се беше обул и бе извадил някакъв сгънат лист от джоба си.
	— Пристигна по пощата днес.
	Настани се на дивана и протегна ръка върху облегалката, кръстосвайки крака върху изоставената касетка от вино, която Мег беше превърнала в малка масичка.
	Тя взе листа от него и хвърли поглед към логото отгоре. ТЕКСАСКИ ДЕПАРТАМЕНТ НА ЗДРАВЕТО. Тед обикновено не споделяше ежедневните подробности от кметските си задължения, така че тя приседна върху облегалката на едно ракитено кресло с възглавнички с избелял тропически десен, за да го прочете. Миг по-късно скочи на крака… и установи, че коленете й са омекнали и не я държат. Отпусна се върху възглавниците и отново прочете съществения абзац.
C>
	Законите в щата изискват всеки, който е получил положителен резултат при изследвания за заболявания, предавани по полов път, включително, но не само, хламидоза, гонорея, човешки папиломен вирус и СПИН, да представи списък с последните си сексуални партньори. С настоящото Ви уведомяваме, че Мег Коранда Ви е посочила като един от тези партньори. Приканваме Ви незабавно да посетите личния си лекар. Приканваме Ви също така незабавно да прекратите всякакъв сексуален контакт с гореспоменатото заразено лице.
C$
	Мег вдигна очи към него с чувството, че ще повърне.
	— Заразено лице?
	— „Хламидиоза“ е написано с грешка — отбеляза той. — А логото е фалшиво.
	Мег смачка листа в юмрука си.
	— Защо не ми го показа още щом дойде?
	— Боях се, че няма да ми пуснеш.
	— Тед…
	Той я изгледа нехайно.
	— Имаш ли представа кой може да стои зад това?
	Мег си спомни думите, надраскани върху огледалото в банята й.
	— Всяка от милионите жени, които въздишат по теб.
	Той не й обърна внимание.
	— Пуснато е в Остин, но това не означава нищо.
	Сега беше моментът да му каже, че майка му бе накарала да я уволнят, но просто не можеше да си представи, че Франческа Бодин е способна на нещо толкова долно, колкото това писмо. Освен това Франческа несъмнено би проверила за правописни грешки. Съни също едва ли би допуснала подобна грешка, освен ако не го направеше нарочно, за да отклони подозрението му. Що се отнася до Кейла, Зоуи и останалите жени, които си мечтаеха за Тед… едва ли можеше да хвърля обвинения, основавайки се единствено на гадни погледи. Тя запрати листа на пода.
	— Защо Луси не беше принудена да търпи подобни гадости?
	— Прекарвахме много време във Вашингтон. Пък и честно казано, Луси не дразнеше хората като теб.
	Мег се изправи.
	— Никой не знае за нас, освен майка ти и онези, на които тя е казала.
	— Татко и лейди Ема, която вероятно е съобщила на Кени.
	— Който, сигурна съм, е казал на Тори. А ако някой с нейната голяма уста го е научил…
	— Ако Тори беше научила, на минутата щеше да ми се обади по телефона.
	— Значи остава загадъчният ни посетител отпреди три вечери. — От разсеяния поглед на Тед разбра, че саронгът й се смъква, и побърза да го завърже. — Мисълта, че някой може да ни е гледал през прозореца…
	— Именно. — Той остави бирената си бутилка върху касетката. — Започвам да си мисля, че онези надписи върху колата ти може и да не са били просто хлапашка шега.
	— Някой се опита да отскубне чистачките ми.
	Тед се намръщи и Мег отново се поколеба дали да не му каже за надрасканото огледало, ала не искаше да напусне дома си, а знаеше, че точно това ще стане, ако той научи.
	— Колко души имат ключ от църквата? — попита го.
	— Защо?
	— Чудя се дали трябва да се тревожа.
	— Когато я купих, смених ключалките — отвърна той. — Ти използваш ключа, който държах отвън. У мен има още един. Луси може да е запазила нейния, а в къщата има и един резервен.
	Което означаваше, че натрапникът вероятно беше влязъл през незаключената задна врата. Да я остави отворена, бе грешка, която Мег не възнамеряваше да повтори.
	Настъпил бе моментът да зададе най-важния въпрос и тя подритна смачканата хартия с босите пръсти на краката си.
	— Логото изглеждаше автентично. Пък и немалко държавни служители никак не ги бива с правописа. — Тя прокара език по устните си. — Можеше и да е вярно. — Най-сетне срещна погледа му. — Защо не ме попита още щом дойде?
	Колкото и да беше невероятно, въпросът й като че ли го подразни.
	— Какво имаш предвид? Ако нещо не беше наред, отдавна щеше да си ми казала.
	Мег имаше чувството, че току-що бе изтръгнал дъските на пода изпод нея. Такова доверие… в нейната почтеност. И в този миг разбра, че се бе случило най-лошото. Стомахът й слезе в петите. Беше се влюбила в него.
	Прииска й се да си отскубне косата. Естествено, че се беше влюбила в него. Коя жена не би го сторила? Да се влюбиш в Тед, беше неизменен епизод от живота на жените в Уайнет и Мег току-що бе станала една от тях.
	Беше й трудно да диша и тя направи това, което правеше винаги когато се почувстваше хваната натясно.
	— Време е да си ходиш.
	Погледът му се плъзна по тънкия копринен саронг.
	— Ако го направя, значи съм дошъл просто за да правим секс.
	— Именно. Точно както го искам. Страхотното ти тяло и възможно най-малко приказки.
	— Започвам да се чувствам като жената в тази връзка.
	— Приеми го като опит, от който да си извадиш поука.
	Той се усмихна, стана от дивана и като я взе в прегръдките си, започна да я целува така, че дъхът й спря. Тъкмо когато Мег започваше да изпада в поредната сексуална кома, предизвикана от Тед Бодин, той демонстрира легендарния си самоконтрол и се отдръпна.
	— Съжалявам, бейби. Ако искаш още от това, което мога да ти дам, ще се наложи да дойдеш с мен. Обличай се.
	Мег си заповяда да се върне в реалността.
	— Две думи, които никога не искам да чуя да излизат от устата ти. Какъв ти е проблемът, така или иначе?
	— Искам да отидем на вечеря — спокойно заяви той. — Ти и аз. Като нормални хора. В истински ресторант.
	— Адски лоша идея.
	— Спенс и Съни са заети с някакво международно търговско изложение, така че известно време няма да са в страната и докато тях ги няма, възнамерявам да наваксам с печално изостаналите ми служебни задължения. — Той прибра кичур коса зад ухото й. — Ще отсъствам почти две седмици. Преди да замина, искам да се позабавлявам навън и ми писна да се крием.
	— Толкова по-зле за теб — отвърна Мег. — Престани да бъдеш такъв егоист. Помисли за скъпоценния си град, а после си представи изражението на Съни, ако разбере, че двамата с теб…
	Хладнокръвието му се стопи.
	— Градът и Съни засягат само мен, не и теб.
	— С подобно егоцентрично отношение, господин кмете, никога няма да те преизберат.
	— Изобщо не съм искал да ме избират!
	Най-сетне Мег се съгласи да отидат в един тексаско-мексикански ресторант във Фредериксбърг, но когато влязоха, направи така, че той да седне с лице към стената, така че тя да държи вратата под око. Това толкова го подразни, че поръча и за двамата, без да я пита какво иска.
	— Ти никога не се ядосваш — заяви Мег, когато келнерът си тръгна от масата им. — Освен на мен.
	— Не е вярно — процеди той. — Понякога Тори ме изкарва от нерви.
	— Тори не се брои. Очевидно в някой предишен живот си й бил майка.
	В отговор Тед си присвои кошничката с чипс.
	— Не знаех, че обичаш да се цупиш — отбеляза Мег, когато между тях се възцари дълго, напрегнато мълчание. — А виж колко добре го правиш.
	Той потопи парче чипс в купичката с най-лютия сос.
	— Ненавиждам да се крия и повече няма да го правя. Връзката ни ще излезе наяве.
	Упоритата му решителност я уплаши.
	— Задръж малко. Спенс е свикнал да получава това, което иска — и за Съни, и за себе си. Ако и ти не мислеше така, нямаше да ме караш да му правя мили очи.
	Той строши едно парче чипс надве.
	— От днес нататък слагаме край на това.
	— Как ли пък не. Аз ще се оправя със Спенс, ти се погрижи за Съни. Що се отнася до нас двамата… от самото начало ти казах какво очаквам.
	— А аз ти казвам… — той размаха натрошения чипс пред лицето й, — че никога през живота си не съм се крил и нямам намерение да започвам сега.
	Мег не вярваше на ушите си.
	— Не можеш да изложиш на опасност нещо толкова важно само заради няколко нищо не значещи сексуални преживявания. Това е просто една мимолетна авантюра, Тед. Още утре може да си събера багажа и да поема обратно към Лос Анджелис. Направо се учудвам, че още не съм го сторила.
	Ако се беше надявала той да възрази, че връзката им означава нещо, очакваше я разочарование. Той се приведе през масата.
	— Изобщо не става въпрос за това дали нещо е мимолетно, или не. А за това, какъв човек съм аз.
	— Ами аз? Някой, който няма нищичко против да се крие?
	— Чу ме.
	Мег го изгледа смаяно. Ето каква беше нежеланата последица от това да имаш любовник със силно развито чувство за чест. И сега пред нея се изправяше изборът между катастрофа и разбито сърце.


	Заради усилието да не мисли за това, че се е влюбила в Тед, и тревогата да не би загадъчният натрапник да се върне, Мег не спеше добре и използваше безсънните нощи, за да прави бижута. Произведенията й ставаха все по-сложни, тъй като малката й групичка купувачи демонстрираше подчертано предпочитание към украшения с истински антики, а не копия. Мег проучваше интернет търговци, специализиращи в онзи тип древни артефакти, каквито тя искаше да използва, и употреби стряскащо голяма част от скътаните си пари за поръчка при един професор по антропология от Бостън, за когото всички твърдяха, че е почтен, и който осигуряваше подробен опис на произхода на всичко, което продаваше.
	Докато разопаковаше монети от Средния изток, римски кабошони и три малки ценни мозаечни мъниста от втори век от новата ера, установи, че се чуди дали изработването на бижута е работа, или начин да отвлече мислите си от въпроса какво всъщност би трябвало да прави с живота си.
	Седмица след като Тед замина, Тори й се обади и й нареди на следващата сутрин да отиде на работа един час по-рано. Когато Мег я попита защо, Тори реагира така, сякаш Мег току-що се беше провалила на тест за интелигентност.
	— Защото тогава Декс ще си е вкъщи, за да гледа момичетата. Много ясно.
	В мига, в който Мег се появи в клуба на другия ден, Тори я издърпа в тренировъчното игрище.
	— Не може да живееш в Уайнет, без никога да си хващала стик за голф. Това е постановление на общината. — Тя й подаде един стик. — Хайде да те видим.
	— Няма да съм тук още дълго, така че няма смисъл — каза Мег, без да обръща внимание на жегналата я болка. — Освен това не съм достатъчно богата, за да играя голф.
	— Просто размахай проклетото нещо.
	Мег го направи и не улучи топката. Опита отново и отново пропусна, но след още няколко удара незнайно как топката описа съвършена дъга и тупна в средата на игрището. Тя нададе тържествуващ вик.
	— Извади късмет — заяви Тори, — но точно така се запалва човек по голфа. — Тя си взе стика, даде й няколко практически съвета и каза да продължи да опитва.
	През следващия половин час Мег послушно следваше инструкциите на Тори и тъй като беше наследила вродения атлетизъм на родителите си, скоро започна да уцелва топката.
	— Би могла да станеш добра, ако тренираш — каза Тори. — Служителите могат да играят безплатно всеки понеделник. Възползвай се от почивния си ден. В стаята за чантите имам резервен набор от стикове, с които можеш да се упражняваш.
	— Благодаря за предложението, но всъщност не искам да го правя.
	— О, искаш, и още как.
	Вярно беше. Да гледа толкова много хора да играят, беше разпалило любопитството й.
	— Защо го правиш? — попита, докато отнасяше чантата на Тори в сградата на клуба.
	— Защото ти си единствената жена, освен мен, казала на Тед истината за танцувалните му умения.
	— Не разбирам.
	— Разбираш, и още как. Освен това забелязах, че Тед се умълча доста странно, когато споменах името ти, докато говорехме по телефона тази седмица. Не знам дали вие двамата имате бъдеще (стига да не му се наложи да се ожени за Съни), но искам да съм подготвена.
	Каквото и да означаваше това. При всички случаи Мег установи, че добавя Тори О’Конър към списъка с нещата, които щяха да й липсват, когато най-сетне си тръгнеше от Уайнет. Тя свали чантата със стикове от рамото си.
	— Дори да забравим за Съни, как може двамата с Тед да имаме бъдеще заедно? Той е светец, а аз съм лошото момиче на града.
	— Знам — лъчезарно отвърна Тори.


	Същата вечер, докато Мег поливаше количката за напитки с маркуча, кетъринг мениджърът се приближи до нея и й каза, че една от членките на клуба иска да я наеме за дамския обяд в дома си на следващия ден. Малцината жители на Уайнет, които можеха да си го позволят, редовно наемаха служителите на клуба за частните си партита, но досега никой не беше поискал изрично нея, а тя се нуждаеше от всяка възможност да изкара пари, за да навакса средствата, които току-що беше похарчила за материали.
	— Разбира се.
	— Вземи си бяла сервитьорска риза от кетъринг офиса, преди да си тръгнеш. Облечи я с черна пола.
	Най-близкото, с което Мег разполагаше, беше черно-бялата минипола на „Миу Миу“ от магазина за препродажба. Щеше да се наложи да свърши работа.
	Кетъринг мениджърът й подаде листче, на което беше написан адресът.
	— Храната ще бъде приготвена от майстор готвач Дънкан, а ти ще работиш с Хейли Китъл. Тя ще ти покаже какво трябва да правиш. Бъди там в десет часа. Това е важно, така че се представи добре.
	По-късно тази вечер, когато се прибра, след като беше поплувала във вира, Мег най-сетне погледна листчето, което мениджърът й беше дал. Имаше нещо познато в адреса. Погледът й се плъзна към долната част на хартията, където беше написано името на човека, за когото щеше да работи.
C>
	Франческа Бодин
C$
	Мег смачка листчето в юмрука си. Каква игра играеше Франческа? Наистина ли смяташе, че Мег ще приеме работата? Само че тя точно това беше направила.
	Нахлузи си тениската с логото на печатна компания и закрачи напред-назад из кухнята, като ругаеше и Франческа, и себе си, задето не беше прочела името по-рано, когато все още можеше да откаже. Но дали щеше да го направи? Вероятно не. Глупавата й гордост нямаше да й позволи.
	Изкушението да вдигне телефона и да се обади на Тед бе почти непоносимо. Вместо това си приготви сандвич и го изнесе на гробището само за да установи, че е изгубила апетит. Не беше съвпадение, че това се случваше, докато Тед отсъства. Франческа беше планирала подмолна атака, целяща да постави Мег на мястото й. За нея вероятно нямаше значение дали Мег ще приеме, или не. Целеше единствено да демонстрира нещо. Мег беше аутсайдер, изпаднала скитница, принудена да работи за жалка почасова надница. И единственият начин да бъде допусната в дома на Франческа бе като прислуга.
	Мег запрати сандвича в бурените. Майната му на всичко.


	Пристигна в имението „Бодин“ малко преди десет часа на следващата сутрин. Беше съчетала бялата риза и миниполата на „Миу Миу“ с лъскавите си розови сандали на платформи. Едва ли бяха най-удобният избор за работа, но най-добрата защита срещу Франческа беше нападението, а обувките недвусмислено заявяваха, че няма намерение да бъде невидима. Щеше да държи главата си високо вдигната, да се усмихва, докато бузите я заболят, и да си свърши работата достатъчно добре, за да посмачка самодоволството на Франческа.
	Хейли се появи с червения си форд фокус. Не каза почти нищо, докато двете влизаха заедно в къщата, и беше толкова бледа, че Мег се притесни.
	— Добре ли си?
	— Ужасно… ме боли коремът.
	— Не можеш ли да намериш някой да те замести?
	— Опитах, но няма кой.
	Кухнята на семейство Бодин бе едновременно луксозна и уютна, със слънчеви жълти стени, теракотен под и изработени на ръка кобалтовосини плочки. Огромен полилей от ковано желязо с пъстроцветни стъклени чашки висеше в средата на помещението, а върху откритите лавици бяха подредени медни тигани и тенджери, както и ръчно изработени керамични съдове.
	Майстор готвач Дънкан вече разопаковаше храната, която беше приготвил за събитието. Беше дребен мъж на четиридесет и няколко години, с голям нос, а изпод готварската му шапка стърчеше рошава посивяваща кестенява коса. Намръщи се, когато Хейли изчезна в тоалетната, и нареди на Мег да се залавя за работа.
	Докато тя подреждаше чашите и съдовете за сервиране, той описа менюто: хапки от многолистно тесто с пълнеж от разтопено сирене бри и портокалов мармалад; супа от пресен грах с мента, поднесена в малки чашки, тепърва трябва да бъдат измити; салата с фенел; топли претцели и основното ястие: фритата от аспержи и пушена сьомга, която щяха да разпределят по чиниите на място в кухнята. Кулминацията беше десертът — шоколадово суфле, което готвачът бе усъвършенствал цяло лято и което просто трябваше, трябваше, трябваше да бъде поднесено в мига, в който излезеше от фурната, и да бъде поставено много, много, много внимателно пред всеки от гостите.
	Мег изслуша инструкциите и кимна, след което занесе тежките зелени чаши за вода в трапезарията. Палмови и лимонови дръвчета растяха в странни съдове, поставени в ъглите, а от каменната чешмичка, вградена в стената, се процеждаше вода. В допълнение към дългата маса от старо дърво временно бяха добавени още две маси. Вместо тържествени ленени покривки, Франческа беше предпочела ръчно тъкани подложки за сервиране. В средата на всяка от масите имаше медна табличка, върху която бяха подредени глинени съдинки с риган, майорана, градински чай и мащерка, както и пръстени стомни, преливащи от искрящо жълти цветя. През огромните прозорци се виждаше част от вътрешния двор, както и потънала в сянка пергола, където върху една дървена пейка лежеше забравена книга. Трудно бе да не харесаш жена, създала толкова красива обстановка, в която да приеме приятелките си, но Мег възнамеряваше да се постарае.
	Когато Мег се върна в кухнята, Хейли все още не беше излязла от тоалетната. Тъкмо се бе заела да измие керамичните чашки за супата, когато потракване на токчета по плочките извести за появата на домакинята.
	— Благодаря, че се съгласи да ми помогнеш, майстор Дънкан — каза Франческа. — Надявам се, че си намерил всичко, от което се нуждаеш.
	Мег изплакна една чашка, извърна се от мивката и дари Франческа с най-лъчезарната си усмивка.
	— Здравейте, госпожо Бодин.
	За разлика от сина си Франческа изобщо нямаше лице на покерджия и човек лесно можеше да разчете чувствата, пробягали по него. Първо се изписа изненада. (Не беше очаквала Мег да приеме.) После — озадаченост. (Защо всъщност беше дошла?) Неловкост. (Какво щяха да си помислят гостите?) Съмнение. (Може би трябваше да го премисли по-добре.) Тревога. (Ама че ужасна идея!) И накрая — примирение.
	— Мег, може ли да поговорим в трапезарията?
	— Разбира се.
	Мег последва потракващите токчета вън от кухнята. Франческа беше толкова дребничка, че Мег би могла да я пъхне под брадичката си… не че си представяше как прави нещо такова. Беше изискано облечена, както винаги — изумрудена блуза и бяла памучна пола, която бе пристегнала с пауново син колан. Спря край каменната чешмичка, въртейки венчалната си халка.
	— Боя се, че е станала грешка. По моя вина, разбира се. В крайна сметка няма да имам нужда от услугите ти. Естествено, ще ти платя за времето. Сигурна съм, че средствата ти са оскъдни, в противен случай не би… дошла днес.
	— Всъщност далеч не са толкова оскъдни, както преди — жизнерадостно отвърна Мег. — Бизнесът ми с бижута потръгна много по-добре, отколкото се надявах.
	— Да, чух. — Франческа очевидно беше объркана, също толкова очевидно бе, че е решила да сложи край на това. — Предполагам, че не очаквах да приемеш работата.
	— Понякога изненадвам дори себе си.
	— Вината е моя, разбира се. Имам склонност да действам импулсивно. Причинявало ми е повече неприятности, отколкото можеш да си представиш.
	Мег прекрасно знаеше какво е да си импулсивен.
	Франческа се изпъна в целия си, съвсем невнушителен ръст и заговори със сковано достойнство:
	— Нека донеса чековата си книжка.
	Беше изключително изкушаващо, ала Мег не можеше да го направи.
	— Очаквате двайсет гостенки, а Хейли не се чувства добре. Не мога да зарежа горкия Дънкан просто така.
	— Сигурна съм, че все някак ще се справим. — Франческа докосна диамантената си гривна. — Прекалено е неловко. Не искам гостенките ми да се чувстват неудобно. Нито пък ти, разбира се.
	— Ако гостенките са тези, които предполагам, че са, това страшно ще им хареса. Що се отнася до мен… тук съм от два месеца и половина, така че е нужно много повече, за да се почувствам неловко.
	— Наистина, Мег… едно е да работиш в клуба, но това е нещо съвсем различно. Разбирам, че…
	— Извинете ме. Трябва да измия чашите. — Лъскавите розови сандали на Мег също изчаткаха по пода, докато тя се връщаше в кухнята.
	Междувременно Хейли беше излязла от тоалетната и стоеше до плота, но изобщо не изглеждаше по-добре и майстор готвачът очевидно започваше да се притеснява. Мег грабна бутилката с нектар от праскови от ръката на Хейли и следвайки инструкциите на готвача, капна по мъничко във всяка от високите чаши за шампанско. След това добави шампанско, пъхна парченце пресен плод и връчи подноса на Хейли, надявайки се всичко да мине добре. Докато Хейли се отдалечаваше с подноса, Мег грабна платото с топли хапки, които готвачът току-що бе извадил от фурната, взе купчинка коктейлни салфетки и я последва.
	Хейли беше заела позиция до входната врата, за да не й се налага да обикаля стаята. Гостенките започнаха да пристигат, облечени в пъстроцветни ленени и памучни дрехи, издокарани повече, отколкото би бил някой в Калифорния за подобно събитие, но разбира се, в Тексас да не се облечеш подобаващо беше смъртен грях, дори и сред по-младото поколение.
	Мег разпозна някои от членките на клуба. Тори разговаряше с единствения човек, облечен изцяло в черно — жена, която Мег никога не беше виждала. Изведнъж, тъкмо докато поднасяше чашата с шампанско към устните си, Тори замръзна, видяла Мег да се приближава към нея с поднос в ръка.
	— Какво, по дяволите, търсиш тук?
	Мег направи престорен реверанс.
	— Казвам се Мег и днес аз ще ви обслужвам.
	— Защо?
	— Защо не?
	— Защото… — Тори махна с ръка. — Не съм сигурна защо. Знам само, че не е редно.
	— Госпожа Бодин се нуждаеше от работна ръка, а аз имах свободен ден.
	Тори се намръщи, а после се обърна към слабичката жена до себе си, която имаше строго подстригана черна коса и очила с червени пластмасови рамки. Без да я е грижа, че по този начин нарушава правилата на етикецията, тя ги представи една на друга:
	— Лиса, това е Мег. Лиса е агентката на Франческа. А Мег е…
	— Наистина ви препоръчвам хапките с бри. — Мег не беше сигурна, че Тори се кани да я представи като дъщерята на великата Фльор Савагар Коранда, номер едно сред агентите на таланти, ала я познаваше достатъчно добре, за да не рискува. — Непременно си оставете място за десерта. Не искам да развалям изненадата, като ви кажа какъв е, но няма да останете разочаровани.
	— Мег? — Челото на Ема беше смръщено, на ушите й се поклащаха обиците, които Мег й бе изработила от две мъниста червеникав халцедон от деветнайсети век. — О, господи…
	— Лейди Ема. — Мег й протегна подноса.
	— Просто Ема. О, забрави. Не знам защо изобщо се хабя.
	— И аз не знам — съгласи се Тори. — Лиса, сигурна съм, че Франческа ти е разказала за местната ни членка на британското кралско семейство, но не мисля, че сте се срещали. Това е снаха ми, лейди Ема Уелс-Финч Травълър.
	Ема въздъхна и протегна ръка. Мег се измъкна и под бдителните разтревожени очи на Франческа се зае да предложи от ордьоврите на местната мафия.
	Бърди, Кейла, Зоуи и Шелби Травълър се бяха скупчили до прозорците и докато се приближаваше, Мег чу Бърди да казва:
	— Миналата нощ Хейли пак беше с онзи Кайл Баскъм. Кълна се, ако забременее…
	Мег си спомни пребледнялото лице на Хейли и се помоли това вече да не се е случило. В този миг Кейла забеляза Мег и толкова силно сръга Зоуи, че тя се опръска с шампанско. И четирите жени зяпнаха полата на Мег, а после Шелби хвърли въпросителен поглед на Кейла. Мег протегна купчинката салфетки на Бърди.
	Зоуи докосна гердана си, който изглеждаше така, сякаш бе направен от полирани с шеллак фрут лупс*.
	[* Зърнена закуска, оформена като пъстроцветни пръстенчета. — Б.пр.]
	— Учудвам се, че все още се налага да работиш по партита, Мег. Кейла каза, че бижутата ти страхотно се харчат.
	Кейла бухна косата си.
	— Не чак страхотно. Вече два пъти намалих цената на медальона с маймунката и още не мога да го продам.
	— Обещах, че ще го преправя.
	Мег трябваше да признае, че медальонът с маймунката не беше най-доброто й произведение, но почти всичко друго, което беше дала на Кейла, беше продадено почти веднага.
	Бърди подръпна кичур от яркочервената си коса и я изгледа надменно.
	— Ако аз възнамерявах да наема работна ръка за партито, бих уточнила кого искам. Франческа е прекалено небрежна в тези неща.
	Зоуи се огледа наоколо.
	— Надявам се, че Съни още не се е върнала. Само си представете, ако Франческа я беше поканила, докато Мег е тук. На никого не му е притрябвал подобен стрес. Не и на мен, при положение че училището започва след няколко седмици, а ми е останала само една учителка за детската градина.
	Шелби Травълър се обърна към Кейла.
	— Страшно обичам маймунки. Ще купя медальона.
	Тори се пъхна между тях.
	— Откога пък заобича маймунки? Точно преди Пит да навърши десет години, те чух да му казваш, че са мръсни малки зверчета.
	— Само защото почти беше убедил Кени да му купи една за рождения ден.
	Тори кимна.
	— И като нищо щеше да го направи. Обича Пит толкова, колкото и собствените си деца.
	Кейла разтърси коса.
	— Онази френска приятелка на Тед, моделът, винаги съм си мислела, че малко прилича на маймуна. Нещо в зъбите й.
	Щурите жени на Уайнет се впуснаха в приказки. Мег се отдалечи.
	Когато се върна в кухнята, Хейли беше изчезнала, а майстор готвачът беснееше, докато прескачаше строшени чаши за шампанско.
	— Днес е напълно безполезна! Пратих я да си върви вкъщи. Остави проклетите чаши и започвай да подреждаш чиниите със салата.
	Мег правеше всичко по силите си да изпълнява сипещите се една след друга заповеди. Тичаше из кухнята, като избягваше парчетата стъкло, и проклинаше розовите си сандали, но когато отиде в трапезарията, понесла нов поднос с напитки, нарочно забави крачка, сякаш разполагаше с цялото време на света. Може и да нямаше опит като сервитьорка, ала не беше нужно никой да го разбере.
	Обратно в кухнята изкопа три малки канички за дресинга на салатата, докато главният готвач проверяваше фритатата във фурната.
	— Искам да бъде поднесена гореща.
	Следващият час мина като на бързи обороти, докато Мег се мъчеше да свърши работата на двама души, а главният готвач се тревожеше за шоколадовите суфлета. И Тори, и Ема изглеждаха твърдо решени да я заприказват всеки път щом тя се появеше в трапезарията, сякаш беше една от гостенките. Мег оценяваше добрите им намерения, но й се щеше да я оставят да се съсредоточи върху работата си. Кейла забрави да се държи враждебно достатъчно дълго, за да й съобщи, че иска още една доколумбова каменна огърлица и обици за своя приятелка, която държала магазин в Остин. Дори агентката на Франческа искаше да говори с нея, не за родителите на Мег (очевидно никой не беше издал кои са), а за фритатата и дали в нея имало къри.
	— Имате невероятно небце — отвърна Мег. — Готвачът сложи съвсем мъничко. Не мога да повярвам, че сте го усетили.
	Франческа трябва да си бе дала сметка, че Мег и представа си няма дали във фритатата има къри, или не, защото побърза да отвлече вниманието на Лиса.
	Докато Мег сервираше, до слуха й достигаха откъслечни части от разговори. Гостите искаха да знаят кога ще се прибере Тед и какво възнамерява да направи относно най-различни местни проблеми, като се започнеше от нечий прекалено шумен петел до завръщането на двамата Скипджак в Уайнет. Докато Мег пълнеше чашата на Бърди със студен чай, Тори скастри Зоуи за огърлицата й от фрут лупс.
	— Не можеш ли поне веднъж да си сложиш нормални украшения?
	— Да не мислиш, че ми е приятно да се разхождам, увесила половината супермаркет по себе си? — прошепна Зоуи, като си взе хлебче от кошничката и го разчупи надве. — Само че майката на Хънтър Грийн седи на съседната маса, а имам нужда от помощта й, за да организирам тазгодишния панаир на книгата.
	Тори вдигна поглед към Мег.
	— Ако бях на мястото на Зоуи, щях да установя по-ясна граница между личния и професионалния си живот.
	— Така говориш сега — възрази Зоуи, — но забрави ли колко се развълнува, когато си сложих обиците от макарони, които Софи ми направи?
	— Това беше различно. Дъщеря ми е творческа натура.
	— Ама разбира се — подсмихна се Зоуи. — И още същия ден ми помогна с мрежата за бързи съобщения.
	Незнайно как, Мег успя да разчисти съдовете, без да изсипе останки от храната в ничий скут. Няколко от членките на клуба я попитаха дали има студен чай „Аризона“. В кухнята с лъснало от пот лице, майстор готвачът тъкмо вадеше съвършено бухналите шоколадови суфлета от фурната.
	— Побързай! Отнеси ги на масата, преди да са спаднали. Внимателно! Не забравяй какво ти казах.
	Мег отнесе тежкия поднос в трапезарията. Сервирането на суфлетата беше работа за двама, но тя подпря ръба на хълбока си и посегна към първата купичка.
	— Тед! — възкликна Тори. — Вижте кой е тук!
	Сърцето на Мег се качи в гърлото й, тя вдигна рязко глава и се олюля върху розовите си сандали, когато видя Тед на прага на вратата. За броени секунди суфлетата се разклатиха… а всичко, за което тя бе в състояние да мисли, беше бебешката количка.
	Беше научила за този феномен от баща си още като малка. Ако гледаш филм и видиш бебешка количка, можеш да си сигурен, че към нея с огромна скорост лети кола. Същото важеше и за количка с цветя, сватбена торта и прозорец, който носят през улицата.
	„Седни удобно, хлапе, и се дръж здраво, защото се задава преследване с коли.“
	Така беше и с шоколадовите суфлета.
	Едва удържаше подноса. Губеше равновесие. Суфлетата започнаха да се плъзгат. Задаваше се преследване с коли.
	Само че животът не беше филм и тя по-скоро би изяла натрошените стъкла от пода в кухнята, отколкото да остави белите купички да изпопадат. Олюля се, ала някак си успя да премести тежестта на тялото си, изви хълбок и съсредоточи и последната капчица от волята си, за да запази равновесие.
	Купичките се върнаха по местата си. Франческа се изправи.
	— Теди, миличък, идваш тъкмо навреме за десерта. Присъедини се към нас.
	Мег вирна брадичка. Мъжът, когото обичаше, се взираше в нея. Кехлибарените му очи, които се замъгляваха, докато се любеха, сега бяха ясни и болезнено проницателни. Погледът му се премести върху подноса в ръцете й, а после обратно към лицето й. Суфлетата започнаха да спадат. Едно по едно. _Пуф… пуф… пуф…_


>	16

	— Дами. — Погледът на Тед се стрелна от бялата сервитьорска престилка на Мег към майка му, която неочаквано се бе превърнала във вихрушка от движение.
	— Намери си стол, миличък. Пъхни се до Шелби. — Малката й ръка се вдигна от косата към гривните й, а после към салфетките — пъстроцветна птица, която търсеше сигурно място, където да кацне. — За щастие, синът ми се чувства прекрасно в женска компания.
	Тори изсумтя.
	— Много ясно. Излизал е с половината от жените в тази стая.
	Тед кимна към гостенките.
	— И всеки момент беше истинско удоволствие.
	— Не съвсем всеки — обади се Зоуи. — Помниш ли, когато Бени Ханкс запуши всички тоалетни точно преди концерта на петокласниците? Така и не можахме да отидем на вечеря.
	— Но за сметка на това аз получих възможността да видя един отдаден на работата си млад педагог в действие — кавалерски каза Тед, — а Бени научи много важен урок.
	За миг чертите на Зоуи се смекчиха от копнеж, моментно отдаване на спомена за онова, което би могло да се случи. Все пак бързо успя да се отърси от него.
	— Бени е на астрономически лагер в Хантсвил. Да се надяваме, че там по-добре си пазят тоалетните.
	Тед кимна, ала вниманието му отново се насочи към майка му. Очите му не трепваха, върху устните му нямаше и следа от усмивка. Франческа посегна към чашата си с вода. Ема премести тревожен поглед между тях и побърза да се намеси:
	— Успешна ли беше командировката ти, Тед?
	— Да.
	Той бавно откъсна очи от майка си и ги спря върху Мег. Преструвайки се, че не забелязва, тя поднесе първото суфле със замах, сякаш се очакваше в средата на десерта да зее гигантски кратер.
	Тед пристъпи към нея, стиснал упорито челюст.
	— Нека ти помогна, Мег.
	Предупредителни светлини запримигваха в главата й.
	— Не е необходимо. — Тя преглътна. — Господине.
	Очите му се присвиха. Мег взе следващата купичка. И Франческа, и Ема знаеха, че двамата са любовници, знаеше го и загадъчният среднощен воайор, който може би бе и натрапникът в църквата й. Дали беше тук в този момент? Дали ги гледаше? Тази мисъл бе само една от причините за лошото предчувствие, което се надигаше в гърдите на Мег.
	Тед взе купичката от ръката й и се зае да сервира с непринудена усмивка и съвършено подбран комплимент. Мег като че ли беше единственият човек, който забелязваше напрежението, спотаено в ъгълчетата на тази усмивка.
	Франческа подхвана весел разговор с гостите си, държейки се така, сякаш синът й открай време помагаше на сервитьорите. Очите на Тед потъмняха, когато Шелби съобщи, че наддаването в конкурса „Спечели уикенд с Тед Бодин“ е достигнало единайсет хиляди долара.
	— Откакто се разчу в националната преса, получаваме оферти отвсякъде.
	Кейла не изглеждаше толкова доволна, колкото останалите, което навеждаше на мисълта, че татенцето й беше спрял парите за наддаване.
	Една от голфърките му помаха, за да привлече вниманието му.
	— Тед, вярно ли е, че екип от „Ергенът“ ще дойде в Уайнет, за да направи пробни снимки?
	— Не е вярно — отвърна Тори. — Тед не издържа изпита им по глупост.
	Подносът най-сетне остана празен и Мег опита да се измъкне, но докато бързаше към кухнята, Тед я последва.
	Майстор готвачът се разтопи в усмивки, когато видя кой нахлу след нея.
	— Здравейте, господин Бодин. Радвам се да ви видя. — Той остави каните, които току-що беше напълнил с кафе. — Чух, че сте заминали.
	— Тъкмо се върнах, Дънкан. — Непринудената дружелюбност на Тед се изпари, когато се обърна към Мег. — Защо прислужваш на партито на майка ми?
	— Помагам. А ти ми пречиш. — Тя грабна едно суфле от плота и му го бутна в ръцете. — Сядай и яж.
	Майстор готвачът изхвърча иззад кухненския остров.
	— Не можеш да му го дадеш. То вече е спаднало.
	За щастие, той и представа си нямаше за двайсетината суфлета в трапезарията, сполетени от същата съдба.
	— Тед няма да забележи — увери го тя. — Той яде „Маршмелоус Флъф“* направо от буркана.
	[* Кремообразен десерт, наподобяващ популярните в Щатите бонбони маршмелоу, приготвян от вода, захар и белтъци. — Б.пр.]
	Всъщност тя бе тази, която го правеше, но животът в Уайнет я беше научил колко е полезно да послъгваш понякога.
	Тед върна купичката със суфле на плота, стиснал сурово устни.
	— Майка ми те е подмамила, нали?
	— Да ме е подмамила? Майка ти?
	Мег посегна към каните с кафе, но не беше достатъчно бърза и той ги грабна изпод носа й.
	— Върни ми ги. Нямам нужда от помощта ти. Онова, от което се нуждая, е да ми се махнеш от пътя, за да мога да си свърша работата.
	— Мег! — Бездруго червендалестото лице на майстор готвач Дънкан беше придобило лилав оттенък. — Извинявам се, господин Бодин. Мег досега не е работила като сервитьорка и все още има много да учи за това, как да се отнася с хората.
	— На кого го казваш!
	Тед изчезна през вратата, понесъл кафето.
	Всичко щеше да обърка. Не знаеше как. Знаеше само, че Тед ще направи нещо ужасно и тя трябваше да го спре. Грабна каната със студен чай и се втурна след него.
	Той вече бе започнал да пълни чашите, без да пита кой какво иска, но дори онези, които пиеха чай, не се възпротивиха. Бяха прекалено заети да се суетят около него. Тед отказваше да погледне майка си и върху иначе гладкото чело на Франческа се бяха врязали две бръчки.
	Мег се насочи към противоположната част на трапезарията и се зае да пълни чашите със студен чай. Жената, която според Зоуи беше майката на някой си Хънтър Грей, махна към Мег.
	— Тори, това страшно ми прилича на твоята пола „Миу Миу“. Онази, която носеше, когато всички отидохме на концерта на „Вампирски уикенд“ в Остин.
	Тед прекъсна разговора си с агентката на Франческа. Тори плъзна ленив, богаташки поглед по полата на Мег.
	— В наши дни е пълно с ментета. Не се засягай, Мег. Всъщност е доста сносно копие.
	Само че изобщо не беше копие и Мег изведнъж разбра всички онези прикрити погледи, които привличаше винаги когато облечеше някоя от дрехите, купени в магазина на Кейла. През цялото време беше носила старите дрехи на Тори О’Конър, дрехи, които бе толкова лесно да бъдат разпознати, че никой друг в града не искаше да ги купи. И всички й се бяха подигравали, включително Тед.
	Бърди й хвърли самодоволен поглед, докато й подаваше чашата си за студен чай.
	— Всички ние сме прекалено горди, за да носим старите дрехи на Тори.
	— Да не говорим, че нямаме нужната фигура — подхвърли Зоуи.
	Кейла бухна косата си.
	— Непрекъснато й казвам на Тори, че ще изкара много повече пари, ако изпраща дрехите си в някой магазин в Остин, но тя твърди, че не й се занимавало. Преди Мег да се появи, успявах да продавам нещата й само на гости на града.
	Коментарите биха я жегнали, ако не беше едно. Всички жени, дори и Бърди, говореха ниско, така че само Мег да може да чуе хапливите им забележки. Тя обаче нямаше време да се чуди защо, тъй като в този миг Тед остави двете кани с кафе и се насочи право към нея.
	Въпреки че непринудената усмивка не слизаше от лицето му, решителният поглед в очите му говореше друго, нещо далеч по-опасно. Задаваше се автомобилна катастрофа и Мег нямаше представа как да я избегне.
	Той спря пред нея, издърпа каната със студен чай от ръцете й и я подаде на Тори. Мег направи крачка назад само за да почувства как пръстите му се обвиват около тила й и я задържат на място.
	— Защо не отидеш да помогнеш на готвача в кухнята, миличка. Аз ще разчистя съдовете.
	_Миличка?_
	Двигателят изрева, гумите изсвириха, пушек се вдигна от спирачките и набралият скорост автомобил се блъсна в бебешката количка. Тук, пред очите на най-големите клюкарки в Уайнет, Тексас, Тед Бодин наведе глава, допря легендарните си устни до нейните и обяви пред целия свят, че повече няма да се крие. Мег Коранда беше новата жена в неговия живот.
	Побесняла, Кейла скочи от стола си. Шелби простена. Бърди събори чашата със студен чай. Ема зарови лице в ръцете си, а Зоуи, недоумяваща като някой от своите второкласници, извика:
	— Мислех, че се преструва, за да се отърве от Спенс.
	— Тед и _Мег_? — възкликна майката на Хънтър Грийн.
	Франческа се отпусна безсилно в стола си.
	— Теди… Какво направи?
	С изключение може би на нейната агентка, всички други в стаята разбираха значението на случилото се току-що. Кейла видя как бутикът й се изпарява пред очите й. Бърди видя как мечтаната й книжарница с чайна става на пух и прах. Зоуи скърбеше за подобренията в училището, които никога нямаше да се случат. Шелби и Тори виждаха още безсънни нощи, изпълнени с безсилна вина, за своите съпрузи. А Франческа виждаше как единственият й син се оплита в мрежите на една недостойна интригантка.
	На Мег й идеше да заплаче от огромната опияняваща радост, че Тед бе готов да направи нещо толкова колосално глупаво заради нея.
	Той я погали по бузата с опакото на дланта си.
	— Върви, миличка. Мама ти е задължена, че ни се притече на помощ, но аз ще поема оттук.
	— Да, Мег — тихо каза Франческа. — Сега вече ще се справим и сами.
	Мег беше по-важна за него от този град. В гърдите й се надигна възторжено ликуване, от което й се зави свят, ала жената, в която се беше превърнала, не й позволи да се радва твърде дълго на този миг. Впи нокти в дланите си и се обърна към гостите на майка му.
	— Аз… аз… съжалявам, че трябваше да станете свидетели на това. — Тя се прокашля. — Той, ъъъ, напоследък му се струпа доста. Опитвам се да бъда мила, но… — Пое си въздух с усилие. — Отказва да приеме факта, че аз просто… не си падам особено по него.
	Тед взе остатъка от суфлето на Тори, лапна една лъжица и търпеливо заслуша как Мег се опитва да постъпи правилно и да го извади от прекрасната каша, в която сам се беше забъркал.
	— Проблемът е в мен, не в теб. — Обърна се към него, подтиквайки го с поглед да последва примера й. — Всички други смятат, че си просто великолепен, така че проблемът трябва да е в мен, нали? Никой друг, изглежда, не те намира за мъничко… плашещ.
	Едната му вежда подскочи.
	Франческа сякаш се наду в стола си.
	— Наистина ли току-що нарече сина ми плашещ?
	Тед загреба още една лъжичка шоколадово суфле, любопитен какво друго ще измисли Мег. Изобщо нямаше да й помогне. Прииска й се да го целуне. Да му се разкрещи. Вместо това отново насочи вниманието си към жените.
	— Бъдете откровени. — Гласът й укрепна при мисълта колко правилно постъпва. — Всички знаете какво имам предвид. Как птичките започват да пеят, когато той прекрачи навън. Това си е стряскащо, нали? А и ореолите, които все се появяват около главата му?
	Никой не помръдваше. Никой не каза нито дума.
	Устата й беше пресъхнала, ала тя продължи.
	— Ами _стигмата_?
	— Стигмата? — повтори Тори. — Е, това вече е нещо ново.
	— Надрасках се с маркер. — Тед довърши суфлето и побутна купичката настрани. — Мег, миличка (казвам ти го единствено, защото толкова много ме е грижа), държиш се налудничаво. Определено се надявам, че не си бременна.
	Откъм кухнята долетя трясък и решителността на Мег се изпари. Той беше майстор на хладнокръвието, а тя — просто лаик и никога нямаше да го победи в собствената му игра. Това беше неговият град, негов си беше и проблемът. Грабна каната за чай и се стрелна към кухнята.
	— Ще се видим довечера — догони я гласът му. — По същото време. И си облечи онази рокля на Тори. Стои ти много по-добре, отколкото на нея. Извинявай, Тори, но знаеш, че е така.
	Докато потъваше в кухнята, Мег чу вайкането на Шелби:
	— Ами конкурсът? Това ще провали всичко!
	— Майната му на конкурса — заяви Тори. — Имаме си по-голям проблем. Кметът ни току-що показа среден пръст на Съни Скипджак и подари чисто нов комплекс за голф на Сан Антонио.


	Тед прояви благоразумието да не се появи повече в кухнята. Докато Мег помагаше на майстор готвача да разчисти, мислите й препускаха. Чу гостите да се разотиват и не след дълго се появи Франческа. Беше боса, сменила дрехите, с които беше на партито, с шорти и тениска, а лицето й беше пребледняло. Благодари на Дънкан и му плати, след което връчи един чек на Мег.
	Беше два пъти повече, отколкото й беше обещано.
	— Свърши работа за двама души.
	Мег кимна и й го подаде обратно.
	— Моят принос за библиотечния фонд.
	Задържа погледа на Франческа само толкова, колкото да демонстрира малко достойнство, след което отново се залови за работа.
	Почти беше станало време за вечеря, докато прибере всички съдове, и се приготви да си тръгне, нарамила пълната с храна торба, която майстор готвачът й беше дал. Не спря да се усмихва през целия път до църквата. Пикапът на Тед беше паркиран до стъпалата. Колкото и да беше уморена, единственото, за което можеше да мисли, бе как му смъква дрехите. Грабна торбата с храна и се втурна вътре само за да се закове на място.
	Църквата беше обърната надолу с главата. Прекатурени мебели, нарязани възглавници, разпилени навсякъде дрехи… Портокалов сок и кетчуп бяха разлени върху кушетката, а бижутерийните й материали бяха разпилени навсякъде — скъпоценните й мъниста, инструментите, които беше купила току-що, оплетена тел.
	Насред целия този хаос стоеше Тед.
	— Шерифът идва насам.


	Шерифът не откри никакви следи от влизане с взлом. Когато ги попита за ключовете, Тед отвърна, че вече е поръчал да бъдат сменени. Шерифът подхвърли предположение, че може да е бил някой скитник, и Мег си даде сметка, че ще трябва да му каже за думите, надраскани върху огледалото в банята.
	Тед изригна.
	— И чак сега реши да ми съобщиш? Какво си мислиш, по дяволите? Нямаше да ти позволя да останеш тук нито ден повече.
	Мег просто го погледна. Той й отвърна със сърдит поглед… нямаше и помен от ореол.
	Шерифът най-сериозно я попита дали някой й има зъб. Мег си помисли, че я поднася, но после си спомни, че той работи за окръга, а не за града и може би не е в течение на местните клюки.
	— Мег имаше малък конфликт с неколцина души — заяви Тед, — но не мога да си представя някой от тях да направи нещо такова.
	Шерифът извади тефтера си.
	— Кои са тези души?
	Мег опита да се стегне.
	— В общи линии, никой, който харесва Тед, не си пада особено по мен.
	Шерифът поклати глава.
	— Това са страшно много хора. Можете ли да стесните малко кръга?
	— Няма особен смисъл да изреждам имена наслуки — отвърна тя.
	— Никого не обвинявате. Просто ми давате списък с хората, които ви имат зъб. Нуждая се от сътрудничеството ви, госпожице Коранда.
	Разбираше го, ала въпреки това не й се струваше редно.
	— Госпожице Коранда?
	Заповяда си да събере сили.
	— Ами… — Дори не знаеше откъде да започне. — Съни Скипджак иска Тед за себе си. — Плъзна поглед по опустошението наоколо и си пое дълбоко дъх. — След това имаме Бърди Китъл, Зоуи Дейниълс, Шелби Травълър, Кейла Гарвин. Бащата на Кейла, Брус. Може би Ема Травълър, макар да мислех, че си е променила мнението за мен.
	— Никой от тях не би сторил нещо подобно — заяви Тед.
	— Все някой го е направил — отвърна шерифът и обърна нова страница в тефтера си. — Продължавайте, госпожице Коранда.
	— Всички бивши гаджета на Тед, особено след случилото се днес.
	Това наложи кратко обяснение, което Тед на драго сърце предостави, заедно с коментар относно страхливостта на хората, които предпочитали да се крият, вместо открито да признаят, че имат връзка.
	— Някой друг?
	Шерифът пак отгърна нова страница в тефтера си.
	— Скийт Купър забеляза как настъпих една от топките за голф на Тед в земята, за да му попреча да победи Спенсър Скипджак. Трябваше да видите как ме изгледа.
	— Трябваше да видиш как те изгледах аз — заяви Тед с отвращение.
	Мег зачопли нокътя си.
	— И? — Шерифът щракна химикалката си.
	Мег се престори, че се е загледала през прозореца.
	— Франческа Бодин.
	— Задръж малко! — възкликна Тед.
	— Шерифът поиска списък с имена. Давам му списък с имена, никого не обвинявам. — Тя отново се обърна към шерифа. — Госпожа Бодин си беше у тях преди малко повече от час, така че би било страшно трудно да го е извършила тя.
	— Трудно, но не и невъзможно — каза шерифът.
	— Това не е дело на майка ми.
	— Не съм сигурна за бащата на Тед — добави Мег. — Трудно е да разбере човек какво си мисли той.
	Сега беше ред на шерифа да се надуе от възмущение.
	— Великият Далас Бодин не е вандал.
	— Вероятно не е. И смятам, че спокойно можем да елиминираме Корнелия Джорик. Трудно би било за един бивш президент на Съединените щати да се промъкне в Уайнет, без да бъде забелязан.
	— Възможно е да е изпратила някой от подчинените си — провлече Тед.
	— Ако не харесваш списъка ми, ти измисли по-добър — сопна се Мег. — Познаваш всички заподозрени много по-добре от мен. В крайна сметка всичко се свежда до това, че някой недвусмислено ми показва, че не ме иска в Уайнет.
	Шерифът погледна към Тед.
	— Е, какво ще кажеш, Тед?
	Той прокара пръсти през косата си.
	— Не мога да повярвам, че който и да било от тези хора би направил нещо толкова отвратително. Ами някой от колегите ти в клуба?
	— Това са единствените ми положителни връзки.
	Шерифът затвори тефтерчето си.
	— Госпожице Коранда, не бива да оставате тук сама. Не и докато не разрешим този проблем.
	— Вярвай ми, няма да остане — заяви Тед.
	Шерифът обеща да говори с полицейския началник. Тед отиде да го изпрати до колата му и в този миг телефонът в чантата на Мег звънна. Върху дисплея видя името на майка си — последният човек, с когото би трябвало да говори точно сега, и човекът, чийто глас най-силно копнееше да чуе.
	Прекоси опустошената си кухня и излезе през задния вход.
	— Здравей, мамо.
	— Здравей, миличка. Как върви работата?
	— Страхотно. Наистина страхотно.
	Тя се отпусна на стъпалото. Циментът все още беше нагрян от слънцето и Мег усети топлината му през полата на Тори.
	— С татко ти страшно се гордеем с теб.
	Майка й все още смяташе, че Мег е координатор по забавленията в клуба, заблуда, от която на Мег много скоро щеше да й се наложи да я освободи.
	— Честно, не е кой знае каква работа.
	— Хей, аз по-добре от всеки знам какво е да работиш с хора с гигантско его, а в един кънтри клуб несъмнено е пълно с такива. Което ме довежда до причината да се обадя. Имам страхотна новина.
	— Белинда е починала и ми е оставила всичките си пари.
	— Ще ти се. Не, баба ти ще живее вечно. Тя е една от неживите. Страхотната новина е… че с баща ти ще ти дойдем на гости.
	_О, господи…_ Мег скочи от стъпалото. Порой от ужасни картини се заредиха в съзнанието й. Скъсаните възглавници на дивана… Натрошеното стъкло… Количката за напитки… Лицата на всички, които й имаха зъб.
	— Липсваш ни и искаме да те видим — продължи майка й. — Искаме да се запознаем с новите ти приятели. Толкова се гордеем с начина, по който обърна живота си.
	— Това… това е страхотно.
	— Трябва да наместим програмата си, но скоро ще го уредим. Ще бъде съвсем неофициално посещение. Само за ден-два. Липсваш ми.
	— Ти също ми липсваш, мамо. — Щеше да има време да разчисти бъркотията, но това беше само върхът на айсберга. Ами работата й? Претегли наум възможностите да я назначат за координатор по забавленията преди посещението на родителите й и заключи, че има по-голям шанс да бъде поканена на парти с преспиване в къщата на Бърди. Само при мисълта как запознава Тед с родителите си я побиха тръпки. Не беше нужно кой знае какво въображение, за да си представи как майка й пада на колене пред Тед и го умолява да не размисли.
	Реши да се спре върху най-лесния за обяснение проблем.
	— Мамо, има само едно нещо… Работата ми… Не е чак толкова впечатляваща.
	— Мег, престани да се подценяваш. Това, че си израснала в хиперамбициозно семейство, е нещо, което не мога да променя. Ние сме странните, не ти. Ти си нормална, интелигентна, красива жена, която допусна цялата лудост около нея да я отклони от пътя й. Но всичко това вече е зад гърба ти. Успя да започнеш на чисто и не бихме могли да се гордеем повече с теб. Сега трябва да бягам. Обичам те.
	— Аз също те обичам — немощно отвърна Мег, а после, след като майка й вече беше затворила, добави: — Не съм координатор по забавленията, а карам количката с напитки. Но бижутата ми страшно се търсят.
	Задната врата се отвори, за да пропусне Тед.
	— Утре ще изпратя някой да почисти.
	— Не — уморено каза тя. — Не искам никой да види това.
	Той я разбра.
	— Тогава стой тук и си отдъхни. Аз ще се оправя.
	Единственото, което искаше, бе да се свие на кълбо и да помисли за всичко, което се бе случило, но беше прекарала твърде много години, оставяйки някой друг да разчиства след нея.
	— Добре съм. Нека първо се преоблека.
	— Не е нужно да го правиш.
	— Нито пък ти.
	От гледката на това мило, красиво лице я прониза болка. Само преди няколко седмици би се запитала какво прави мъж като Тед с жена като нея, ала някъде дълбоко в съществото й се случваше нещо, зараждаше се усещане за постижение, от което бе започнала да се чувства малко по-достойна.
	Тед издърпа навън първо съсипаната кушетка, а след това дивана и креслата, които Мег беше донесла от клуба. Докато работеше, подхвърляше шеги, за да повдигне настроението й. Тя смете натрошените стъкла, оглеждайки ги внимателно, за да не изхвърли някое от скъпоценните си мъниста. След това отиде в кухнята, за да оправи бъркотията там, ала Тед вече се беше погрижил.
	Докато приключат, почти се беше стъмнило и двамата бяха огладнели. Занесоха торбата с храна от партито и две бутилки бира на гробището и подредиха всичко върху една от хавлиите за баня. Ядоха направо от кутиите, а вилиците им от време на време се докосваха. Мег искаше да поговорят за случилото се в къщата на майка му, ала изчака да се нахранят, преди да повдигне въпроса.
	— Не трябваше да правиш онова, което стори на партито.
	Тед се облегна на надгробния камък на Хорас Ърнст.
	— И какво направих?
	— Недей да играеш игрички. Това, че ме целуна. — Трябваше да положи усилие, за да потисне възторга, който все още опитваше да се надигне в гърдите й. — Вече целият град знае, че сме двойка. Спенс и Съни ще го научат броени минути след като се върнат.
	— Остави ме аз да се тревожа за Спенс и Съни.
	— Как можа да направиш нещо толкова глупаво.
	_Толкова прекрасно._
	Тед протегна крака към парцела на семейство Мюлер.
	— Искам за известно време да се пренесеш при мен.
	— Слушаш ли изобщо какво ти говоря?
	— Вече всички знаят за нас. Няма причина да не се пренесеш.
	След всичко, което беше направил за нея, Мег не бе в състояние да се кара с него. Вдигна някаква пръчка и започна да чопли кората й с нокът.
	— Оценявам предложението ти, но да се пренеса при теб би било като да се изсмея в лицето на майка ти.
	— Аз ще се погрижа за майка ми — мрачно заяви той. — Обичам я, но животът си е мой.
	— Да, всички така казваме. Ти. Аз. Луси. — Мег заби пръчката в пръстта. — Ала те са властни жени. Здравомислещи, интелигентни, те ръководят своя свят и ни обичат до безумие. Опасна комбинация, от която е трудно да се преструваме, че са обикновени майки.
	— Няма да останеш тук сама. Дори нямаш къде да спиш.
	Погледът й се зарея между дърветата, към купчината с боклуци, където сега се намираше нейната кушетка. Който и да стоеше зад всичко това, нямаше да спре, не и докато Мег не си тръгнеше от Уайнет.
	— Е, добре — заяви. — Но само за тази нощ.
	Последва го обратно до къщата му в ръждомобила. Едва бяха прекрачили прага, когато той я притегли до гърдите си и се обади по телефона със свободната си ръка.
	— Мамо, някой е влязъл в църквата и е обърнал мястото нагоре с краката, така че Мег ще остане при мен за няколко дни. Ти я плашиш, аз съм ти бесен и точно сега не си добре дошла тук, така че ни остави на мира.
	След това затвори.
	— Не ме плаши — възрази Мег. — Е, поне не много.
	Тед я целуна по носа, обърна я към стълбите и я потупа лекичко по дупето, задържайки се за мъничко върху дракона.
	— Колкото и да ми е неприятно да го кажа, ти едва се държиш на крака. Отивай в леглото. Аз ще дойда по-късно.
	— Романтична среща?
	— Нещо още по-хубаво. Ще поставя охранителна камера в църквата. — В гласа му се прокраднаха сурови нотки. — Нещо, което вече щях да съм направил, ако ми беше казала за първия път.
	Мег не беше толкова глупава, че да опита да се защити. Вместо това обви ръце около него и го привлече върху бамбуковия под. След всичко, което се беше случило днес, този път щеше да е различно. Този път той щеше да докосне не само тялото й.
	Претърколи се отгоре му, улови главата му между дланите си и го целуна необуздано. Той отвърна на целувката й с обичайната си вещина. Възбуди я с опияняващата си опитност. Остави я потна, задъхана и почти… но не съвсем… задоволена.


>	17

	Мег не беше свикнала с климатика и по някое време през нощта, завита само с чаршаф, усети, че й става студено. Сгуши се до Тед и когато отвори очи, вече беше сутрин.
	Излегна се на хълбок и го погледна. Заспал, той бе точно толкова неустоим, колкото и буден. Косата му беше разрошена по възможно най-прекрасния начин — леко сплескана тук, щръкнала там, и направо я засърбяха пръстите да я оправи. Очите й се спряха върху бицепса му, много по-загорял в долната си част. Никой уважаващ себе си красавец от Южна Калифорния не би допуснал да го видят с подобен неравномерен тен, ала на Тед изобщо не му пукаше. Мег докосна ивицата с устни.
	Той се обърна по гръб, повличайки част от чаршафа със себе си и раздвижвайки мускусната миризма на спящите им тела. Мег начаса се възбуди, но много скоро трябваше да е в клуба, затова си заповяда да стане. Досега всички сигурно бяха научили за случилото се на партито вчера и на никого и през ум нямаше да му мине да обвини _Тед_ за целувката. Очакваше я ден, пълен с проблеми.
	Тъкмо зареждаше количката си за жените, които играеха във вторник сутринта, когато от съблекалнята излезе Тори и се отправи към нея така, че опашката й се развяваше. Съвсем в свой стил започна, без изобщо да се церемони:
	— Очевидно не можеш да останеш в къщата след случилото се, със сигурност не можеш да останеш и у Тед, затова всички решихме, че ще е най-добре да се нанесеш в апартамента за гости на Шелби. Самата аз живях там между първите ми два злощастни брака. Удобно е, ще имаш уединение и дори собствена кухня, нещо, което няма как да стане, ако отседнеш у нас или у Ема. — Тя се запъти към спортния магазин с развяна опашка и подвикна през рамо: — Шелби очаква до шест часа да си пристигнала. Разстройва се, когато хората не са точни.
	— Почакай! — Мег забърза след нея. — Няма да се нанеса в къщата, в която си отраснала.
	Тори сложи ръка на кръста си; Мег никога не я бе виждала по-сериозна.
	— _Не можеш_ да останеш у Тед.
	Мег вече го знаеше, но мразеше да й заповядват.
	— Противно на всеобщото мнение, никой от вас няма думата. И освен това смятам да се върна в църквата.
	Тори изсумтя.
	— Наистина ли смяташ, че той ще ти позволи да го направиш след онова, което се случи?
	— Тед не ми _позволява_ каквото и да било. — Тя решително се върна при количката. — Благодаря на Шелби за гостоприемството й, но имам други планове.
	Тори я последва.
	— Мег, не можеш да се пренесеш при Тед. Наистина не можеш.
	Преструвайки си, че не я чува, Мег се отдалечи с количката си.
	Не беше в настроение да работи върху бижутата си, докато чакаше клиенти, затова извади копието на „Американска земя“, което беше взела назаем от Тед, но дори думите на най-интелигентните природозащитници в страната не можаха да задържат вниманието й. Първата четворка жени се зададе и тя остави книгата настрани.
	— Мег, чухме за взлома.
	— Сигурно страшно си се уплашила.
	— Кой го е направил според теб?
	— Обзалагам се, че са искали да се доберат до бижутата ти.
	Мег сложи лед в чашите, наля напитките и отговори на въпросите им възможно най-кратко. Да, страшно беше. Не, нямаше представа кой може да е бил. Да, от сега нататък възнамеряваше да бъде много по-внимателна.
	Втората четворка й зададе същите въпроси, ала тя и тогава не го осъзна напълно. Едва когато всички те бяха на феъруея, си даде сметка, че нито една от осемте жени не беше споменала целувката на Тед на партито, нито думите му, че са двойка.
	Не разбираше. Жените в този град обожаваха да се ровят в живота на другите, особено в този на Тед, така че не ги възпираше възпитанието. Какво ставаше?
	Отговорът я осени едва когато следващата четворка си тръгна от количката й.
	Никоя от жените, с които беше говорила досега, не беше присъствала на обяда у Франческа. Те просто не знаеха. Двайсетте гостенки, станали свидетели на случилото се, се бяха наговорили да потулят всичко.
	Мег се отпусна в седалката и опита да си представи многобройните телефонни обаждания предишната нощ. Почти можеше да чуе как всяка от гостенките на Франческа се заклева върху Библията (или последния брой на списание „Инстайл“*) да не каже никому нито думичка. Двайсет клюкарки от Уайнет бяха дали обет за мълчание. Не можеше да трае дълго, не и при обикновени обстоятелства. Но когато ставаше дума за Тед, може би щеше да успее.
	[* Американско модно списание. — Б.пр.]
	Докато Мег обслужваше следващата групичка, те отново говореха само за нахлуването в църквата и изобщо не споменаха Тед. Това обаче се промени половин час по-късно, когато пристигнаха последните две жени. В мига, в който ги видя да слизат от количката за голф, Мег разбра, че този разговор ще бъде различен. И двете бяха присъствали на обяда. И двете бяха станали свидетелки на случилото се. А сега и двете идваха към нея с подчертано недружелюбни физиономии.
	По-ниската от двете, съсухрена брюнетка, която всички наричаха Куки, започна без заобикалки:
	— Всички знаем, че ти стоиш зад нахлуването в църквата, ясно ни е и защо си го направила.
	Мег би трябвало да го предвиди, ала не беше.
	По-високата жена свали ръкавицата си за голф.
	— Беше си наумила да се пренесеш при него, а той не го искаше, затова реши да направиш така, че да му е невъзможно да откаже. Съсипала си собствения си дом, преди да отидеш на работа у Франческа онази сутрин.
	— Не може да го вярвате наистина.
	Куки извади един стик от чантата си, без да си поръча обичайната напитка.
	— Не мислеше сериозно, че ще ти се размине, нали?
	След като те си тръгнаха, Мег взе да кръстосва напред-назад, а после се отпусна тежко върху дървената пейка. Още нямаше и единайсет часът, а въздухът вече тегнеше от горещина. Трябваше да се махне. Тук нямаше никакви изгледи за бъдещето. Никакви истински приятели. Никаква работа, която да си заслужава. И все пак щеше да остане. Щеше да остане, защото мъжът, в когото се беше влюбила толкова глупашки, бе изложил на опасност бъдещето на града, на който толкова държеше, само за да оповести пред света колко много означава тя за него.
	И това я сгряваше до дъното на душата й.


	Телефонът й започна да звъни малко след това. Първото обаждане беше от Тед.
	— Чух, че местната женска мафия се опитва да те изкара от къщата ми. Не им обръщай внимание. Оставаш при мен и се надявам, че възнамеряваш да приготвиш нещо вкусно за вечеря. — Дълга пауза. — Аз ще се погрижа за десерта.
	Следващото обаждане беше от Спенс, така че тя не вдигна, той обаче остави съобщение, че се връща след два дни и ще изпрати лимузина, за да я изведе на вечеря. След него позвъни Хейли и я помоли да се видят при снекбара през обедната й почивка в два часа. Когато Мег отиде, там я очакваше неприятна изненада — Бърди Китъл, настанила се срещу дъщеря си на една от кръглите зелени масички.
	Беше облечена за работа в морав плетен костюм. Сакото й беше преметнато през облегалката на стола, разкривайки бяла блуза и пълни, опръскани с лунички ръце. Хейли не си беше дала труда да се гримира, което би се отразило добре на външния й вид, ако не беше толкова бледа и напрегната. Появата на Мег я накара да скочи от стола, сякаш беше на пружина.
	— Мама иска да ти каже нещо.
	Мег нямаше желание да чуе нищо, което Бърди имаше да й казва, ала въпреки това се настани на празния стол между тях.
	— Как се чувстваш? — попита тя Хейли. — По-добре от вчера, надявам се.
	— Нищо ми няма.
	Хейли се облегна в стола си и зачопли шоколадовата курабия, която лежеше върху къс навосъчена хартия пред нея. Мег си спомни разговора, който беше подочула по време на обяда у Франческа.
	„Миналата нощ Хейли пак беше с онзи Кайл Баскъм — казала бе Бърди. — Кълна се, ако забременее…“
	Предишната седмица Мег беше видяла Хейли на паркинга с върлинест младеж на нейните години, но когато го спомена, Хейли започна да увърта.
	Тя отчупи парченце от курабията. Мег се бе опитала да ги продава от количката си, ала парченцата шоколад много бързо се разтопяваха.
	— Хайде, мамо — каза Хейли. — Попитай я.
	Бърди стисна устни и златната й гривна издрънча в ръба на металната масичка.
	— Чух за взлома в църквата.
	— Да, изглежда, всички са научили.
	Бърди извади сламката от опаковката и я пъхна в безалкохолната си напитка.
	— Преди няколко часа говорих с Шелби. Много мило от нейна страна да те покани да останеш у тях. Не е била длъжна да го прави.
	— Знам — отвърна Мег възможно най-неутрално.
	Бърди натисна сламката между кубчетата лед.
	— Тъй като, изглежда, не си съгласна да отседнеш у тях, Хейли си помисли…
	— Мамо! — Хейли я стрелна с убийствен поглед.
	— Е, добре деее. _Аз_ си помислих, че може би ще се чувстваш по-удобно в хотела. По-близо е до клуба от къщата на Шелби, така че няма да ти се налага да шофираш толкова много до работата, а точно сега имам свободни стаи. — Бърди заби сламката толкова силно, че проби дупка в дъното на хартиената си чаша. — Можеш да се настаниш в Жасминената стая, безплатно. Тя има и малка кухничка, както вероятно си спомняш, след като толкова пъти си я почиствала.
	— Мамо! — Червенина нахлу в бледото лице на Хейли. От нея се излъчваше някаква трескавост, която разтревожи Мег. — Мама също иска да дойдеш, не съм само аз.
	Мег дълбоко се съмняваше, но за нея означаваше много, че Хейли държи на приятелството им достатъчно, за да се опълчи на майка си. Взе си парченце от курабията, която Хейли не ядеше.
	— Благодарна съм ви за поканата, но вече имам други планове.
	— Какви планове? — попита Хейли.
	— Ще се върна в църквата.
	— Тед за нищо на света няма да ти позволи — заяви Бърди.
	— Вече смени ключалките и аз искам да се прибера у дома.
	Не спомена охранителната камера, чието инсталиране той възнамеряваше да довърши днес. Колкото по-малко хора знаеха за това, толкова по-добре.
	— Е, невинаги получаваме онова, което искаме — заяви Бърди философски. — Възнамеряваш ли изобщо някога да започнеш да мислиш за друг, освен за себе си?
	— Мамо! Хубаво е, че ще се прибере в църквата. Защо трябва да бъдеш толкова негативна?
	— Съжалявам, Хейли, но ти отказваш да признаеш каква огромна каша забърка Мег. Вчера, у Франческа… Ти не беше там, така че няма как…
	— Не съм глуха. Чух те, докато говореше по телефона с Шелби.
	Очевидно в плана за потулване се бяха появили пукнатини.
	Бърди едва не събори напитката си, докато ставаше от стола.
	— Правим всичко по силите си, за да оправяме твоите бъркотии, Мег Коранда, но не можем да го сторим сами. Нуждаем се от поне малко съдействие от твоя страна.
	Тя грабна сакото си и се отдалечи, а червената й коса искреше на слънцето.
	Хейли натроши курабията си върху хартиеното квадратче.
	— Според мен трябва да се върнеш в църквата.
	— Изглежда, че ти си единствената, която мисли така. — Хейли зарея невиждащ поглед в далечината и Мег я изгледа с тревога. — Ясно е, че не се справям особено добре със собствените си проблеми, но виждам, че нещо те безпокои. Ако искаш да говориш, аз съм насреща.
	— Няма за какво да говоря. Трябва да се връщам на работа.
	Хейли грабна чашата на майка си, както и надробената курабия и отиде в снекбара.
	Мег се отправи към сградата на клуба, за да вземе количката с напитки. Беше я оставила до чешмичката и тъкмо бе стигнала, когато иззад ъгъла се зададе много позната и много нежелана фигура. Дизайнерската й лятна рокля и обувките „Лубутен“ говореха, че не е дошла да играе голф. Вместо това решително се отправи към Мег, а острите й токчета чаткаха по асфалта, поне докато не стигна до тревата.
	Мег потисна порива да се прекръсти, но не можа да потисне стона си, докато Франческа спираше пред нея.
	— Моля ви, не казвайте това, което смятам, че се каните да кажете.
	— Е, аз също не съм на върха на щастието, че се налага да го направя. — Едно бързо движение с ръка вдигна марковите й слънчеви очила на главата, разкривайки искрящите й зелени очи, чиито клепачи бяха докоснати с нежен бронзов грим, а нежна черна спирала обгръщаше бездруго гъстите й мигли. Потта отдавна бе отмила малкото грим, който Мег си беше сложила сутринта, и докато Франческа ухаеше на френски парфюм, Мег миришеше на разляна бира.
	Тя сведе очи към дребничката майка на Тед.
	— Може ли поне да ми дадете пистолет, за да се гръмна?
	— Не ставай глупава — отвърна Франческа. — Ако имах пистолет, вече да съм те застреляла собственоръчно. — Тя замахна, за да пропъди мухата, имала дързостта да избръмчи прекалено близо до изящното й лице. — Къщата ни за гости не е свързана с основната постройка. Никой няма да те притеснява.
	— Трябва ли да ви наричам „мамо“?
	— Господи, не. — Нещо се появи в ъгълчето на устата й. Гримаса? Усмивка? Невъзможно бе да се каже. — Наричай ме Франческа, като всички останали.
	— Супер. — Мег пъхна пръсти в джоба си. — Само от любопитство, в този град има ли изобщо някой, който е в състояние да не се бърка в чуждите работи?
	— Не. Ето защо от самото начало настоях с Дали да имаме жилище в Манхатън. Знаеш ли, че Тед беше на девет години, когато за първи път дойде в Уайнет? Можеш ли да си представиш колко от местните странности щеше да прихване, ако беше живял тук от раждането си? — Тя подсмръкна. — Дори не ми се мисли.
	— Благодарна съм ви за поканата, както и за тези на Шелби и Бърди Китъл, но бихте ли съобщили на останалите от змийското гнездо, че смятам да се върна в църквата.
	— Тед за нищо на света няма да го допусне.
	— Тед няма думата — сопна се Мег.
	Франческа издаде звук на задоволство.
	— Доказателство, че съвсем не познаваш сина ми така добре, както си мислиш. Къщата за гости е отключена, а хладилникът е зареден. Дори не си и помисляй да ми се противопоставиш.
	И тя си тръгна. През тревата. По пътечката за количката.
	_Чат… чат… Чат… чат… Чат… чат…_


	Докато излизаше от служебния паркинг тази вечер и поемаше по алеята, извеждаща на магистралата, Мег отново прекарваше през ума си ужасния си ден. Нямаше никакво намерение да се пренесе в къщата за гости на Франческа Бодин, нито у Шелби Травълър, нито пък в хотел „Уайнет Кънтри Ин“. Нямаше обаче да остане и у Тед. Колкото и ядосана да беше на жените от този град, които се бъркаха навсякъде, не можеше да тръгне против тях. Независимо колко ужасни бяха, независимо от това, че се бъркаха в чуждия живот и съдеха другите, те просто постъпваха така, както според тях бе правилно. За разлика от толкова много американци жителите на Уайнет не знаеха дори значението на думите „гражданска апатия“. Освен това реалността беше на тяхна страна. Мег не можеше да живее с Тед, не и докато двамата Скипджак бяха наоколо.
	Изведнъж нещо политна към колата. Мег ахна и натисна спирачки, но беше твърде късно — в предното й стъкло се блъсна камък. С крайчеца на окото си тя улови някакво движение между дърветата, изключи от скорост и изскочи навън. Подхлъзна се на чакъла, ала успя да запази равновесие и се втурна към горичката около служебната алея.
	Бодили се впиха в шортите й и одраскаха краката й, когато потъна в храсталаците. Отново зърна някакво движение, но дори не беше сигурна дали е човек. Знаеше единствено, че някой пак я беше нападнал, а на нея й беше писнало да бъде жертва.
	Навлезе още по-навътре между дърветата, ала нямаше представа накъде да поеме. Спря, за да се ослуша, но не чу нищо освен собственото си накъсано дишане. Най-сетне се отказа. Който и да беше хвърлил камъка, беше успял да избяга.
	Когато се върна при колата си, все още трепереше. Паяжина от пукнато стъкло бе плъзнала по предното стъкло, но ако извиеше врат, почти успяваше да вижда достатъчно добре, за да шофира.
	Докато пристигне в църквата, гневът й бе помогнал да се овладее. Ужасно искаше да види пикапа на Тед, паркиран отвън, но него го нямаше. Опита да използва ключа си, за да влезе, но ключалката беше сменена, както и очакваше. Слезе по стъпалата и надникна под каменната жаба, макар да знаеше, че Тед няма да е оставил новия ключ там. Обикаля насам-натам още известно време, докато не откри охранителната камера, инсталирана в голямото пеканово дърво, което някога бе подслонявало богомолците, излизащи от служба.
	Тя размаха юмрук срещу него.
	— Тиодор Бодин, ако не се появиш тук възможно най-скоро и не ме пуснеш да вляза, ще строша някой от прозорците!
	След това се отпусна тежко на най-долното стъпало и зачака, но само след миг скочи, прекоси гробището и отиде при потока.
	Вирът я очакваше. Съблече се по бельо и се гмурна. Хладна и гостоприемна, водата се затвори над главата й. Стигна до каменистото дъно, оттласна се и се показа на повърхността. Гмурна се отново, опитвайки се да отмие ужасния ден от себе си. Когато най-сетне се охлади, напъха мокрите си крака в гуменките, грабна мръсните си работни дрехи и се отправи обратно към църквата само по подгизнало бельо. Излезе измежду дърветата и се закова на място.
	На един надгробен камък от черен гранит беше приседнал великият Далас Бодин. Скийт Купър, верният му кади, стоеше до него.
	Ругаейки под носа си, Мег се шмугна обратно между дърветата и нахлузи шортите и потната си риза. Да се изправи срещу бащата на Тед, бе съвсем различно от това, да се оправи с жените. Прокара пръсти през мократа си коса, заповяда си да не показва никакъв страх и бавно пристъпи в гробището.
	— Наглеждате бъдещото си лобно място?
	— Все още не — отвърна Дали.
	Беше се настанил удобно, протегнал дългите си, обути в дънки крака, а прошарената светлина играеше в сребърните нишки на тъмнорусата му коса. Дори на петдесет и девет години той беше много красив мъж, от което съсухрената грозота на Скийт изпъкваше още повече.
	Краката й шляпаха в гуменките, докато се приближаваше.
	— Има и по-лоши места от това.
	— Предполагам. — Дали кръстоса глезени. — Земемерите пристигнаха ден по-рано и Тед отиде заедно с тях при депото за отпадъци. В крайна сметка сделката за комплекса може и да се получи. Казахме му, че ще ти помогнем да пренесеш вещите си у тях.
	— Реших да остана тук.
	Дали кимна, сякаш го обмисляше.
	— Не ми изглежда особено безопасно.
	— Той е монтирал поне една камера.
	Дали отново кимна.
	— Истината е, че двамата със Скийт вече пренесохме нещата ти.
	— Нямахте право!
	— Въпрос на гледна точка. — Дали обърна лице към ветреца, сякаш проверяваше посоката му, преди да замахне със стика. — Ще отседнеш у Скийт.
	— У _Скийт_?
	— Той не говори много. Реших, че би предпочела да се нанесеш при него, отколкото да се налага да си имаш работа с жена ми. Нека ти кажа, че никак не обичам, когато тя се разстройва, а ти определено й го причиняваш.
	— Тя се разстройва от всякакви щуротии. — Скийт премести клечката за зъби от единия ъгъл на устата си в другия. — И никакви приказки не помагат, каквато си е Франси.
	— При цялото ми уважение… — Мег прозвуча като някой адвокат, но спокойната увереност на Дали я объркваше така, както никоя от жените не бе в състояние. — Не искам да живея със Скийт.
	— Не виждам защо не. — Скийт отново премести клечката. — Ще си имаш свой собствен телевизор и хич няма да ти се пречкам. Обичам обаче да ми е подредено.
	Дали се надигна от надгробния камък.
	— Можеш да караш след нас или пък Скийт ще вземе колата ти, а ти ще дойдеш с мен.
	Непреклонният му поглед бе красноречиво доказателство, че решението е взето и Мег с нищо не би могла да го промени. Тя претегли опциите си. Да се върне в църквата, точно сега определено не беше една от тях. Нямаше да се пренесе и при Тед. Той може и да не разбираше защо, но тя знаеше. Това оставяше Шелби и Уорън Травълър, хотела, къщата за гости на Франческа или Скийт Купър.
	С обруленото си от времето и слънцето лице и опашка като на Уили Нелсън между раменете, Скийт приличаше повече на скитник, отколкото на човек, който беше натрупал няколко милиона като кади на голф легенда. Мег събра останките от гордостта си и го изгледа надменно.
	— Не позволявам на съквартирантите ми да вземат дрехите ми назаем, но обичам да си правим малки спа партита всеки петък вечер. Маникюр и педикюр. Ти ще направиш моя, аз — твоя. Такива неща.
	Скийт премести клечката за зъби в устата си и погледна към Дали.
	— Май пак ни се падна от устатите.
	— Така изглежда. — Дали извади ключовете на колата от джоба си. — Все още е твърде рано да се каже.
	Мег нямаше представа за какво говорят. Те тръгнаха пред нея и тя чу как Скийт се изкиска.
	— Помниш ли онази нощ, когато за малко да оставим Франси да се удави в басейна?
	— Идеята определено беше привлекателна — отвърна любящият съпруг на Франси.
	— Добре че не го направихме.
	— Неведоми са пътищата господни.
	Скийт метна клечката за зъби в храсталака.
	— Напоследък са същински лабиринт.


	Когато за първи път обходи имението на семейство Бодин, Мег беше видяла малката каменна къща на Скийт. От двете страни на вратата, боядисана в невзрачен жълто-кафяв цвят, имаше прозорци, а единствената украса беше американското знаме, което висеше безжизнено на пилона близо до пътеката, отвеждаща до входа.
	— Постарахме се да не ти разбъркаме нещата прекалено много, докато ги местехме. — Дали й отвори да влезе.
	— Много мило.
	Мег прекрачи в безукорно чиста дневна, боядисана в малко по-светло жълто-кафяво. Основните мебели в нея бяха два скъпи, изключително грозни кафяви фотьойли за релакс, обърнати към големия телевизор с плосък екран, който висеше на стената. Точно над него беше окачено пъстроцветно сомбреро. Единственият естетичен щрих в стаята беше красивата черга с пръстен цвят, подобна на онези в кабинета на Франческа. Мег подозираше, че Скийт не я е избрал сам.
	Той взе дистанционното и включи на канал за голф. През големия свод срещу входната врата се виждаха част от коридор и кухня с дървени шкафове, бели плотове и редичка керамични кутийки с формата на английски къщурки. По-малък телевизор с плосък екран висеше над кръгла дървена маса с четири меки въртящи се стола.
	Мег последва Дали по коридора.
	— Спалнята на Скийт е в края. Хърка ужасно, така че няма да е зле да си купиш тапи за уши.
	— Става все по-хубаво и по-хубаво, а?
	— Временно е. Докато нещата се поуталожат.
	Прииска й се да го попита кога точно очаква да стане това, но се отказа. Дали я въведе в оскъдно мебелирана спалня с мебели в ранноамерикански стил: двойно легло, покрито с ватирана завивка на геометрични фигури; скрин; обикновен стол и още един телевизор с плосък екран. Досущ като останалата част от къщата, и тази стая беше боядисана в жълто-кафяво; върху голия под, застлан с плочки, стояха куфарът й и няколко кашона. През отворената врата на дрешника Мег видя дрехите й да висят от голяма дървена закачалка, обувките й бяха подредени грижливо отдолу.
	— Франси неведнъж предлага да обзаведе мястото вместо него — каза Дали, — но Скийт обича нещата да са простички. Имаш си собствена баня.
	— Ура.
	— Кабинетът му е в съседната стая. Доколкото знам, не го използва за нищо, така че можеш да си правиш бижутата там. Той няма да забележи, освен ако не изгубиш дистанционното, което държи върху шкафа за документи.
	Входната врата се тресна и дори каналът за голф не успя да заглуши звука от гневни стъпки, последвани от заповедническия рев на любимия син на Уайнет:
	— Къде е тя?
	Дали погледна към коридора.
	— Казах й на Франси, че трябваше да си останем в Ню Йорк.


>	18

	В отговор на нахълтването на Тед, Скийт усили телевизора. Мег се стегна и показа глава в дневната.
	— Изненада.
	Бейзболната шапка на Тед закриваше очите му, ала стиснатата му челюст вещаеше буря.
	— Какво правиш тук?
	Мег махна драматично към креслото.
	— Намерих си нов любовник. Съжалявам, че трябваше да научиш по този начин.
	— Гледам голф — изсумтя Скийт, — а нищо не чувам.
	Дали излезе в коридора зад нея.
	— То е, защото оглушаваш. От месеци ти повтарям да си купиш слухов апарат. Здрасти, синко. Как мина при депото?
	Тед не сваляше ръце от хълбоците си.
	— Какво прави тя тук? Трябваше да се настани при мен.
	Дали отново насочи вниманието си към Мег, сините му очи бяха ясни като пролетно небе.
	— Казах ти, че това изобщо няма да му хареса, Мег. Следващия път ме послушай. — Той поклати печално глава. — Направих всичко по силите си да я разубедя, синко, но Мег определено е от упоритите.
	Пред Мег имаше две възможности. Тя избра онази, която не включваше това да цапардоса някого.
	— Така е най-добре.
	— Най-добре за кого? — отвърна Тед. — Определено не и за мен. Нито пък за теб.
	— Всъщност е. Нямаш представа…
	— Най-добре ще е да го обсъдите насаме. — Дали придоби престорено притеснен вид. — С майка ти днес ще вечеряме в клуба. При нормални обстоятелства бих ви поканил да се присъедините към нас, но май се е събрало доста напрежение.
	— Много ясно, че се е събрало напрежение! — изруга Тед. — Някакъв психар й е вдигнал мерника и аз я искам там, където ще ми е под око.
	— Съмнявам се, че тук ще й се случи нещо лошо. — Дали се отправи към външната врата. — Освен на тъпанчетата й.
	Вратата се затвори след него. От изпитателния поглед на Тед, в съчетание с влажните й дрехи и лепкавото бельо, по тялото на Мег пробягаха тръпки. Тя се върна в стаята и коленичи пред куфара си.
	— Имах труден ден — започна, когато го чу да влиза след нея. — Ти също можеш да си вървиш.
	— Не мога да повярвам, че си ги оставила да те убедят! Мислех, че си по-корава.
	Мег изобщо не се учуди, че беше прозрял играта на баща си. Извади от куфара пликче, в което грижливо бяха прибрани тоалетните й принадлежности.
	— Гладна съм и имам нужда от душ.
	Тед спря да крачи напред-назад и се отпусна на леглото, така че матракът изстена под него. Секундите си течаха, докато той най-сетне проговори, толкова тихо, че Мег едва го чу:
	— Понякога така ми се иска да се махна от този град, че чак ме боли.
	Обзе я прилив на нежност. Остави плика настрани и отиде при него. Звукът на реклама за виагра, долитащ откъм дневната, я накара да се усмихне, докато сваляше бейзболната му шапка.
	— Ти _си_ този град — прошепна тя.
	А после го целуна.


	Два дни по-късно, докато седеше край петия тий и четеше за компостиране в големи мащаби, Мег видя един от по-младшите кадита да се носи към нея с количката.
	— Трябва да отидеш в спортния магазин. Аз ще поема тук.
	Мег се върна в клуба с неговата количка, обзета от лошо предчувствие, което се оказа напълно оправдано. Едва беше прекрачила прага на магазина, когато две големи потни ръце закриха очите й.
	— Познай кой е?
	Тя потисна един стон, след което се стегна.
	— Мъжественият акцент ме навежда на мисълта за Мат Деймън, но нещо ми подсказва… Леонардо ди Каприо, нали?
	Отекна гръмогласен смях, ръцете се отпуснаха и Спенсър Скипджак я обърна с лице към себе си. Носеше панамената си шапка, светлосиня спортна риза и тъмен панталон. Голямата му уста беше разтеглена в широка усмивка, разкриваща големи бели зъби.
	— Определено ми липсваше, госпожице Мег. Няма друга като теб.
	Освен това имаше невероятно известни родители и бе повече от двайсет години по-млада от него — неустоима комбинация за един егоманиак.
	— Здрасти, Спенс. Благодаря за подаръците.
	— Сапунерката е от новата ни линия. В магазините се продава за сто осемдесет и пет долара. Получи ли съобщението ми?
	Мег се престори, че не разбира.
	— Съобщение?
	— За тази вечер. Покрай цялото това пътуване напоследък не ти обръщах достатъчно внимание, но от сега нататък това ще се промени. — Той махна към клуба. — Отървах те от работа до края на деня. Отиваме в Далас. — Той я сграбчи за ръката. — Първо ще си напазаруваш в „Нейманс“, след това ще пийнем в „Адолфъс“ и накрая — вечеря в „Имението“*. Самолетът ми ни чака.
	[* Съответно луксозен търговски център, луксозен хотел и луксозен ресторант в Тексас. — Б.пр.]
	Затегли я към вратата и този път очевидно нямаше да й позволи да му се изплъзне, както досега. Най-примамливата възможност, която Мег виждаше пред себе си, бе да му каже да върви на майната си, ала земемерите все още бяха в града, сделката за комплекса беше почти подписана и тя не можеше да прецака всичко в последния момент.
	— Толкова си внимателен.
	— Идеята за „Нейманс“ беше на Съни.
	— Тя е невероятна.
	— Тя пък ще прекара деня с Тед. Двамата имат доста да наваксат.
	Съни може и да не беше чула за целувката по време на обяда, но беше почти сигурно, че е чувала за легендарните умения на Тед в леглото, и Мег подозираше, че ще направи всичко по силите си лично да провери дали слуховете са верни. Освен това Мег знаеше, че той няма да я докосне. Стресна се, че има подобно доверие на един мъж. Нима и преди не се бе доверявала на мъже? Ала никой от тях не беше Тед.
	Тед… който я беше обявил за своя пред целия град, запращайки последиците по дяволите. Глупава, идиотска постъпка, която означаваше всичко за нея.
	Тя прехапа долната си устна.
	— Познаваме се достатъчно добре, за да бъда откровена с теб, нали?
	Начинът, по който Спенс присви очи, не беше никак окуражаващ, така че тя заряза гордостта си и се нацупи престорено.
	— Ами ако всъщност най-много искам урок по голф?
	— Урок по голф?
	— Имаш толкова прекрасен удар. Напомня ми на този на Кени, само че него не мога да го помоля за урок, а искам да се науча от най-добрия. Моля те, Спенс. Ти си страхотен играч. Това би означавало за мен много повече от още едно пътуване до Далас, където съм била поне хиляда пъти. — Всъщност само един, но той не го знаеше и двайсетина минути по-късно двамата вече бяха на тренировъчното игрище.
	За разлика от Тори, Спенс беше ужасен учител и много повече се интересуваше от това, тя да се възхити на неговия удар, отколкото да й помогне да усъвършенства своя, ала Мег се държеше така, сякаш беше кралят на инструкторите по голф. Докато той говореше ли, говореше, Мег усети, че се пита дали наистина е толкова твърдо решен да построи екологично игрище за голф, колкото Тед смяташе. Когато най-сетне поседнаха на пейката, за да си починат, тя реши да го поразпита.
	— Страшно си добър в голфа. Кълна се, Спенс, любовта ти към играта си личи във всичко, което правиш.
	— Играя от дете.
	— Ето защо толкова го уважаваш. Виж се само. Всеки, който има пари, може да построи игрище за голф, ала колцина са толкова далновидни, че да построят игрище, което ще се превърне в еталон за бъдещите поколения?
	— Вярвам, че трябва да постъпваме така, както е правилно.
	Това беше окуражаващо. Мег настъпи още малко.
	— Знам, ще кажеш, че природозащитните награди, които със сигурност ще спечелиш, не са най-важното, но със сигурност заслужаваш цялото признание, което несъмнено ще получиш.
	Поуплаши се, че е отишла прекалено далеч, но за пореден път беше подценила бездънното му его.
	— Някой трябва да създаде нов стандарт — заяви той, повтаряйки онова, което Мег бе чула от Тед.
	Тя натисна още малко.
	— Не забравяй да наемеш фотограф, за да снима депото за отпадъци такова, каквото е сега. Аз не съм журналист, но предполагам, че многобройните комисии, които раздават наградите, ще искат наистина добри снимки „преди и сега“.
	— Е, да не слагаме каруцата пред коня, госпожице Мег. Все още нищо не съм подписал.
	Разбира се, не беше очаквала да й разкрие окончателното си решение, но все пак се беше надявала мъничко. Високо над тях закръжи ястреб и Спенс започна да й приказва нещо за вечеря в едно от местните лозя. Ако се налагаше да вечеря с него, Мег предпочиташе да го направи някъде, където да е пълно с хора, затова заяви, че единствено барбекюто на „Роустабаут“ е в състояние да задоволи апетита й.
	И наистина, едва се бяха настанили на масата, когато започнаха да пристигат подкрепления. Пръв се появи Дали, последван от Шелби Травълър, която дори не си беше губила времето да си сложи спирала. Брус, бащата на Кейла, все още по спортни шорти, нахлу след тях, мятайки гадни погледи на Мег, докато си поръчваше. Явно нямаха намерение да я оставят насаме със Спенс и докато стане девет часът, групата им вече заемаше три маси, от които отсъствието на Тед и Съни се набиваше на очи.
	Преди да си тръгнат от клуба, Мег си беше взела душ в съблекалнята и се беше преоблякла в резервните си дрехи — най-обикновена сива блуза, пола камбана и сандали. Простичкото облекло обаче изобщо не бе в състояние да обезкуражи Спенс, който все гледаше да си намери повод да я докосне или да се притисне в нея. Прокара пръст по китката й, намести салфетката в скута й и докосна гърдите й, докато посягаше към шишето с лют сос. Лейди Ема правеше всичко по силите си, за да отвлече вниманието му, ала Спенс държеше всички козове и възнамеряваше да се възползва от този факт, за да получи онова, което искаше. Его как Мег се озова на паркинга, под червено-синята неонова табела на бара, долепила телефона до ухото си.
	— Татко, до мен стои един от най-големите ти почитатели — каза тя, когато баща й вдигна. — Знам, че си чувал за Спенсър Скипджак, основателя на „Вайсрой Индъстрис“. Те произвеждат най-луксозните уреди за баня. Той е истински гений.
	Спенс се ухили и гърдите му се издуха под светлината от неоновия знак като едно от суфлетата на готвач Дънкан преди трагичния му край.
	Беше откъснала баща си от древната му пишеща машина или пък от майка й. Така или иначе, изобщо не беше доволен.
	— За какво става дума, Мег?
	— Направо няма да повярваш! — отвърна тя. — Колкото и да е зает, днес той ми даде урок по голф.
	Раздразнението му отстъпи място на тревога.
	— Неприятности ли имаш?
	— Ни най-малко. Голфът е най-невероятната игра. Но ти, разбира се, го знаеш.
	— Силно се надявам, че имаш адски добра причина за това, което правиш.
	— Имам. Давам ти го.
	Тикна телефона в ръката на Спенс, надявайки се всичко да мине добре.
	Спенс начаса взе да фамилиарничи най-безсрамно, поднесе му филмова критика, примесена със санитарни съвети, предложи му да го повози в самолета си и му обясни къде точно да се храни в Лос Анджелис. Баща й очевидно не бе казал нищо, с което да го засегне, защото Спенс направо грееше, когато й върна телефона.
	Баща й обаче далеч не беше толкова щастлив.
	— Ама че идиот.
	— Знаех си, че ще останеш впечатлен. Обичам те. — Мег затвори и вдигна тържествуващо палци срещу Спенс. — Рядкост е баща ми толкова бързо да хареса някого.
	Един поглед към възторженото лице на Спенс й бе достатъчен, за да разбере, че разговорът само още повече бе засилил увлечението му по нея. Пръстите му се обвиха около ръцете й и той тъкмо я привличаше към себе си, когато вратата на бара се отвори и Тори, която най-сетне бе забелязала отсъствието им, й се притече на помощ.
	— Хей, вие двамата, побързайте! Кени току-що поръча по три броя от всички десерти в менюто.
	Спенс не сваляше хищнически поглед от Мег.
	— С Мег имаме други планове.
	— Шоколадов фондан? — извика Мег.
	— И прасковен пай с канела! — възкликна Тори.
	Успяха да вкарат Спенс вътре, но на Мег започваше да й писва от ролята й на заложница. За щастие, беше настояла да дойде със собствената си кола и след като хапна няколко залъка от фондана, стана от масата.
	— Денят беше дълъг, а утре съм на работа.
	Дали начаса се изправи.
	— Ще те изпратя до колата ти.
	Кени тикна една бира към Спенс, спирайки го, преди да е успял да ги последва.
	— Трябва ми бизнес съвет, Спенс, а не се сещам за никой по-подходящ от теб.
	Мег успя да се измъкне.
	Когато си беше тръгнала от работа предишния ден, бе установила, че предното стъкло на ръждомобила е сменено. Тед отричаше да го е направил, но тя знаеше, че е бил той. Досега никое друго от притежанията й не бе пострадало, но това не беше краят. Някой я мразеше и нямаше да се откаже, докато тя не си тръгне от Уайнет.
	Когато се върна в къщата, завари Скийт заспал в креслото. Мина на пръсти покрай него и отиде в спалнята си. Докато си събуваше сандалите, прозорецът се плъзна нагоре и източеното тяло на Тед се пъхна вътре. Малки водовъртежи от удоволствие се завихриха в нея и тя наклони глава на една страна.
	— Определено се радвам, че вече не се крием.
	— Не исках да говоря със Скийт, а тази вечер дори ти не си в състояние да ме ядосаш.
	— Съни най-сетне ти пусна?
	— Още по-хубаво. — Той се ухили. — Ще бъде обявено утре. Спенс избра Уайнет.
	Мег се усмихна.
	— Поздравления, господин кмете. — Понечи да го прегърне, но после се отдръпна. — Нали си даваш сметка, че сключваш сделка с дявола?
	— Егото на Спенс е неговата слабост. Държим ли го под контрол, контролираме и самия него.
	— Безмилостно, но вярно — каза Мег. — Все още не мога да повярвам, че всички онези жени са си държали езика зад зъбите.
	— За какво?
	— За временния ти пристъп на лудост по време на обяда у майка ти. Двайсет жени! Двайсет и една, ако броим мамчето.
	Мислите на Тед обаче бяха другаде.
	— Наел съм фирма за връзки с обществеността, която само чака знак. В мига, в който договорът за земята бъде подписан, ще разпространим прессъобщение, обявяващо Спенс за водеща фигура в природозащитното движение в голфа. Ще се погрижа от самото начало да бъде въвлечен прекалено дълбоко, за да не може да се измъкне по-късно.
	— Страшно ми харесва, когато говориш мръснишки.
	Докато го закачаше, я обзе безпокойство, усещането, че нещо й убягва, но го забрави в мига, в който задърпа дрехите му. Той побърза да се включи и много скоро двамата се озоваха голи върху леглото й, а ветрецът, повяващ през отворения прозорец, галеше кожата им.
	Този път Мег нямаше да допусне той да поеме контрола.
	— Затвори очи — прошепна му. — Силно.
	Той се подчини и устните на Мег проправиха пътечка до едно малко, напрегнато зърно. Задържа се за мъничко там, а после плъзна ръка между бедрата му. Целуна го, улови го в шепа, помилва го.
	Клепачите му се повдигнаха натежали. Той посегна към нея, ала Мег се покачи отгоре му, преди да е успял да поеме контрола. Много бавно, тя го насочи към тялото си, което не беше напълно готово за подобно внушително нахлуване. Ала неохотното разтягане и болката я възбуждаха.
	Очите му вече бяха напълно отворени. Мег започна да се плъзга по дължината му, опитвайки се да го поеме докрай, само за да почувства как ръцете му стисват бедрата й и я задържат. Челото му се сбърчи. Но тя не искаше да вижда по лицето му тревога. Искаше да види необуздана страст.
	Само че той беше прекалено голям джентълмен.
	Изви гръб в дъга и устните му уловиха едната й гърда, при което хълбоците му се раздвижиха и я повдигнаха от него.
	— Не бързай толкова — прошепна до влажното й зърно.
	„Да, _бързо_!“, искаше да изкрещи Мег. Бързо и трескаво, и необуздано, и страстно.
	Ала Тед бе усетил колко е стегната и нямаше да го допусне. Нямаше да допусне тя да изпита дори моментен дискомфорт, за да задоволи него. Без да сваля устни от зърното й, той плъзна ръка между телата им и подхвана своите магьоснически трикове, възбуждайки я, докато тя не изгуби ума си. Поредното съвършено изпълнение.
	Мег първа се съвзе и се измъкна изпод него. Очите му бяха затворени и тя се опита да почерпи успокоение от бързото повдигане и спускане на гърдите му и лъсналата от пот кожа. Ала въпреки разрошената коса и долната му уста, подпухнала леко от нейните целувки, й беше трудно да повярва, че действително го беше докоснала, не и наистина. Единствено споменът за онази безразсъдна целувка пред очите на всички й казваше, че не е глупачка.


	Градът буквално се взриви при новината, че Спенс беше избрал Уайнет. През следващите три дни хората се прегръщаха по улиците, в „Роустабаут“ се лееше безплатна бира, а в бръснарницата стари песни на „Куин“ кънтяха от праисторически касетофон. Тед не можеше да отиде никъде, без мъжете да го тупат по гърба, а жените да се хвърлят на врата му (не че и досега не го правеха). Добрата новина засенчи дори съобщението на Кейла, че наддаването в търга бе достигнало дванайсет хиляди долара.
	Мег почти не го виждаше — той или разговаряше по телефона с адвокатите на Спенс, които щяха да пристигнат всеки момент, за да финализират договора, или беше зает с операция „Избягване на Съни“. Ужасно й липсваше, липсваше й не съвсем удовлетворяващият им сексуален живот.
	Самата тя беше заета със своя собствена операция по избягване — на Спенс. За щастие, местните жители се бяха включили в усилието да го задържат настрани от нея. Въпреки това безпокойството, което я измъчваше от дни насам, отказваше да я напусне.
	В неделя след работа тя се отби при вирчето си, за да се разхлади. Беше се привързала истински към потока, както и към река Педерналес, която го подхранваше. Макар да беше виждала снимки как неочакваният проливен дъжд е в състояние да преобрази реката в помитаща всичко по пътя си стихия, с нея водата винаги бе гальовна.
	Кипариси и ясени се издигаха по бреговете на потока и от време на време Мег зърваше някой белоопашат елен или броненосец. Веднъж иззад храстите се показа койот, който изглеждаше точно толкова учуден да я види, колкото тя — него. Ала днес магията на хладните води не й подейства. Мег не бе в състояние да пропъди тревожното усещане, че пропуска нещо важно. То се полюшваше пред нея, парченце плод, което все не успяваше да достигне.
	Започнаха да се събират облаци, една сойка й се скара от клоните на близката дива череша. Мег изтръска водата от косата си и отново се гмурна. Когато се показа на повърхността, вече не беше сама.
	Спенс се извисяваше над нея на брега, а дрехите й се полюшваха от големите му ръце.
	— Не бива да плуваш сама, госпожице Мег. Не е безопасно.
	Пръстите на краката й потъваха в тинята, водата се плискаше около раменете й. Трябва да я беше последвал до тук, ала тя бе прекалено погълната от мислите си, за да забележи. Глупава грешка, която човек с толкова много врагове не би трябвало да допуска. От гледката на дрехите й в ръцете му стомахът й се сви.
	— Не се засягай, Спенс, но не съм в настроение за компания.
	— А може би на мен ми омръзна да те чакам. — Все така с нейните дрехи в ръце, той се настани на един голям камък до хавлията, която Мег беше постлала на брега, и се вгледа в нея изпитателно. Беше облечен официално с тъмносин панталон и тъмносиня риза с дълъг ръкав, през която вече беше започнал да се поти. — Струва ми се, че винаги когато се опитам да подхвана сериозен разговор с теб, ти все успяваш да се измъкнеш.
	Беше гола, с изключение на подгизналите й бикини и колкото и да й се искаше да гледа на Спенс като на някакъв смешник, той не беше такъв. Един облак закри слънцето. Мег стисна юмруци под водата.
	— Аз съм безгрижен човек. Не обичам сериозните разговори.
	— Настъпва момент, когато всеки трябва да стане сериозен.
	От начина, по който докосваше сутиена й, я побиваха ледени тръпки, а Мег не обичаше да се страхува.
	— Върви си, Спенс. Не съм те канила.
	— Или ти ще излезеш, или аз влизам при теб.
	— Няма да изляза. Това не ми харесва и искам да си тръгнеш.
	— Водата изглежда страшно примамлива. — Той остави дрехите й върху камъка до себе си. — Казвал ли съм ти, че в колежа тренирах плуване? — Започна да си сваля обувките. — Дори обмислях да се пробвам за Олимпиадата, но си имах твърде много други неща на главата.
	Мег се гмурна по-дълбоко във водата.
	— Ако действително проявяваш интерес към мен, Спенс, това изобщо не е правилният подход.
	Той си свали чорапите.
	— Трябваше да ти го кажа направо много по-рано, но Съни твърди, че понякога съм прекалено безцеремонен. Умът ми работи по-бързо от този на повечето хора. Според нея невинаги давам на хората достатъчно време да ме опознаят.
	— Права е. Трябва да се вслушаш в думите на дъщеря си.
	— Престани с глупостите, Мег. Дадох ти предостатъчно време. — Пръстите му се заловиха с копчетата на синята риза. — Мислиш, че всичко, което търся, е малко секс. Аз искам повече, но ти отказваш да останеш на едно място достатъчно дълго, за да ме изслушаш.
	— Извинявам се. Да се срещнем за вечеря в града и тогава можеш да ми кажеш всичко, което искаш.
	— За този разговор трябва да останем насаме, а това в града няма как да се случи. — Той разкопча ръкавелите си. — Двамата с теб имаме бъдеще. Може би не чак брак, но бъдеще. Заедно. Разбрах го в деня, в който се запознахме.
	— Нямаме никакво бъдеще. Бъди честен. Привличам те единствено заради баща ми. Дори не ме познаваш. Просто си мислиш, че ме познаваш.
	— Ето къде грешиш. — Свали си ризата, разкривайки отвратително космати гърди. — Живял съм по-дълго от теб и много по-добре познавам човешката природа. — Той се изправи. — Погледни се само. Караш шибана количка за напитки на третокласно обществено игрище, което нарича себе си кънтри клуб. Някои жени се справят отлично и сами, ала ти не си една от тях. Нуждаеш се от някого, който да плаща сметката.
	— Грешиш.
	— Така ли? — Той пристъпи към водата. — Родителите ти са те изнежили. Грешка, която аз не допуснах със Съни. Тя работи във фабриката, откакто стана на четиринайсет, така че съвсем отрано научи откъде идват парите. Ала при теб не е било така. Ти си имала всички възможни предимства и никаква отговорност.
	Думите му съдържаха достатъчно истина, за да я жегнат.
	Той спря до ръба на потока. Някъде изграчи гарван. Водата се носеше стремително около Мег и тя потрепери — от студ и от усещането за това, колко бе уязвима.
	Ръцете му се спуснаха към катарамата на колана и Мег си пое рязко дъх, когато го видя да я разкопчава.
	— Спри!
	— Горещо ми е, а водата изглежда страхотно.
	— Сериозно ти казвам, Спенс. Не те искам тук.
	— Само си мислиш, че не ме искаш. — Събу си панталона, метна го встрани и застана пред нея. Косматият му корем стърчеше над белия слип, от който се подаваха бледи крака.
	— Спенс, това не ми харесва.
	— Сама си си виновна, госпожице Мег. Ако бяхме отишли в Далас, както исках вчера, можехме да проведем този разговор в самолета ми. — Той се гмурна. Водата плисна в очите й, Мег примига и за броени секунди той се показа до нея; косата му беше залепнала за главата, малки ручейчета се стичаха в синкавочерната му брада. — Какъв е истинският проблем, Мег? Мислиш, че няма да се погрижа за теб?
	— Изобщо не искам да се грижиш за мен.
	Не беше сигурна дали възнамерява да я изнасили, или просто иска да я принуди да му се подчини. Знаеше единствено, че трябва да се махне, ала когато отстъпи към брега, ръката му се стрелна и се сключи около китката й.
	— Ела тук.
	— Пусни ме.
	Палците му се впиха над лактите й. Беше силен и я повдигна от дъното, разкривайки голите й гърди. Мег видя устните му да се приближават към нея, големите квадратни зъби се насочваха към устата й.
	— _Мег!_
	Измежду дърветата изскочи някаква фигура. Слаба, тъмнокоса, облечена във впити шорти и ретро тениска.
	— Хейли! — извика Мег.
	Спенс отскочи назад, сякаш го бяха ударили. Хейли се приближи още малко, а после спря. Прегърна се, като кръстоса ръце над гърдите си и стисна лактите си, несигурна как да постъпи.
	Мег нямаше представа защо беше дошла, ала никога в живота си не се бе радвала повече да види някого. Гъстите сбърчени вежди на Спенс бяха надвиснали заплашително над малките му очи. Мег се насили да го погледне.
	— Спенс тъкмо си тръгваше, нали, Спенс?
	Яростта върху лицето му й каза, че с любовната им афера бе свършено. Беше спукала напомпаното му его и по този начин се беше изкачила до върха на списъка с враговете му.
	Той излезе от водата. Белият слип беше залепнал за задника му и Мег извърна очи. Без нито веднъж да погледне към Хейли, която стоеше като вкаменена в сянката, той си обу панталона и нахлузи обувките си на бос крак.
	— Мислиш си, че си ме победила, но не си. — Гласът му, докато си вземаше ризата, прозвуча почти като ръмжене. — Нищо не се случи тук и дори не си помисляй да се опитваш да твърдиш друго.
	Той изчезна по пътеката.
	Зъбите на Мег тракаха, а коленете й бяха омекнали, така че не можеше да помръдне.
	Хейли най-сетне си възвърна дар словото.
	— Аз… аз трябва да си вървя.
	— Още не. Помогни ми да изляза от водата. Краката ми треперят.
	Хейли се приближи до брега.
	— Не бива да плуваш тук сама.
	— Вярвай ми, повече няма да го правя. Беше глупаво. — Един остър камък се впи в стъпалото й и тя изкриви лице. — Подай ми ръка.
	С помощта на Хейли успя да излезе на брега. Беше вир-вода и съвсем гола, ако не се брояха бикините й. Зъбите й затракаха още по-силно. Грабна хавлията, която беше взела със себе си, и се отпусна върху затопления от слънцето камък.
	— Не знам какво щях да правя, ако не беше дошла.
	Хейли погледна към пътеката.
	— Ще повикаш ли полицията?
	— Наистина ли мислиш, че точно сега има някой, който би се противопоставил на Спенс?
	Хейли разтърка лакътя си.
	— Ами Тед? Ще му кажеш ли?
	Мег си представи какво би станало, ако го направи, и онова, което видя, изобщо не й хареса. Ала нямаше и да го запази в тайна. Избърса косата си с кърпата и я направи на топка.
	— През следващите няколко дни ще кажа в клуба, че съм болна, и ще се погрижа Спенс да не може да ме намери. Ала в мига, в който парите му влязат в банката, ще разкажа на Тед точно какво се случи. Както и на още няколко души. Трябва да знаят колко безскрупулен може да бъде. — Тя стисна хавлията. — Но засега го запази в тайна, става ли?
	— Чудя се какво ли щеше да направи Спенс, ако не се бях появила.
	— Дори не искам да мисля за това. — Мег грабна тениската си от земята и я облече; не беше обаче в състояние да докосне сутиена, който той беше опипвал. — Не знам защо провидението те доведе тук днес, но определено съм доволна. Какво искаш?
	Хейли потръпна, сякаш въпросът я стресна.
	— Аз бях… не знам. — Под грима й в лицето й нахлу кръв. — Минавах наблизо и ми хрумна, че може би искаш да… идем да хапнем по един хамбургер или нещо такова.
	Ръцете на Мег замръзнаха върху ръба на тениската й.
	— Всички знаят, че се пренесох при Скийт. Как ме откри тук?
	— Какво значение има?
	Хейли се обърна рязко и се отправи към пътеката.
	— Почакай!
	Ала Хейли не почака и реакцията й беше толкова странна, че Мег се изуми. А после всичко си дойде на мястото.
	Гърдите й се свиха. Нахлузи джапанките си и се втурна след нея, минавайки напряко през гробището, вместо по пътеката. Джапанките се удряха в петите й, бурени се вкопчваха във все още влажните й крака. Стигна до църквата тъкмо когато Хейли изскочи иззад ъгъла, и й препречи пътя.
	— Спри! Искам да говоря с теб.
	— Махни се от пътя ми!
	Хейли се опита да мине покрай нея, но Мег не я пусна.
	— Знаеше, че съм тук, защото си ме проследила. Също като Спенс.
	— Не знаеш какво говориш. Пусни ме!
	Мег я стисна още по-силно.
	— Ти си била.
	— Престани!
	Хейли опита да се освободи, ала Мег я държеше здраво, докато по тила й водата пъплеше като ледени пръсти.
	— През цялото това време. Ти си влязла в църквата. Ти изпрати онова писмо и хвърли камък по колата ми. През цялото време си била ти.
	Гърдите на Хейли се повдигаха учестено.
	— Не знам… не знам за какво говориш.
	Мократа тениска на Мег бе залепнала върху кожата й, ръцете й настръхнаха. Усети, че започва да й се повдига.
	— Мислех, че сме приятелки.
	Думите й отприщиха нещо в Хейли.
	— Приятелки! Да, ти ми беше приятелка, и още как!
	Вятърът се усили. Някакво животно прошумоли в храстите.
	Мег най-сетне разбра.
	— Заради Тед е…
	Лицето на Хейли се сгърчи от ярост.
	— Каза ми, че не си влюбена в него. Каза ми, че разправяш така само за да се отървеш от Спенс. И аз ти повярвах. Толкова бях глупава. Вярвах ти до нощта, в която ви видях заедно.
	Нощта, в която Мег и Тед се бяха любили в църквата и тя бе видяла светлина от фарове. Стомахът й се сви.
	— Шпионирала си ни.
	— Не съм шпионирала! — извика Хейли. — Не беше така! Карах наоколо и видях пикапа на Тед да минава покрай мен. Тъкмо се беше върнал в града и исках да говоря с него.
	— Затова го последва до тук.
	Хейли поклати отривисто глава.
	— Не знаех къде отива. Просто исках да говоря с него.
	— И го постигна, като ни изшпионира през прозореца.
	Сълзи на ярост избиха изпод клепачите на Хейли.
	— Ти ме излъга! Каза ми, че не е истина!
	— Не съм те лъгала. Действително започна така. А после нещата се промениха и аз нямах намерение да го обявявам на всеослушание. — Мег я изгледа с отвращение. — Не мога да повярвам, че ми причини всички онези неща. Имаш ли представа как се почувствах?
	Хейли си обърса носа с опакото на ръката.
	— Не съм ти сторила нищо. Просто исках _да се махнеш_.
	— Ами Кайл? Ето какво не разбирам. Мислех, че си луда по него. Виждала съм ви заедно.
	— Казах му да ме остави на мира, но той взе да идва в клуба. — По бузите й се стичаше размазана спирала. — Миналата година, когато го харесвах, дори не искаше да говори с мен. А после, когато престанах да го харесвам, изведнъж реши, че иска да излизаме.
	Парчетата от мозайката продължаваха да си идват по местата.
	— Не си се отказала от Тексаския университет заради Кайл. През цялото време е било заради Тед. Защото двамата с Луси не се ожениха.
	— Е, и?
	Носът й беше червен, по кожата й бяха избили петна.
	— Правеше ли същото и с нея? Тормозеше ли я така, както тормозиш мен?
	— С Луси беше различно.
	— Тя щеше да се омъжи за него! Нея обаче си оставила на мира, но си се заела с мен. Защо? Ето какво не разбирам.
	— Тогава не го обичах — яростно каза Хейли. — Не и така, както го обичам сега. Всичко се промени, когато тя го заряза. Преди това… падах си по него, както и всички останали, но то беше хлапашка история. След като тя си тръгна, сякаш видях цялата болка в сърцето му и поисках да я излекувам. Сякаш го разбирах така, както никой друг.
	Още една жена, която смяташе, че разбира Тед Бодин.
	Очите на Хейли горяха.
	— Тогава разбрах, че никога няма да обичам другиго така, както обичам него. А ако обичаш някого толкова силно, той трябва да ти отвърне със същото, нали така? Просто трябваше да го накарам да ме види такава, каквато съм наистина. И се получаваше. Нуждаех се единствено от малко време. А после се появи ти.
	Хейли определено имаше нужда да я свалят на земята, а Мег беше достатъчно ядосана, за да го направи.
	— Получавало се е единствено в твоите фантазии. Тед никога нямаше да се влюби в теб. Ти си прекалено млада, а той е прекалено труден.
	— Тед не е труден! Как можеш да го кажеш!
	— Защото е вярно. — Мег се отдръпна отвратено от нея. — Ти си дете. Осемнайсетгодишна, която се държи като дванайсетгодишна. Истинската любов те прави по-добър човек. Не те превръща в подмолен вандал. Наистина ли вярваш, че Тед би обикнал жена, наранила някого така, както ти — мен?
	Думите й попаднаха право в целта и лицето на Хейли се сгърчи.
	— Не исках да те нараня. Исках просто да си тръгнеш.
	— Очевидно. Какво възнамеряваше да ми направиш днес?
	— Нищо.
	— Не ме лъжи!
	— Не знам! — извика Хейли. — Аз… Когато те видях да плуваш… може би щях да ти взема дрехите. Може би щях да ги изгоря.
	— Колко зряло. — Мег разтърка китката си там, където я беше стиснал Спенс. — Вместо това се показа от скривалището си, за да ме защитиш.
	— Исках да се махнеш, не да те изнасилят!
	Мег не мислеше, че Спенс щеше да я изнасили, но тя имаше склонност към оптимизъм.
	Скърцане на гуми върху чакъл прекъсна разиграващата се драма. Двете се обърнаха едновременно и видяха бледосин пикап да се носи стремглаво по алеята.


>	19

	Мег беше забравила за охранителната камера, а Хейли изобщо не знаеше за нея. Тя вдигна рязко глава.
	— Ще му кажеш какво направих, нали?
	— Не — отвърна Мег. — Ти ще му кажеш. — Стореното от Хейли беше злобно и разрушително, но днес тя я беше защитила от Спенс и Мег й беше задължена. Улови я за раменете. — Чуй ме, Хейли. В този миг имаш възможност да промениш посоката на живота си. Да престанеш да бъдеш подло и злосторно дете, заслепено от любов, и да се превърнеш в жена с характер. — Хейли потръпна, когато пръстите на Мег се впиха в ръцете й, ала Мег не я пусна. — Ако не се изправиш смело и не посрещнеш последиците от своите постъпки, ще изживееш живота си в сенките — в плена на срама и знанието, че си гаден малък плъх, предал своята приятелка.
	Лицето на Хейли се сгърчи.
	— Не мога да го направя.
	— Можеш да направиш всичко, което поискаш. В живота рядко получаваме мигове като този и знаеш ли какво мисля? Мисля, че начинът, по който постъпиш през следващите няколко минути, ще определи какъв човек ще бъдеш от сега нататък.
	— Не, аз…
	Тед изскочи от пикапа и се втурна към Мег.
	— Хората от охранителната компания се обадиха. Казаха, че Спенс бил тук. Пристигнах възможно най-бързо.
	— Няма го. Тръгна си, когато се появи Хейли.
	Само за миг Тед обходи с поглед голите й крака и влажната тениска, която не покриваше съвсем мокрите й бикини.
	— Какво стана? Опита се да създава неприятности, нали?
	— Да кажем просто, че не се държа особено приятно. Но не съм провалила голямата ти сделка, ако това искаш да знаеш. — Естествено, че не това искаше да знае. — Поне не мисля, че съм — добави тя.
	Тревогата му за нея ли отразяваше облекчението, изписало се по лицето му, или за града? Повече от всичко на света искаше да му каже какво се е случило, ала това щеше да го постави в невъзможно положение. Колкото и трудно да беше, трябваше да почака, само още няколко дни.
	Най-сетне Тед забеляза зачервените очи на Хейли и подпухналото й лице.
	— Какво е станало?
	Хейли погледна към Мег, очаквайки тя да я издаде, но Мег просто отвърна на погледа й. Хейли наведе глава.
	— Аз… ужили ме пчела.
	— Пчела? — повтори Тед.
	Хейли отново погледна към Мег, сякаш я предизвикваше да каже нещо. Или пък я умоляваше да направи онова, което тя не бе състояние да стори сама. Секундите си течаха, а Мег не казваше нищо. Хейли прехапа долната си устна.
	— Трябва да вървя — промърмори тя най-сетне с тих, страхлив гласец.
	Тед си даваше сметка, че се е разиграло нещо повече от ужилване от пчела. Обърна се към Мег за обяснение, но тя не откъсваше очи от Хейли, която бъркаше в джоба на микроскопичните си шорти, за да намери ключовете от колата си. Беше паркирала форда обърнат към алеята, вероятно за да избяга възможно най-бързо, след като изгори дрехите на Мег. Извади ключовете и се взря в тях, все още очаквайки Мег да я издаде. Когато това не се случи, пое към колата си със ситни, предпазливи крачки.
	— Добре дошла в живота си от тук нататък — извика Мег след нея.
	Тед я изгледа любопитно. Хейли забави несигурно крачка, а после спря. Когато се обърна, очите й бяха посърнали и умоляващи.
	Мег поклати глава.
	Мускулите в гърлото на Хейли се раздвижиха. Мег затаи дъх.
	Хейли отново се обърна към колата си. Направи още една крачка. Спря и погледна Тед.
	— Аз бях — избъбри на един дъх. — Аз направих всички онези неща на Мег.
	Тед я зяпна.
	— За какво говориш?
	— Аз… аз обърнах църквата надолу с главата.
	Рядко се случваше Тед Бодин да изгуби дар слово, ала сега се случи точно това. Хейли въртеше ключовете в ръцете си.
	— Аз изпратих писмото. Аз залепих онези надписи на колата й и се опитах да отскубна чистачките й, и хвърлих камък по предното й стъкло.
	Тед поклати глава, мъчейки се да го осмисли. След това рязко се обърна към Мег.
	— Каза ми, че било камък, изпаднал от каросерията на някакъв камион.
	— Не исках да се тревожиш — отвърна Мег.
	_Нито пък да замениш ръждомобила с последен модел джип, нещо, на което си напълно способен._
	Той отново се завъртя рязко към Хейли.
	— Защо? Защо го направи?
	— За да… за да я накарам да се махне. Аз… съжалявам.
	Като за гений, Тед загряваше бавно.
	— Какво ти е сторила?
	Хейли отново се запъна. Това беше най-трудната част за нея и тя за пореден път потърси помощ от Мег. Нямаше обаче да получи такава. Хейли стисна ключовете си в юмрук.
	— Ревнувах от нея.
	— _Ревнувала си?_
	На Мег й се прииска да не го беше казал с такова изумление.
	Гласът на Хейли се снижи до шепот.
	— Ревнувах теб.
	— Мен?
	Още изумление.
	— Защото се влюбих в теб.
	Всяка дума на Хейли беше пропита с нещастие.
	— Това е най-голямата глупост, която съм чувал в живота си. — Отвращението на Тед беше толкова осезаемо, че на Мег почти й дожаля за Хейли. — Как може да показваш така наречената си любов, като тормозиш Мег?
	Думата „любов“ прозвуча като ръмжене, което окончателно срина фантазиите на Хейли.
	Тя притисна ръце към стомаха си и заплака.
	— Съжалявам. Аз… никога не съм искала да стигна толкова далеч. Аз… наистина съжалявам.
	— Не е достатъчно — изплющя гласът му. А после хвърли в лицето й последното доказателство за това, колко несподелени бяха чувствата й към него. — Качвай се в колата си. Отиваме в участъка. И най-добре се обади на майка си, защото ще имаш нужда от цялата подкрепа, която успееш да намериш.
	Сълзи се стичаха по бузите на Хейли, накъсани хлипове я давеха, но тя не наведе глава. Прие съдбата си и не възрази.
	— Почакай. — Мег си пое голяма глътка въздух и я изпусна. — Аз съм против ходенето в участъка.
	Хейли я зяпна. Тед махна с ръка.
	— Нямам намерение да споря с теб за това.
	— Аз съм жертвата, така че аз решавам.
	— Как ли пък не! Тормозила те е и сега ще си плати.
	— За разходите по смяната на предното ми стъкло — със сигурност.
	Толкова беше бесен, че беше пребледнял под загара си.
	— Много повече от това. Нарушила е поне една дузина закони. Влизане в чужда собственост, тормоз, вандализъм…
	— А колко закона наруши ти, когато се качи на Статуята на Свободата?
	— Бях на _девет_ години.
	— И гениален — изтъкна Мег, докато Хейли ги гледаше, без да разбира какво става, нито как то ще я засегне. — Това е равносилно на поне деветнайсет години, измервани в коефициент на интелигентност. С една година повече, отколкото е тя.
	— Мег, само помисли за онова, което ти причини.
	— Не е необходимо. Хейли е тази, която трябва да го направи, и може и да греша, но ми се струва, че й предстои сериозно мислене. Моля те, Тед. Всеки заслужава втори шанс.
	Бъдещето на Хейли зависеше от Тед, но в този миг тя не сваляше очи от Мег с изражение, което бе смесица от срам и удивление.
	Тед я изгледа свирепо.
	— Не го заслужаваш.
	Хейли избърса бузите с пръсти и продължи да се взира в Мег.
	— Благодаря ти — прошепна тя. — Никога няма да го забравя. И ти обещавам, че един ден ще ти се отплатя за това.
	— Не се тревожи за мен — каза Мег. — Направи го заради себе си.
	Хейли помисли над думите й, а после кимна — мъничко, колебливо движение, последвано от второ, по-уверено.
	Докато Хейли отиваше към колата си, Мег си спомни натрапчивото усещане, че нещо й убягва. Трябва да беше това. Някъде в подсъзнанието си сигурно бе подозирала Хейли, макар да не беше сигурна как би могла.
	Колата на Хейли се отдалечи, а Тед изрита чакъла с пета.
	— Прекалено си мекушава, знаеш ли го? Прекалено мекушава, по дяволите.
	— Аз съм разглезено дете на знаменитости, забрави ли? Познавам единствено мекото.
	— Сега не е моментът за шеги.
	— Хей, ако се сещаш за по-голяма шега от това, Тед Бодин да тръгне с обикновена простосмъртна като Мег…
	— Престани!
	Напрежението на деня започваше да си казва думата, ала Мег не искаше той да види колко уязвима се чувства.
	— Не ми харесва, когато си кисел. То противоречи на природните закони. Ако ти си в състояние да се превърнеш в мърморко, кой знае какво още може да последва. Току-виж цялата Вселена експлодирала.
	Без да обръща внимание на думите й, Тед прибра една мокра къдрица зад ухото й.
	— Какво искаше Спенс? Освен да го зяпаш прехласнато и да го запознаеш с известните ти приятели?
	— Ами… в общи линии това.
	Мег обърна лице в шепата му.
	— Има нещо, което не ми казваш.
	— Бейби — измърка тя сексапилно, — има цял куп неща, които не ти казвам.
	Той се усмихна и докосна долната й устна с палец.
	— Не можеш да запрашваш нанякъде сама. Всички се мъчат да му попречат да остане насаме с теб, но ти също трябва да помогнеш.
	— Знам. И можеш да ми вярваш, че няма да се повтори. Макар че не мога да ти кажа колко ме дразни това, че аз съм тази, която трябва да се крие само защото някакъв разгонен богаташ…
	— Знам. Не е правилно. — Той долепи устни до челото й. — Просто стой настрани от него още няколко дни, след което можеш да му кажеш да върви по дяволите. Всъщност аз ще го направя вместо теб. Не мога да ти опиша колко ми е писнало този клоун да управлява живота ми.
	То се завърна без предупреждение. Усещането, че нещо я дебне. И то нямаше нищо общо с Хейли Китъл.
	Небето беше притъмняло, вятърът прилепваше тениската към тялото й.
	— Не… Не ти ли се струва странно, че Спенс не е чул за нас? Нито пък Съни? Толкова много хора знаят, но не и те. Съни не знае, нали?
	Тед погледна към облаците.
	— Изглежда, че не.
	Мег усети, че не й достига въздух.
	— Двайсет жени те видяха да ме целуваш на онзи обяд. Някои от тях трябва да са казали на съпрузите си, на някоя приятелка. Бърди е казала на Хейли.
	— Вероятно.
	Облаците, които се гонеха по небето, хвърляха сянка върху лицето му и плодът, който с всички сили се опитваше да достигне, дойде малко по-близо. Пое си голяма глътка въздух.
	— Всички тези хора знаят, че сме двойка. Но не и Спенс и Съни.
	— Това е Уайнет. Всички искат да помогнат.
	Плодът се полюшваше толкова близо, че Мег можеше да вдъхне уханието му, ала то вече не беше приятно, а сладникаво и зловонно.
	— Толкова лоялни хора.
	— Трудно ще намериш по-добри.
	И просто така отровният плод тупна в ръката й.
	— През цялото време си знаел, че никой няма да каже каквото и да било на Спенс и Съни.
	Някъде в далечината отекна гръм… Тед изви глава към охранителната камера в дървото, сякаш за да се увери, че е там.
	— Не разбирам накъде биеш.
	— О, разбираш, и още как. — Изрече следващите си думи на един пропит с болка дъх: — Когато ме целуна… когато оповести пред всички онези жени, че сме двойка… знаел си, че те ще го запазят в тайна.
	Той сви рамене.
	— Всеки прави каквото поиска.
	Плодът се разпукна в ръцете й, разкривайки червива, загнила сърцевина.
	— Всичките ти приказки за откритост и честност, за това, колко мразиш да се криеш. Аз ти повярвах.
	— Наистина мразя да се крия.
	Облаците препускаха над главите им, отекваха гръмотевици и яростта на Мег стана неудържима.
	— Бях така _трогната_, когато ме целуна пред всички. Ликувах, че си готов на подобна жертва. За мен! Но ти… _ти_ не си рискувал нищичко.
	— Я чакай малко. — В очите му пламна справедливо възмущение. — Ти ме направи на нищо онази нощ. Заяви, че постъпката ми била глупава.
	— Това ми казваше главата ми. Ала _сърцето_ ми… глупавото ми сърце… — Гласът й се прекърши. — То пееше.
	Той потръпна.
	— Мег.
	Чувствата, които се гонеха по лицето на този мъж, който никога не би наранил съзнателно някого, бяха болезнено ясни за разчитане. Изумление. Тревога. Съжаление. Мег ги ненавиждаше… ненавиждаше и него. Искаше да го нарани така, както той я беше наранил, и знаеше точно как да го накаже. Като бъде откровена.
	— Влюбих се в теб — каза тя. — Досущ като всички останали.
	Той не бе състояние да скрие потреса си.
	— Мег…
	— Ала и аз означавам за теб толкова малко, колкото и всички те. Толкова малко, колкото означаваше и Луси.
	— Спри.
	— Аз съм такава идиотка. Онази целувка означаваше толкова много за мен. Допуснах да означава толкова много. — От гърдите й се откъсна рязък смях, който всъщност беше ридание; вече не бе сигурна на кого от двамата е ядосана повече. — И начинът, по който искаше да остана у вас… Всички се тревожеха за това, но ако се беше случило, те биха пожертвали живота си, за да те прикрият. И ти го знаеше.
	— Правиш от нищо нещо.
	Ала отказваше да срещне очите й.
	Погледът й се плъзна по силния му изчистен профил.
	— Достатъчно е само да те видя и ми се приисква да затанцувам — прошепна тя. — Никога не съм обичала някого така, както обичам теб. Никога не съм си представяла, че е възможно да изпитвам нещо, подобно на това, което изпитвам към теб.
	Устните му потръпнаха, а очите му потъмняха от болка.
	— Мег, аз държа на теб. Не си мисли, че не е така. Ти си… ти си прекрасна. Караш ме…
	Той поспря, опитвайки се да открие точната дума, и Мег се усмихна презрително през сълзи.
	— Карам ли сърцето ти да пее? Изпълвам ли те с желание да затанцуваш?
	— Разстроена си. Просто…
	— Моята любов е пламенна! — Думите изригнаха от нея. — Тя гори. Кипи и бушува, дълбока и силна. Ала всички твои чувства са хладни и оскъдни. Ти стоиш край страничната линия, където не трябва да се потиш толкова. Ето защо искаше да се ожениш за Луси. То беше изчистено. Логично. Е, аз не съм такава. Аз съм разхвърляна и необуздана, и разрушителна и ти разби сърцето ми.
	Съпроводен от мощен гръм, от небето рукна дъжд. Лицето на Тед се разкриви.
	— Не казвай това. Разстроена си.
	Протегна ръце към нея, но тя се дръпна рязко.
	— Махай се от тук. Остави ме на мира.
	— Не и така.
	— Напротив, именно така. Защото ти искаш единствено онова, което е най-добро за другите. А точно сега най-доброто за мен е да остана сама.
	Дъждът се усилваше. Мег почти можеше да види как везните вътре в него се раздвижват. Опитват се да претеглят плюсовете и минусите. Искаше да постъпи правилно. Винаги. Такъв беше. И когато му позволи да види колко много я беше наранил, не би могла да го нарани повече.
	Ярка мълния проряза въздуха. Тед я издърпа по стъпалата на църквата, до козирката над входа. Тя се откъсна от него.
	— Махай се! Не можеш ли да направиш поне това?
	— Моля те, Мег. Всичко ще се оправи. Трябва ни просто малко време. — Понечи да помилва лицето й, ала когато тя потръпна, свали ръка. — Разстроена си. Разбирам те. По-късно тази вечер ще…
	— Не. Не тази вечер.
	_Нито утре. Нито когато и да било._
	— Изслушай ме. Моля те… Утре през целия ден имам срещи със Спенс и хората му, но утре вечер ще… Ще вечеряме у нас, където никой няма да ни прекъсва. Само аз и ти. И двамата ще сме имали време, за да обмислим всичко това, и ще го обсъдим.
	— Аха. Време да помислим. Това ще оправи всичко.
	— Бъди справедлива, Мег. Дойде ми изневиделица. Обещай ми. — Гласът му одрезгавя. — Ако не ми обещаеш да се видим утре, няма да мръдна от тук.
	— Добре — отвърна тя сковано. — Обещавам.
	— Мег…
	Отново понечи да я докосне и тя отново се дръпна.
	— Просто си върви. Моля те. Ще говорим утре.
	Гледа я толкова дълго, че сякаш никога нямаше да си тръгне. Ала най-сетне го направи, а тя остана на най-горното стъпало на църквата, гледайки го как се отдалечава в дъжда.
	Когато го изгуби от поглед, най-сетне направи онова, което не бе могла да стори по-рано. Сви зад ъгъла на църквата и счупи един прозорец. Едно-единствено стъкло, само колкото да бръкне вътре и да свали резето. След това повдигна прозореца и се покатери в прашното си празно убежище.
	Той очакваше да се видят утре вечер, за да обсъдят нейната несподелена любов спокойно и разумно. Беше му обещала.
	Когато поредната гръмотевица разтърси църквата, Мег си помисли колко лесно бе да се наруши едно такова обещание.


	В галерията за хора откри чифт дънки, които Дали и Скийт бяха пропуснали, когато събираха нещата й. В кухнята все още имаше храна, ала тя нямаше апетит. Вместо това закрачи напред-назад по стария чамов под и се замисли за всичко, което я бе довело до този миг. Тед не можеше да се промени. Наистина ли бе повярвала, че е в състояние да я обикне? Как бе могла да си помисли, дори за миг, че е различна от останалите?
	Защото й беше разкрил части от себе си, които не бе разкривал пред никоя друга, и това я бе накарало да се почувства различна. Но то бе просто една илюзия и сега тя трябваше да си тръгне, защото да остане тук бе невъзможно.
	При мисълта, че никога вече няма да го види, едва не рухна, затова се съсредоточи върху практическата страна на въпроса. Старата безотговорна Мег би скочила в колата си още тази нощ и би избягала. Ала новата й подобрена версия имаше задължения. Утре беше почивният й ден и никой нямаше да я очаква на работа, така че щеше да има време да свърши всичко, което бе необходимо.
	Изчака, за да е сигурна, че Скийт ще е заспал, преди да се върне в къщата. Докато хъркането му огласяше коридора, тя седна на бюрото в кабинета му, където изработваше своите бижута, и извади жълт бележник. Написа указания за онзи, който щеше да поеме количката с напитки след нея, в които обясни как най-добре да я зарежда, изброи предпочитанията на редовните играчи и добави няколко реда за рециклирането на чашите и кутиите. Работата й може и да не беше висша математика, но тя почти бе удвоила приходите от количката с напитки и се гордееше с това. Накрая написа: „Работата е това, което сам си направиш от нея“. После обаче се почувства глупаво и го задраска.
	Докато довършваше гривната, която беше обещала на Тори, се мъчеше да не мисли за него, но то беше невъзможно, и на зазоряване, когато пъхна готовата гривна в един подплатен плик, очите й бяха зачервени, а тя бе изтощена и по-тъжна, отколкото когато и да било през живота си.
	Когато излезе от стаята, Скийт ядеше любимата си зърнена закуска на кухненската маса, подпрял пред себе си вестника, отворен на спортната страница.
	— Имам добри новини — насили се да се усмихне Мег. — Тайният ми враг беше разкрит и неутрализиран. Не ме питай за подробности.
	Скийт вдигна поглед от закуската си.
	— Тед знае ли за това?
	Мег с огромно усилие се пребори с вълната на болка, която заплашваше да я погълне всеки път щом си помислеше, че никога вече няма да го види.
	— Да. Така че се връщам в църквата.
	Не й беше приятно да го лъже, ала се нуждаеше от причина да си събере нещата, без да събуди подозренията му.
	— Не виждам защо си се разбързала — измърмори Скийт и отново се зае със закуската си, а Мег изведнъж си даде сметка, че старият мърморко ще й липсва, както и още доста хора от този шантав град.
	Изтощена от болката и липсата на сън, тя едва бе започнала да си събира нещата, когато не издържа и полегна. Въпреки мрачните сънища се събуди късно следобед. Събра си багажа възможно най-бързо, но дори така не успя да стигне в банката преди три часа. Изтегли почти цялата наличност по жалката си сметка, оставяйки едва двайсет долара. Закриеше ли я, всички служители щяха да започнат да й задават въпроси и само пет минути след като прекрачеше прага на банката, Тед щеше да знае, че си заминава. А тя нямаше да понесе още един сблъсък.
	Единствената пощенска кутия в града се намираше до стъпалата на малкия пощенски клон. Тя изпрати предизвестието си и указанията за количката с напитки на Бари, помощник-управителя. Докато пускаше плика с гривната на Тори, една кола спря в забранената за паркиране зона. Прозорецът до шофьора се смъкна и през него се показа главата на Съни Скипджак.
	— Търсих те. Забравих, че днес клубът е затворен. Да пийнем нещо и да си поговорим.
	Съни беше истинско въплъщение на деловата елегантност с лъскавата си тъмна коса и платинени бижута. Мег никога не се бе чувствала по-уязвима.
	— Боя се, че точно сега не е удобно. Имам да свърша цял куп неща.
	_Като например да се кача в колата си и да обърна гръб на мъжа, когото толкова обичам._
	— Отмени ги. Важно е.
	— За баща ти ли става дума?
	Съни я погледна безизразно.
	— Какво за баща ми?
	— Нищо.
	Няколко минувачи спряха и ги зяпнаха, без дори да се опитват да го скрият. Съни, заетата бизнес дама, забарабани с нетърпеливи пръсти по волана.
	— Сигурна ли си, че не можеш да отделиш няколко минути от натоварената си програма, за да обсъдиш перспективата за едно бизнес начинание?
	— Бизнес начинание?
	— Виждала съм бижутата ти. Искам да говорим. Качвай се.
	Плановете на Мег за бъдещето бяха, меко казано, неясни. Тя претегли риска от забавяне на отпътуването си с един час и ползата от това да чуе какво има да й каже Съни. Съни може и да беше трън в задника, но освен това беше интелигентна бизнес дама. Мег пропъди нежеланието да се озове в затворено пространство с друг член на семейство Скипджак и се качи в колата.
	— Чу ли, че имаше статия за конкурса с Тед не къде да е, а в „Уолстрийт Джърнъл“? — подхвърли Съни, докато потегляше по улицата. — Част от поредица за изобретателни подходи към набирането на средства за благотворителност.
	— Не, не съм чула.
	Съни шофираше с една ръка.
	— Всеки път когато се появи още една статия, залогът скача. Цялото това национално внимание започва да ми излиза скъпичко, но от доста време не съм си позволявала да харча разточително. — Телефонът й иззвъня и тя пъхна апарата под сърпа на лъскавата тъмна коса, полюшващ се над ухото й. — Здравей, татко.
	Мег настръхна.
	— Да, прочетох го и говорих с Уолфбърг — продължи Съни. — Ще се обадя на Тери още тази вечер.
	В продължение на няколко минути двамата говориха за адвокати и за покупката на земята. Мислите на Мег се върнаха към Тед само за да бъде изтръгната от тях, когато чу Съни да казва:
	— Ще трябва да проверя по-късно. Точно сега съм с Мег. — Тя погледна към Мег и извъртя очи. — Не, ти не си поканен да се присъединиш към нас. Ще се чуем по-късно. — Послуша за момент, намръщи се и прекъсна. — Звучеше ядосан. Какво става с вас двамата?
	Мег приветства връхлетелия я гняв.
	— Баща ти не знае как да приема откази.
	— Ето защо е толкова преуспял. Той е интелигентен и целеустремен. Не разбирам защо толкова се дърпаш. А може би разбирам.
	Мег нямаше желание да води този разговор и съжали, че се е качила в колата.
	— Искаше да говорим за бижутата ми — каза, докато излизаха на магистралата.
	— Продаваш прекалено евтино. Нещата ти са много оригинални и са привлекателни за снобите. Трябва да се насочиш към по-висок клас клиенти. Иди в Ню Йорк. Използвай връзките си, за да си намериш правилните купувачи. Престани да хабиш произведенията си, предлагайки ги на местните. Не можеш да си създадеш репутация на сериозен дизайнер в Източен Исус, Тексас.
	— Добър съвет — отвърна Мег, докато подминаваха „Роустабаут“. — Мислех, че отиваме да пийнем нещо.
	— Първо ще се отбием за малко до депото.
	— Вече съм го виждала и нямам желание да се връщам.
	— Трябва да направя малко снимки. Няма да се бавим. Освен това там можем да говорим на спокойствие.
	— Не съм убедена, че е необходимо.
	— Необходимо е, и още как.
	Съни свърна по пътя, отвеждащ до депото.
	Той беше застлан с чакъл след последния път, когато Мег бе идвала тук, деня, когато двамата с Тед се бяха любили, облегнати на пикапа му. Нов прилив на болка я блъсна в гърдите.
	Съни паркира до ръждясалия знак, извади фотоапарата от чантата си и слезе от колата, а всяко нейно движение излъчваше целеустременост. Мег никога не бе срещала толкова уверен в себе си човек.
	Нямаше намерение да остане да се спотайва в колата, затова също слезе. Съни допря апарата до окото си и се съсредоточи върху депото за отпадъци.
	— Това е бъдещето на Уайнет. — Апаратът щракна. — Отначало бях против това да строим тук, но след като опознах града и хората си промених мнението.
	„След като опозна Тед Бодин“, помисли си Мег.
	Съни продължи да снима от друг ъгъл.
	— Такова уникално място. Истинската Америка и така нататък. По принцип татко не си пада особено по малки градчета, но тук всички се държат страхотно с него, а и страшно му харесва, че може да играе с хора като Дали и Тед, и Кени. — Тя свали апарата. — Що се отнася до мен… Не е тайна, че проявявам интерес към Тед.
	— Ти и всички останали жени по света.
	Съни се усмихна.
	— Ала за разлика от всички останали аз съм и инженер. В интелектуално отношение сме равни, а колко други жени могат да се похвалят с това?
	„Не и аз“, помисли си Мег.
	Съни мина зад знака на депото и насочи обектива към тръбите за метан.
	— Разбирам технологиите, които го интересуват. — Фотоапаратът изщрака. — Мога да оценя страстта му към екологията както на научно, така и на практическо ниво. Той притежава забележителен ум и не са много онези, които са в състояние да не изостават от такъв интелект.
	Поредната жена, която смяташе, че знае от какво се нуждае Тед. Мег не можа да се сдържи:
	— И Тед споделя чувствата ти?
	— И това ще стане. — Съни отново свали апарата. — Така поне се надявам. Аз съм реалистка. Може и да не стане както искам, но аз съм като баща ми. Не отстъпвам пред предизвикателствата. Вярвам, че с Тед имаме бъдеще заедно, и възнамерявам да направя всичко по силите си това да стане реалност. — Тя погледна Мег право в очите. — Е, нека свалим картите. Искам да си тръгнеш от Уайнет.
	— Така значи? — Не виждаше причина да й обяснява, че вече щеше да го е направила, ако тя не я беше спряла. — И защо?
	— Не е нищо лично. Смятам, че си много добра за баща ми. Напоследък той е доста потиснат. Напредването на годините и всичко останало. Ти отвлече мислите му от това. Проблемът за мен е, че спъваш Тед. Той никога няма да признае, че разчита на теб, но то е очевидно.
	— Смяташ, че Тед разчита на мен?
	— Виждам го в начина, по който те гледа, начина, по който говори за теб. Знам, че Луси Джорик е най-добрата ти приятелка. Напомняш му за нея и докато ти си тук, на него ще му бъде страшно трудно да продължи напред.
	Толкова умна и все пак толкова глупава.
	— Освен това искрено вярвам, че жените трябва да си помагат — продължи Съни. — Да бъдеш толкова близо до него, не е добре за теб. Дори не мога да изброя от колко хора чух, че вече си го превъзмогнала, но и двете знаем, че не е точно така. Приеми го, Мег. Тед никога няма да си падне по теб. Двамата нямате нищо общо.
	Освен богати родители, привилегировано детство, страст към екологията и висок праг на търпимост към абсурдното, нещо, което Съни никога нямаше да разбере.
	— Тед се чувства добре с теб, защото му напомняш за Луси — продължи тя. — Но това е всичко. Останеш ли тук, спъваш само себе си и усложняваш връзката ми с него.
	— Не си от онези, които увъртат.
	Съни сви рамене.
	— Вярвам, че човек трябва да бъде откровен.
	Ала онова, което тя наричаше откровеност, не бе нищо друго, освен коравосърдечно пренебрежение към всички чувства и мнения, които не съвпадаха с нейните.
	— Тънките игрички никога не са ме привличали — заяви тя, гордо развявайки своята самомнителност като знаме. — Ако си съгласна да изчезнеш, аз съм готова да ти помогна да започнеш бизнес с бижутата си.
	— Подкупваш ме?
	— Защо не? Ти не си лоша инвестиция. Включвайки истински реликви в своите украшения, ти си открила чудесна пазарна ниша, която може да бъде много доходна.
	— Само дето не съм сигурна, че искам да се занимавам с бижутерство.
	Съни не бе в състояние да проумее, че някой би могъл да обърне гръб на обещаващо бизнес начинание, и тя едва прикри презрителната си усмивка.
	— Какво друго можеш да правиш?
	Мег тъкмо се канеше да й отговори, че ще прави с бъдещето си каквото тя реши, когато чу как по чакъла изсвириха гуми. Двете се обърнаха едновременно тъкмо когато една непозната кола удари спирачки. Слънцето я заслепяваше и Мег не можеше да види кой седи зад волана, но прекъсването изобщо не я учуди. Добрите жители на Уайнет нямаше да я оставят за дълго сама с един Скипджак.
	А после вратата на колата се отвори и стомахът й се сви. Мъжът, който слизаше от тъмния седан, беше Спенс. Тя се обърна към Съни.
	— Откарай ме обратно в града.
	Ала Съни беше приковала очи в баща си, който се приближаваше към тях, а панамената шапка засенчваше горната част на лицето му.
	— Татко, какво правиш тук?
	На Мег не й бяха останали никакви сили, за да се справи с това.
	— Искам да се върна в града още сега.
	— Остави ни сами — нареди Спенс на дъщеря си. — Има няколко неща, които трябва да кажа на Мег на четири очи.
	— Не! Не си отивай.
	Тревогата на Мег обърка Съни и усмивката, с която бе посрещнала баща си, избледня.
	— Какво става?
	Спенс махна с глава към колата на дъщеря си.
	— Ще се видим в града. Върви.
	— Стой, където си, Съни — каза Мег. — Не искам да оставам насаме с него.
	Съни я изгледа така, сякаш е прокажена.
	— Какъв ти е проблемът?
	— Мег е страхливка — заяви баща й. — Ето какъв й е проблемът.
	Ала Мег повече нямаше да бъде безпомощната му жертва.
	— Съни, вчера баща ти се опита да ме насили.


>	20

	— Да те насиля? — Спенс се изсмя грубо. — Това си го биваше. Покажи ми поне една следа, където и да било по себе си, и аз ще ти дам един милион долара.
	Обичайното хладнокръвие на Съни се беше изпарило и тя изгледа Мег с погнуса.
	— Как можеш да кажеш нещо толкова долно?
	По чакълената алея се зададоха още коли, не една, а цяла върволица. Всички бяха усетили надвисналите неприятности.
	— Мамка му — изруга Спенс. — В тоя град човек не може и да се изсере, без всички да дойдат да зяпат.
	Кейла изскочи от червена киа, зад чийто волан седеше една от сервитьорките в „Роустабаут“.
	— Какво правите всички тук? — изчурулика тя и се втурна към тях, сякаш току-що се беше натъкнала на пикник край пътя.
	Преди някой да успее да отговори, Тори, Декстър и Кени се появиха от сребрист рейндж роувър. Саронгът с хавайски мотиви на Тори изобщо не си отиваше с карираното горнище на бански. Не носеше грим, а косата й беше мокра. Мъжът й пък беше облечен в тъмносин официален костюм. Кени вдигна ръка, върху която имаше лепенка със Спайдърмен.
	— Здрасти, Спенс. Съни. Хубаво време имаме след вчера. Не че не се нуждаехме от малко дъжд.
	Зоуи изхвърча от тъмносиня тойота камри.
	— Тъкмо бях тръгнала на среща за учебния план — каза тя, без да се обръща към никого конкретно.
	Зад тойотата й продължаваха да прииждат коли. Целият град като че ли бе усетил задаващата се катастрофа и до един бяха твърдо решени да я предотвратят.
	Декстър О’Конър махна към депото за отпадъци.
	— Късметлия си ти, Спенс. Толкова много възможности.
	Спенс обаче изобщо не го погледна, впил яростно очи в Мег, и облекчението й от появата на всички тези хора започна да се изпарява. Опита се да убеди сама себе си, че греши. Несъмнено той щеше да остави нещата така. Несъмнено нямаше да продължи този разговор пред толкова много хора. Ала от самото начало бе разбрала, че той не търпи някой да го победи.
	— Договорът все още не е подписан — заяви той злокобно.
	По лицата на всички наоколо се изписа паника.
	— Татко… — Съни го докосна по ръката.
	Тори пое контрола над ситуацията. Пристегна възела на саронга си и пристъпи към Спенс.
	— С Декс сме решили да метнем няколко пържоли на скарата тази вечер. Защо двамата със Съни не се присъедините към нас, тоест ако нямате нищо против децата, а може пък да ги изпратим у татко? Съни, някога виждала ли си отблизо ему? С Декс имаме цяло стадо. Общо взето, се омъжих за него, за да мога да ги изхранвам. Той не е толкова луд по тях, колкото съм аз, но те са най-сладките създания, които можеш да си представиш. — Тори се впусна в задъхан и обстоен монолог на тема грижите и изхранването на емута, както и ползата им за човечеството.
	Опитваше се да печели време и понеже всички непрекъснато поглеждаха към алеята, на Мег не й беше трудно да се досети защо. Очакваха един рицар в бледосин пикап да се появи и да спаси града от катастрофа.
	Колите продължаваха да прииждат, а запасите на Тори от информация за емутата започваха да се изчерпват и тя погледна умолително към останалите. Пръв реагира брат й и като прегърна Спенс през рамото с една ръка, махна към депото за отпадъци с другата.
	— Мислех си за пътищата…
	Спенс обаче се извърна от него и огледа изпитателно увеличаващото се множество. След това отново спря поглед върху Мег и от начина, по който очите му се присвиха, тя разбра, че е настъпил часът на разплатата.
	— Май си поизбързал мъничко, Кени. Трябва да мисля за репутацията си, а Мег току-що каза нещо ужасно шокиращо на дъщеря ми.
	Стомахът на Мег се сви от ужас. Искаше да си отмъсти и знаеше точно как да го направи. Ако тя не се откажеше от думите си, щеше да нарани всички останали, ала при мисълта да отстъпи й се повдигна. Как бе възможно правилната постъпка да й се струва толкова неправилна? Тя заби пръсти в дланите си.
	— Забрави.
	Само че Спенс искаше тя да плати жестока цена за нараненото му его и нямаше намерение да отстъпи.
	— О, не мога да го направя. Някои неща са прекалено сериозни, за да бъдат забравени. Мег твърди, че съм… Как точно го нарече?
	— Нека го забравим — опита тя отново, макар да знаеше, че той няма да го направи.
	Спенс щракна с пръсти.
	— Сетих се. Каза, че съм се опитал да те _насиля_. Така ли беше, Мег?
	През събралото се множество пробяга шепот. Начервените устни на Кейла се отпуснаха. Зоуи сложи ръка на гърлото си. Заизваждаха се мобилни телефони и Мег усети, че й се повдига.
	— Не, Спенс, не беше така — каза тя сковано.
	— Но аз те чух да казваш точно това. Това чу и дъщеря ми. — Той вирна брадичка. — Спомням си, че вчера поплувахме заедно, но определено не си спомням никакъв опит за насилване.
	Челюстта й отказваше да помръдне.
	— Прав си — промълви тя. — Аз сгреших.
	Спенс поклати глава.
	— Как може да сгрешиш за нещо толкова сериозно?
	Очевидно възнамеряваше да я унижи до краен предел. Единственият начин, по който можеше да спечели, бе да го остави да победи, и тя с усилие се овладя.
	— Лесно. Бях разстроена.
	— Здравейте, всички.
	Множеството се обърна едновременно, а спасителят им пристъпи напред. Не бяха забелязали пристигането му, защото се беше появил в тъмносивия мерцедес-бенц, който все забравяха, че притежава. Изглеждаше уморен.
	— Какво става тук? Да няма парти, за което съм забравил?
	— Опасявам се, че не. — Спенс се намръщи, ала Мег усещаше колко се наслаждава на властта, която имаше над всички тях. — Страшно се радвам, че дойде, Тед. Появи се неочакван проблем.
	— Така ли? И какъв е той?
	Спенс потърка челюстта си, потъмняла от небръснатата му брада.
	— Трудно ще ми бъде да правя бизнес в град, където един човек може да сее измислени обвинения и да се измъкне безнаказано.
	Мег не вярваше, че ще развали сделката. Не и с умолителните погледи, които Съни му хвърляше. Не и когато целият град се беше събрал, за да му се умилква. Играеше си на котка и мишка, перчеше се, като я унижаваше и показваше на останалите кой командва.
	— Неприятно ми е да го чуя, Спенс — каза Тед. — Предполагам, че навсякъде стават недоразумения. Хубавото на Уайнет е, че се опитваме да оправим неприятностите, преди да станат прекалено големи и да ни създадат главоболия. Да видим дали аз няма да успея да оправя нещата.
	— Не знам, Тед. — Спенс зарея поглед към депото за отпадъци. — Трудно е да преглътне човек нещо такова. Всички разчитат на мен утре да подпиша договорите, но не мога да си представя как ще го направя, когато над главата ми е надвиснало подобно лъжливо обвинение.
	През множеството пробяга напрегнат шепот. Съни не разбираше игричката на баща си и по лицето й се изписа уплаха, когато видя как бъдещето й с Тед се изплъзва между пръстите й.
	— Татко, да поговорим за това насаме.
	Господин Самото хладнокръвие свали бейзболната си шапка и се почеса по главата. Наистина ли единствено Мег виждаше колко е уморен?
	— Съгласен съм, че трябва да постъпиш така, както смяташ за правилно, Спенс. Но съм готов да се обзаложа, че мога да оправя нещата, ако просто ми кажеш какъв е проблемът.
	Мег не бе в състояние да издържа повече.
	— Аз съм проблемът — обяви тя. — Обидих Спенс и сега той иска да накаже целия град заради това. Ала не е нужно да го правиш, Спенс, защото аз си тръгвам от Уайнет. Вече нямаше да съм тук, ако Съни не ме беше задържала.
	Тед побутна шапката си назад и макар да я изгледа яростно, гласът му си остана спокоен.
	— Мег, защо не оставиш аз да се погрижа за това?
	Ала Спенс още не беше утолил жаждата си за отмъщение.
	— Значи смяташ, че можеш да ме обвиниш в нещо толкова сериозно пред дъщеря ми, а после да изчезнеш, сякаш нищо не е станало? Не си познала.
	— Почакайте малко — обади се Тед. — Защо не започнем от началото?
	— Да, Мег — озъби се подигравателно Спенс. — Защо не направим точно това?
	Мег не бе в състояние да погледне към Тед, затова се съсредоточи върху Спенс.
	— Вече признах, че излъгах. Ти беше истински джентълмен. Нямаше никакъв опит за насилие. Аз… Измислих си всичко.
	Тед се обърна рязко към нея.
	— Спенс се е опитал да те насили?
	— Така каза тя пред дъщеря ми. — От думите на Спенс капеше презрение. — Тя е лъжкиня.
	— _Опитал си се да я насилиш?_ — Очите на Тед лумнаха. — Кучи син!
	И без никакво предупреждение, господин Самото хладнокръвие се нахвърли върху последната голяма надежда на града.
	Множеството ахна изумено. Кралят на санитарната керамика се пльосна на земята, а панамената му шапка се търкулна в прахта. Мег бе толкова потресена, че не можеше да помръдне. Съни изпищя задавено и се вкаменени от ужас, всички видяха как техният невъзмутим кмет, техният светец от плът и кръв сграбчи Спенсър Скипджак за яката на ризата и го издърпа на крака.
	— _За кого, по дяволите, се мислиш?_ — изрева Тед в лицето му, страховита ярост разкривяваше чертите му.
	Спенс замахна с крак и го препъна, при което и двамата се строполиха в прахоляка.
	Това бе някакъв ужасен сън.
	Ужасен сън, който се превърна в истински кошмар, когато от множеството излязоха две познати фигури.
	Въобразяваше си. Не беше възможно. Мег примига, но страшното видение не изчезна.
	Родителите й. Фльор и Джейк Коранда. Вперили ужасени погледи в нея.
	Не можеше да са тук. Не и без да й съобщят, че пристигат. Не и при депото за отпадъци, докато пред очите им се разиграваше най-огромната катастрофа в живота й.
	Мег отново примига, ала родителите й все така стояха там, точно пред Франческа и Дали Бодин. Майка й — възхитително красива. Баща й — висок, с изсечени черти и готов да скочи.
	Биещите се мъже се изправиха, а после отново се озоваха на земята. Спенс беше поне с двайсет килограма по-тежък от Тед, но Тед бе по-силен, по-пъргав и тласкан от гняв, който го беше преобразил в мъж, когото Мег не можеше да познае.
	Тори стискаше саронга си. От устните на Кени се откъсна ругатня. Кейла се разплака. А Франческа понечи да се притече на помощ на скъпоценното си момче, но мъжът й я дръпна назад.
	На никого обаче не му хрумна да удържи Съни, която нямаше намерение да позволи никой мъж, нито дори онзи, в когото си бе въобразила, че е влюбена, да нападне обичния й баща.
	— Татко! — изпищя тя и се хвърли върху гърба на Тед.
	Това бе повече, отколкото Мег бе в състояние да понесе.
	Втурна се към тях, за да се намеси, подхлъзна се на чакъла и се строполи върху Съни, при което Тед се озова затиснат под тях двете. Спенс се възползва от това, че той временно беше обезвреден, и скочи на крака. Мег с ужас го видя как вдига крак, за да изрита Тед в главата. Изпищявайки на свой ред от ярост, тя се извъртя настрани и се блъсна в него. Той изгуби равновесие и докато падаше, сграбчи гърба на дизайнерската блуза на Съни. Тед никога не би ударил жена. Мег обаче не страдаше от подобни скрупули.
	Най-сетне Тори и Шелби откъснаха Мег от хлипащата Съни, ала миролюбивият кмет на Уайнет беше озверял и бяха необходими трима мъже, за да го озаптят. И не само него трябваше да удържат. Майката на Мег, Скийт, Франческа и началникът на пожарната едва успяваха да обуздаят баща й.
	Една вена върху шията на Тед туптеше яростно, докато той се мъчеше да се отскубне и да довърши започнатото.
	— Само да си _помислил_ да я доближиш, дълбоко ще съжаляваш.
	— Ти си луд! — изкрещя Спенс. — Всички сте луди!
	Устните на Тед изтъняха от презрение.
	— Махай се от тук.
	Спенс грабна шапката си от земята.
	Мазни кичури коса падаха над челото му. Едното му око започваше да подпухва, от носа му течеше кръв.
	— Този град винаги се е нуждаел от мен повече, отколкото аз от него. — Той отупа шапката в крака си. — Докато гледаш как това място се разлага, Бодин, помисли си от какво се отказа. — Нахлупи шапката си и погледна Мег с отровно изражение. — Помисли си колко много ти коства тази никаквица.
	— Татко…
	Блузата на Съни беше изцапана и скъсана, ръката й беше ожулена, а на бузата си имаше драскотина. Баща й обаче беше прекалено погълнат от собствената си ярост, за да й даде утехата, за която тя копнееше.
	— Можеше да имаш всичко — процеди той; от едната му ноздра капеше кръв. — А ти го захвърли заради една лъжлива кучка.
	Единствено това, че майка й се вкопчи в него, попречи на баща й да му се нахвърли, а мъжете, които удържаха Тед, за малко да го изпуснат. Дали пристъпи напред, очите му се бяха превърнали в късчета сива стомана.
	— Съветвам те да се махнеш от тук, докато още можеш, Спенс, защото трябва само да кимна и момчетата, които пречат на Тед да довърши онова, което започна, ще го оставят да го направи.
	Спенс плъзна поглед по морето от враждебни лица наоколо и заотстъпва към колите.
	— Хайде, Съни — повика с напереност, която не прозвуча особено убедително. — Да се махаме от тази помийна яма.
	— Ти си истински загубеняк, задник такъв! — извика Тори след него. — Още в гимназията бях по-добра със стика от теб. А ти, Съни, си надута кучка.
	Усетили, че като нищо може да им се наложи да се оправят с освирепяла тълпа, баща и дъщеря се втурнаха към колите си и скочиха в тях. Докато те се отдалечаваха, един след друг всички обърнаха очи към Мег. Тя почувства гнева им, видя отчаянието им. Нищо от това нямаше да се случи, ако си беше тръгнала от града, когато й бяха казали.
	Успя някак си да остане с вдигната глава, макар в очите й да напираха сълзи. Прелестната й майка, висока и изящна, тръгна към нея, движейки се със същото властно излъчване, довело я някога до най-прочутите модни подиуми. Вниманието на множеството бе така погълнато от разиграващата се драма, че никой не бе забелязал появата на външни лица между тях, но всеки над трийсет години веднага разпознаваше Бляскавото момиче с дългата й руса коса, драматично изрисувани вежди и широка уста. Разнесе се шепот. А после бащата на Мег застана до майка й и шепотът заглъхна, докато всички се мъчеха да осъзнаят невероятния факт, че легендарният Джейк Коранда бе слязъл от големия екран и сега бе между тях.
	Мег ги гледаше с нещастна смесица от любов и отчаяние. Как бе възможно някой толкова обикновен като нея да бъде дъщеря на тези две великолепни създания?
	Ала родителите й така и не можаха да стигнат до нея, защото Тед направо обезумя.
	— Всички да се махат от тук! — извика той. — Всички! — По някаква причина в това нареждане бяха включени и родителите й. — Вие също.
	Мег искаше единствено да си тръгне и никога да не се върне, само че нямаше кола, а не бе в състояние да понесе мисълта как се прибира заедно с родителите си, не и преди да е успяла да се стегне. Тори като че ли бе най-голямата й надежда и тя й отправи умолителен поглед, но в този миг Тед я сграбчи за ръката.
	— Ти стой където си.
	Всяка дума имаше назъбено острие и леден връх. Искаше една последна конфронтация и след всичко станало я заслужаваше.
	Баща й го огледа изпитателно, а после се обърна към нея.
	— Колата ти тук ли е?
	Когато Мег поклати глава, той извади ключовете от своя автомобил и й ги подхвърли.
	— Ще помолим някой да ни откара в града и ще те чакаме в хотела.
	Един по един събралите се започнаха да се разотиват. Никой не искаше да се противопостави на Тед, нито дори майка му. Франческа и Дали заведоха родителите на Мег до кадилака си. Докато колите се отдалечаваха една след друга, Тед се приближи до ръждясалия знак и зарея поглед към съсипаната земя, която се простираше пред него, изгубила изведнъж всякакви перспективи за бъдещето. Раменете му увиснаха. Тя му го беше причинила. Не нарочно, но въпреки това го беше направила, оставайки в Уайнет, когато всичко й казваше, че е абсолютно наложително да си тръгне. А после, сякаш това не бе достатъчно глупаво, най-нелепо се беше влюбила в мъжа, който бе най-малко вероятно да й отвърне със същото. И именно опитът й да задоволи собствените си желания бе довел до този миг, в който всичко бе рухнало.
	Слънцето бе слязло ниско на небето и очертаваше профила му с огнени щрихи. И последната кола си бе отишла, ала Мег сякаш бе престанала да съществува. Той не помръдваше. Когато не бе в състояние да издържа повече, тя се насили да отиде при него.
	— Толкова съжалявам — прошепна.
	Вдигна ръка, за да избърше кръвта от ъгълчето на устата му, ала той улови китката й, преди да го е докоснала.
	— Това беше ли достатъчно _страстно_ за теб?
	— Какво?
	— Мислиш, че съм безчувствен. — Гласът му беше дрезгав от емоция. — Че съм някакъв робот.
	— О, Тед… нямах това предвид.
	— Само защото ти си падаш по мелодрамите, единствено ти имаш право да изпитваш чувства, така ли?
	Не този разговор трябваше да водят.
	— Тед, никога не съм искала да те забъркам в това със Спенс.
	— И какво се очакваше да направя? Да оставя да му се размине, че се е опитал да те насили?
	— Не беше точно така. Наистина не знам какво би станало, ако Хейли не се беше появила. Той…
	— Потя се! — изкрещя Тед и в думите му нямаше никакъв смисъл. — Каза, че никога не се потя.
	За какво говореше? Мег опита отново:
	— Бях сама в потока, когато се появи. Помолих го да си тръгне, но той не го направи. Нещата загрубяха.
	— И кучият син си плати за това. — Той сграбчи ръката й. — Преди два месеца бях на път да се оженя за друга жена. Не заслужавам ли поне малко разбиране? Само защото ти си скочила в дълбокото, не означава, че и аз трябва да скоча още сега.
	Свикнала бе да разчита мислите му, ала не и този път.
	— Какво искаш да кажеш с това „скочила в дълбокото“?
	Устните му се изкривиха презрително.
	— Влюбила си се.
	Думите бяха изречени с толкова отвращение, че би трябвало да оставят мехури по устните му. Мег направи крачка назад.
	— Едва ли бих нарекла влюбването „да скочиш в дълбокото“.
	— А как би го нарекла тогава? Бях готов да прекарам остатъка от живота си с Луси. Остатъка от живота си! Защо не можеш да го разбереш?
	— Разбирам го. Просто не разбирам защо говорим за това сега, след всичко, което се случи току-що.
	— Естествено, че не разбираш. — Беше пребледнял. — Не разбираш нищичко от разумно държание. Мислиш си, че ме познаваш толкова добре, а всъщност не знаеш нищо за мен.
	Поредната жена, която смяташе, че разбира Тед Бодин…
	Преди Мег да успее да се върне на истински важната тема, той отново подхвана атаката си:
	— Хвалиш се, че си изтъкана само от чувства. Е, поздравления! Аз съм различен. Искам в нещата да има логика и ако това е грях в твоите очи, толкова по-зле.
	Сякаш изведнъж бе заговорил на чужд език. Мег разбираше думите, но не и смисъла им заедно. Защо не говореха за нейното участие в катастрофата със Спенс?
	Тед избърса кръвта, процеждаща се от ъгълчето на устата му, с опакото на ръката си.
	— Твърдиш, че ме обичаш. Какво изобщо означава това? Аз обичах Луси, а виж само колко безсмислено се оказа.
	— Обичал си Луси?
	Не го вярваше. Не искаше да го повярва.
	— Пет минути след като се запознахме, разбрах, че тя е Жената. Тя е интелигентна. Мила. Иска да помага на хората и разбира какво е да живееш пред очите на всички. Приятелите ми я обичаха. Родителите ми я обичаха. Искахме едни и същи неща от живота. И никога не съм грешал повече за нещо. — Гласът му изневери. — А ти очакваш да забравя всичко това? Да щракна с пръсти и да го накарам просто да изчезне?
	— Не е честно. Държеше се така, сякаш тя няма значение. Изглеждаше, сякаш не те е грижа.
	— Естествено, че ме беше грижа! Само защото не се разхождам наоколо и не обявявам на всеослушание всяко мое чувство, не означава, че не изпитвам такива. Каза, че съм разбил сърцето ти. Е, тя разби моето.
	Вената на врата му туптеше. Мег имаше чувството, че го е зашлевила. Как бе възможно да не го е осъзнала? Беше напълно убедена, че не обича Луси, а ето че не беше така.
	— Ще ми се да бях разбрала — чу се да казва. — Не знаех.
	Той направи рязък, пренебрежителен жест.
	— А после се появи ти. С твоите неразбории и всичко, което искаше от мен.
	— Никога не съм искала нищо от теб! — възкликна тя. — Ти си този, който се разпореждаше от самото начало. Казваше ми какво да правя и какво да не правя. Къде мога да работя. Къде мога да живея.
	— О, моля ти се! — дрезгаво каза той. — Всичко в теб иска нещо. Тези големи очи — в един миг сини, а в следващия зелени. Начинът, по който се смееш. Тялото ти. Дори драконът, татуиран на дупето ти. Ти искаш всичко от мен. А после критикуваш онова, което получаваш.
	— Никога…
	— Как ли пък не! — Приближи се толкова бързо, че Мег помисли, че ще я удари. Вместо това той я притегли към себе си и пъхна ръце под късата й памучна поличка, вдигна я около кръста й и стисна дупето й в шепи. — Не мислиш ли, че това иска нещо от мен?
	— Аз… надявам се, че е така.
	Гласът й беше толкова немощен, че едва го позна.
	Ала Тед вече я теглеше встрани от чакълената алея. Дори не благоволи да я сложи на задната седалка на колата си. Вместо това я издърпа направо върху песъчливата почва.
	Под изпепеляващите лъчи на слънцето Тед пъхна ръце в бикините й, свали ги със замах и сложи краката й около хълбоците си. Когато той се отдръпна назад, подпирайки се на пети, слънцето опари чувствителната кожа от вътрешната страна на бедрата й. Очите му нито за миг не се откъсваха от влажната мекота, която беше разкрил, докато ръцете му се спускаха към ципа на дънките. Беше извън контрол, този човек на логиката и здравия разум. Без следа от джентълменското си лустро.
	Тялото му засенчи слънцето. Той смъкна дънките си. Мег би могла да му извика да спре… би могла да го отблъсне от себе си… би могла да го удари по главата и да му каже да дойде на себе си. И той щеше да го направи. Сигурна бе в това. Ала не го стори. Той беше излязъл извън контрол и тя искаше да се хвърли в непознатото заедно с него.
	Той пъхна ръце под нея и повдигна бедрата й, така че да може да го поеме целия. Никаква протяжна любовна игра, никакво усърдно мъчение и прекрасно изтезаване. Единствено неговата собствена нужда.
	Нещо остро я одраска по крака… В гръбнака й се заби камък. С див стон той нахлу в нея и тежестта му я притисна към земята. Вдигна блузата й и оголи гърдите й. Небръснатата му брада ожули нежната й кожа. Изпълни я невероятна нежност, докато той използваше тялото й. Без помен от благовъзпитаност и деликатност, без да се обуздава и сдържа. Той беше паднал ангел в плен на мрака и изобщо не внимаваше с нея.
	Мег затвори очи срещу заслепяващото слънце, докато тласъците му я разтърсваха. Постепенно необуздаността, която го беше завладяла, покори и нея, ала беше твърде късно. С дрезгав вик той оголи зъби. И се изля в нея.
	Звукът от накъсаното му дишане изпълваше ушите й. Тежестта му изкарваше въздуха от дробовете й. Най-сетне той се свлече от нея със стон. А после всичко застина.
	Ето какво бе искала от първия път, когато правиха любов. Да срине самоконтрола му. Ала това му бе струвало прекалено много и когато той дойде на себе си, Мег видя точно това, което знаеше, че ще види. Един добър човек, сломен от разкаяние.
	— Не го казвай! — Тя сложи ръка върху разранената му уста. Докосна челюстта му. — Не го казвай.
	— Исусе… — Изправи се трескаво. — Аз не… Съжалявам. Толкова съжалявам. Исусе, Мег…
	Докато той си навличаше дрехите, Мег също скочи на крака и издърпа полата си надолу. Лицето му беше разкривено от болка. Тя не бе в състояние да понесе извинението му за това, че е човек, а не полубог. Трябваше да направи нещо, и то бързо, затова го смушка силно в гърдите.
	— Ето за какво говорех през цялото време.
	Ала той беше пребледнял и опитът й да отклони посоката на мислите му се провали.
	— Не мога… не мога да повярвам, че ти причиних това.
	Мег обаче нямаше намерение да се откаже толкова лесно.
	— Може ли да го направиш отново? Може малко по-бавно този път, но не много.
	Сякаш изобщо не я беше чул.
	— Никога няма да си го простя.
	Мег се престори на ядосана.
	— Започваш да ме отегчаваш, Тиодор, а имам да свърша цял куп неща.
	Първо щеше да се опита да му върне самоуважението. След това щеше да се наложи да се срещне с родителите си. А после? Трябваше завинаги да обърне гръб на този град.
	Грабна бикините си и заяви със самонадеяност, каквато изобщо не изпитваше:
	— Разбирам, че тотално прецаках бъдещето на Уайнет, така че стига си се мотал тук, а направи онова, в което си най-добър. Започни да оправяш чуждите бъркотии. Намери Спенс, преди да си е тръгнал. Кажи му, че си си изгубил ума. Кажи му, че всички в града знаят, че не може да ми се вярва, но въпреки това съм успяла да те подведа. А после му се извини, задето се сби с него.
	— Изобщо не ме е грижа за Спенс — отсече той.
	Думите му я ужасиха.
	— А трябва. Наистина, наистина трябва. Моля те. Направи каквото ти казах.
	— Не можеш ли да мислиш за друго, освен за този задник? След всичко, което се случи току-що…
	— Да. И само за това искам да мислиш и ти. Работата е там… имам нужда да ми се вречеш във вечна любов, а ти никога няма да можеш да го направиш.
	Раздразнение, разкаяние, нетърпение — Мег ги видя до едно в очите му.
	— Прекалено скоро е, Мег. Дяволски…
	— Беше повече от ясен — прекъсна го тя, преди да е успял да каже още нещо. — И недей да се чувстваш виновен, когато си тръгна. Откровено казано, аз доста лесно се влюбвам и също толкова лесно ми минава. Няма да ми отнеме много дълго, за да те забравя. — Говореше прекалено бързо. — Имаше един тип, на име Бъз. Цели шест седмици бях потънала в самосъжаление, а честно казано, ти изобщо не можеш да се мериш с Бъз.
	— Какво искаш да кажеш с това „след като си тръгна“?
	Мег преглътна.
	— Ако щеш вярвай, но Уайнет изведнъж изгуби очарованието си за мен. Махам се от тук веднага след като се видя с родителите ми. И не се ли радваш, че не се налага да присъстваш на този разговор.
	— Не искам да си тръгваш. Още не.
	— И защо не? — Погледна го изпитателно, търсейки някакъв знак, който може би беше пропуснала. — За какво да оставам?
	Той направи странен безпомощен жест.
	— Не… не знам. Просто остани.
	Това, че отказваше да срещне погледа й, й каза всичко.
	— Не мога да го направя. Просто… не мога.
	Странно бе да види Тед Бодин толкова уязвим. Докосна устни до здравото ъгълче на устата му и забърза към колата, която родителите й, грижовни както винаги, бяха оставили. Докато се отдалечаваше, си позволи един последен поглед в огледалото за обратно виждане.
	Тед стоеше насред пътя и я гледаше как си отива. Зад него, докъдето стигаше поглед, се простираше огромната пустош на депото за отпадъци.


>	21

	Мег се поизми в тоалетната на една бензиностанция край магистралата; избърса доколкото можа мръсотията по себе си и прикри следите от сълзи с малко грим. След това отвори куфара, който бе взела със себе си в малкото помещение, и извади блуза и чисти дънки, за да скрие драскотините по краката си, както и тънък зелен шал, за да скрие шията си, ожулена от брадата на Тед. Още от първия път, когато се любиха, си мечтаеше той да бъде така завладян от страст, че да изгуби легендарното си хладнокръвие. Ето че то най-сетне се беше случило, но не така, както се беше надявала.
	Влезе през служебния вход на хотела. Бърди никога нямаше да допусне някой от ранга на родителите й да отседне другаде, освен в наскоро преименувания президентски апартамент, така че Мег пое към последния етаж по задното стълбище. За всяка крачка трябваше да извиква на помощ цялата си воля. От самото начало беше объркала всичко с Тед. Решила бе, че не обича Луси, ала той я обичаше — както тогава, така и сега. Мег не бе нищо повече от връзка за утеха, мимолетно безразсъдство.
	Не биваше да допусне болката да я завладее, не и сега, когато й предстоеше мъчителна среща с родителите й. Не биваше да мисли за Тед, нито за несигурното си бъдеще, нито за разрухата, която щеше да остави зад себе си, когато си тръгнеше от Уайнет.
	Майка й бе тази, която отвори вратата на хотелския апартамент. Все още носеше ушитата по мярка сребриста туника и впития панталон, с които се бе появила при депото. Най-голямата ирония бе, че нейната майка модел слабо се вълнуваше от дрехи, но чинно носеше великолепните тоалети, които брат й Майкъл правеше за нея.
	Във вътрешността на апартамента баща й престана да крачи напред-назад. Мег им се усмихна несигурно.
	— Можехте да ме предупредите, че идвате.
	— Искахме да те изненадаме — сухо отвърна баща й.
	Майка й я улови за лактите, изгледа я продължително и изпитателно, а после я притегли към себе си. Докато потъваше в така познатата прегръдка, за миг Мег забрави, че е пораснала жена. Само ако родителите й бяха строги и глуповати, животът й нямаше да е така изпълнен с чувство на вина и нямаше да й се налага да хаби толкова енергия, преструвайки се, че изобщо не се интересува от мнението им за нея.
	Усети ръката на майка си в косата си.
	— Добре ли си, миличка?
	Мег преглътна сълзите си.
	— Била съм и по-добре, но като се има предвид катастрофата, на която току-що станахте свидетели, не мога да се оплача.
	Сега бе ред на баща й да я вземе в прегръдките си — притисна я силно до себе си, а после я шляпна лекичко по дупето, както правеше, откакто бе съвсем малка.
	— Разкажи ни всичко — помоли майка й, когато той най-сетне я пусна. — Как се оплете с този ужасен човек?
	— Татко е виновен — успя да се пошегува Мег. — Спенсър Скипджак боготвори знаменитостите и аз бях най-добрата му възможност да се доближи до могъщия Джейк.
	— Нямаш представа с какво удоволствие бих разкъсал това копеле на парченца — подхвърли могъщият Джейк.
	Което беше доста страшна мисъл, при положение че баща й беше ветеран от войната във Виетнам и онова, което не беше научил там, бе усвоил, правейки филми, включващи всички видове оръжие — от самурайски мечове до автомати „Калашников“.
	Майка й махна към телефона си последен модел.
	— Вече започнах проучвания. Все още не съм разкрила нищо, но и това ще стане. Подобно влечуго не може да не остави лигава диря след себе си.
	Гневът им не я изненада, ала къде беше разочарованието, че за пореден път са видели най-голямото си дете, забъркано в истинска каша?
	Баща й отново закрачи напред-назад.
	— Това няма да му се размине.
	— Само въпрос на време е греховете му да го настигнат — каза майка й.
	И двамата не разбираха истинските мащаби на онова, на което бяха станали свидетели. И представа си нямаха колко важен бе комплексът за голф за града, нито каква бе ролята, която Мег бе изиграла в унищожаването на тази перспектива. Всичко, което те бяха видели, бе как някакъв отвратителен тип обижда обичната им дъщеря, а един доблестен млад мъж защитава честта й. Мег беше получила дар свише. Явно никой, нито дори Дали и Франческа, не ги бяха осветлили по пътя към хотела. Ако успееше да изкара родителите си от града достатъчно бързо, те никога нямаше да научат за нейната роля във всичко това.
	А после в главата й отекнаха думите, които бе изрекла пред Хейли: „… начинът, по който постъпиш през следващите няколко минути, ще определи какъв човек ще бъдеш от сега нататък“.
	Нейната ситуация бе различна от тази на Хейли, ала основната истина си оставаше същата. Какъв човек искаше да бъде?
	Обзе я странно чувство на… не умиротвореност, защото за нея нямаше да има покой, не и още дълго занапред. По-скоро — за правилност. Преживяното през последните три месеца бе разкъсало измислиците, с които се беше загръщала дотогава. Толкова бе убедена, че никога няма да е в състояние да се мери с постигнатото от останалите членове на семейството си, че така и не бе опитала да бъде нещо друго, освен безделника на семейството. Ако бе посмяла да рискува да съгради нещо, би рискувала и да се провали в техните очи. Отказвайки да рискува, нямаше как да се провали. Беше го вярвала и в крайна сметка се бе оказала без нищо.
	Време бе да се превърне в жената, която искаше да бъде, жена, готова да поеме по свой собствен път и да го направи по свой собствен начин, без да се тревожи как другите, включително и онези, които обича, ще съдят нейните успехи и провали. Трябваше сама да реши какъв иска да бъде животът й и да направи решението си реалност. И не можеше да го стори, като се крие.
	— Работата е там… — започна тя. — Това, което се случи днес… по-сложно е, отколкото изглежда.
	— На мен ми се струва съвсем просто — заяви баща й. — Онзи тип е нагъл задник.
	— Така е. За съжаление, не е само това…
	И тя им разказа всичко, започвайки от деня, в който беше пристигнала. Някъде около средата на разказа баща й нападна минибара, няколко минути по-късно майка й се присъедини към него, ала Мег не спря. Каза им всичко, освен колко дълбоко се бе влюбила в Тед. С тази част от историята трябваше да се оправи сама.
	Когато стигна до края, стоеше до прозореца, с гръб към сградата на общината, а родителите й седяха един до друг на ниския диван. Заповяда си да не навежда глава.
	— Така че, виждате ли, именно заради мен Тед избухна и се сби за първи път през живота си на възрастен. Заради мен градът ще изгуби милиони долари бъдещи приходи и всички онези работни места.
	Родителите й се спогледаха продължително; онова, което си казваха безмълвно, бе съвършено ясно за тях, но не и за Мег. Те открай време общуваха по този начин. Може би именно затова нито тя, нито братята й бяха женени. Искаха онова, което родителите им притежаваха, и нямаха намерение да се примирят с нищо по-малко.
	Най-голямата ирония бе, че Мег бе започнала да вярва, че нещо подобно има между тях с Тед. Бяха станали толкова добри в това да четат мислите си. Колко жалко, че не беше разчела правилно най-важното, което трябваше да знае за него. Колко много обича Луси.
	Баща й се надигна от дивана.
	— Нека видя дали разбрах добре… Попречила си на Луси да съсипе живота си, като се омъжи за неправилния мъж. Изкарвала си прехраната си в град, пълен с луди хора, твърдо решени да те превърнат в изкупителна жертва за всички свои неприятности. Може и да не си била координатор по забавленията в онзи кънтри клуб, но истински си се старала в работата си. И дори си успяла да започнеш малък бизнес в допълнение към нея. Правилно ли съм разбрал?
	Майка й повдигна една от великолепните си вежди.
	— Забрави да споменеш колко дълго е успяла да държи настрани онзи самонадеян перверзник.
	— И въпреки това тя е тази, която се извинява?
	Баща й го превърна във въпрос и Бляскавото момиче впи в дъщеря си прословутите си очи със златни пръски.
	— За какво, Мег? — попита тя. — За какво точно се извиняваш?
	Въпросът я остави без думи. Не бяха ли слушали?
	Моделът и филмовата звезда зачакаха търпеливо нейния отговор. Кичур руса коса се извиваше около бузата на майка й. Баща й потърка хълбока си, сякаш търсеше револвера „Колт“ с перлена дръжка, който бе носил в един от филмите си. Мег понечи да отговори. Отвори уста. Ала от нея не излезе нито звук. Защото не знаеше какво да отговори.
	Майка й отметна коса.
	— Очевидно тези тексасци са ти промили мозъка.
	Прави бяха. Онзи, на когото трябваше да се извини, бе самата тя, защото не бе имала мъдростта да предпази сърцето си.
	— Не можеш да останеш тук — заяви баща й. — Това място не е добро за теб.
	В някои отношения то се бе оказало повече от добро, но Мег кимна.
	— Багажът ми вече е в колата. Съжалявам, че си тръгвам по този начин, след като дойдохте чак до тук, за да ме видите, но сте прави. Трябва да си вървя и смятам да го направя още сега.
	— Искаме да се прибереш у дома — каза майка й с нетърпящ възражения глас. — Да се възстановиш.
	Баща й обви ръка около раменете й.
	— Липсваше ни, миличка.
	Точно за това бе мечтала, откакто я бяха оставили да се оправя сама. Мъничко сигурност, място, където да се скрие, докато измисли какво да прави от тук нататък. Сърцето й се преизпълни с обич към тях.
	— Няма други като вас. Наистина. Ала трябва да го направя сама.
	Опитаха се да спорят с нея, но Мег беше непоклатима и след прочувствено сбогуване, се отправи към колата си по задното стълбище. Преди да си тръгне, трябваше да свърши още нещо.


	Паркингът пред „Роустабаут“ беше толкова пълен, че колите преливаха и на улицата. Мег спря на банкета зад една хонда сивик. Не си направи труда да потърси мерцедеса на Тед, нито пък пикапа му. Знаеше, че няма да го открие, така както знаеше, че всички други са се събрали вътре, за да обсъдят катастрофата, сполетяла ги този следобед.
	Пое си дълбоко дъх и бутна вратата. Блъсна я миризма на пържена храна, бира и барбекю, докато се оглеждаше наоколо. Голямото помещение беше претъпкано. Хора стояха покрай стените и между масите, и в коридора, отвеждащ до тоалетните. Тори, Декс и всички от семейство Травълър се бяха сместили около маса за четирима. Кейла, баща й, Зоуи и Бърди седяха наблизо. Никъде не забеляза Дали и Франческа, но пък видя Скийт и неколцина от по-старшите кадита да отпиват от бирите си, облегнати на стената до видео игрите.
	Мина малко време, докато тълпата я забележи, а после то започна. Тук-таме се възцари мълчание, което постепенно се разпростираше, докато секундите течаха. Тръгна от бара и обхвана цялото помещение, докато единственото, което се чуваше, бяха потракване на стъкло и гласът на Кари Ъндърууд*, разнасящ се от джубокса.
	[* Кънтри изпълнителка. — Б.пр.]
	Много по-лесно би било да се измъкне незабелязано, ала последните няколко месеца я бяха научили, че не е неудачницата, за която се бе мислила. Тя бе интелигентна, умееше да работи здраво и най-сетне имаше план за бъдещето си (колкото и неясен да бе той). Затова, макар да усещаше, че започва да й се вие свят, а от миризмата на храна й се повдигаше, тя се насили да пристъпи към Пийт Лараман, който винаги й даваше петдоларов бакшиш за замразените „Милки Уей“, с които зареждаше количката си само за него.
	— Може ли да заема стола ти?
	Той й го отстъпи и дори й помогна да се качи на него, жест, който вероятно се дължеше на любопитство, а не на любезност. Някой изключи джубокса и Кари замлъкна насред песента си. Може и да не беше особено добра идея да се качи на стола, защото коленете й бяха омекнали, но ако щеше да го прави, трябваше да го направи както трябва, а това означаваше, че всички тук трябваше да могат да я видят.
	Мег заговори в тишината.
	— Знам, че сега всички ме мразите, и с нищо не мога да го променя.
	— Можеш да се разкараш от тук — обади се един от редовните посетители на бара.
	Тори скочи на крака.
	— Млъквай, Лирой. Остави я да говори.
	Следващата, която се обади, бе брюнетка, която Мег си спомняше от обяда у Франческа като майката на Хънтър Грийн.
	— Мег вече каза предостатъчно и сега всички сме прецакани.
	Жената до нея стана от стола си.
	— Прецакани са и децата ни. Дотук беше с подобренията в училище.
	— Майната му на училището — отсече друг. — Ами всички онези работни места, които няма да получим заради нея?
	— Заради Тед — добави приятелчето му. — Вярвахме му, а вижте какво стана.
	Мрачният шепот, който се разнесе след споменаването на Тед, увери Мег, че постъпва правилно. Лейди Ема поиска да се изправи, за да защити кмета им, ала Кени я издърпа обратно на стола. Мег огледа събралото се множество.
	— Затова съм тук — заяви тя. — За да говорим за Тед.
	— Не можеш да ни кажеш за него нищо, което вече да не знаем — озъби се презрително първият мъж, който се беше обадил.
	— Така ли? Какво ще кажете за това: Тед Бодин не е съвършен.
	— Това определено го знаем вече — изкрещя приятелят му и се огледа наоколо, търсейки потвърждение. Намери го без проблем.
	— Би трябвало да го знаете от самото начало — възрази Мег. — Но винаги сте го съдили много по-строго, отколкото себе си. Той е толкова добър във всичко, че сте забравили, че е човек като всички останали и невинаги може да прави чудеса.
	— Нищо от това нямаше да се случи, ако не беше ти! — извика някой от дъното на помещението.
	— Точно така — каза Мег. — Вие, глупави селяндури! Не го ли разбирате? От мига, в който Луси го изостави, Тед беше обречен. — Тя им даде няколко секунди, за да осмислят чутото. — Видях открилата се възможност и действах. От самото начало той беше в ръцете ми. — Опита се да придаде на гласа си същото презрително звучене, като това на обадилия се преди малко мъж. — Мислите си, че никоя жена не може да контролира Тед, но аз съм се упражнявала с филмови звезди и рок музиканти, така че, вярвайте ми, с него беше лесно. А после, когато ми омръзна, го зарязах. Той не е свикнал с това и то го извади от релси. Така че обвинявайте ме колкото си искате. Но да не сте посмели да хвърлите вината върху него, защото той не го заслужава. — Усети как самоувереността й отслабва. — Той е един от вас. Най-доброто, което имате. И ако не се погрижите да го узнае, ще си заслужавате всичко лошо, което ви очаква.
	Краката й започнаха да треперят толкова силно, че едва успя да скочи от стола. Не се огледа наоколо, не потърси Тори и останалите от семейство Травълър, за да си вземе единственото сбогом, което означаваше нещо за нея. Вместо това се втурна към вратата.
	Последното, което видя от града, който бе обичала и мразила, бе река Педерналес в далечината и табелата в огледалото за обратно виждане.
C>
#	НАПУСКАТЕ УАЙНЕТ, ТЕКСАС
#	Кмет Тиодор Бодин
C$
	И тогава най-сетне си позволи да се разплаче, неудържимо ридание, което разтърсваше тялото й, сълзи, които я заслепяваха. Отдаде се на мъката си, защото сърцето й беше разбито и защото, свършеше ли това пътуване, никога вече нямаше да заплаче.


>	22

	Над Уайнет беше надвиснал тъмен облак. Откъм Залива връхлетя тропическа буря, реката придойде и отнесе моста на Команчи Роуд. Грипният сезон започна прекалено рано и всички деца се изпоразболяха. Пожар в кухнята затвори „Роустабаут“ за три седмици; в същия ден се развалиха и двата боклукчийски камиона в града. Докато още се опитваха да се съвземат от всичко това, Кени Травълър допусна гадна грешка на осемнайсетата дупка на състезанието в „Уислин Стрейтс“ и не успя да се класира за шампионата на Асоциацията. Ала най-ужасното от всичко бе, че Тед Бодин бе подал оставка като кмет. Една седмица беше в Денвър, на следващата — в Албъкърки. Обикаляше страната, опитвайки се да помогне на градовете да намалят потреблението си на ток, вместо да си стои в Уайнет, където му беше мястото.
	Никой не беше щастлив. Преди да замине за първата си година в Тексаския университет, Хейли Китъл изпрати групов имейл, описвайки с най-големи подробности на какво бе станала свидетелка в деня, когато бе видяла Спенсър Скипджак да заплашва Мег Коранда във вирчето зад старата лютеранска църква. Разбрали веднъж какво се бе случило наистина, жителите на града не можеха повече да винят Тед, задето беше ударил Спенс. Е, да, щеше им се да не се бе случило, но Тед надали би могъл да преглътне обидите, които Спенс сипеше. Един след друг те се опитаха да му го обяснят в редките случаи, когато се връщаше в града, ала той просто кимаше учтиво и още на следващия ден отново се мяташе на самолета.
	„Роустабаут“ най-сетне отвори отново врати, но дори когато си беше в града, Тед не се появяваше там. Вместо това няколко души го видяха да се отбива в „Кракър Джонс“, долнопробен бар близо до границата на окръга.
	— Отказал се е от нас — проплака Кейла на Зоуи. — Отказал се е от целия град.
	— Вината си е само наша — каза Тори. — Очаквахме твърде много от него.
	От няколко добре информирани източници бяха научили, че Спенс и Съни са се върнали в Индианаполис, където Съни се бе заровила в работата си, а Спенс беше хванал херпес зостер. За всеобщо изумление, Спенс беше развалил преговорите със Сан Антонио. Говореше се, че след като жителите на Уайнет го бяха ухажвали толкова енергично, вече не искал да бъде малка риба в голям аквариум и се отказал от плановете си да строи комплекс за голф.
	Покрай всички тези вълнения, хората почти бяха забравили за конкурса „Спечели уикенд с Тед Бодин“, докато от комитета за възстановяване на библиотеката не им напомниха, че наддаването ще приключи в полунощ на трийсети септември. Тази нощ комитетът се събра в кабинета в дома на Кейла, за да ознаменува случая, както и да засвидетелства на Кейла признателността си за начина, по който бе продължила да ръководи наддаването в интернет, дори когато самата тя повече не можеше да участва, след като баща й спря парите.
	— Нямаше да се справим без теб — заяви Зоуи, настанила се върху канапето „Хепълуайт“ срещу бюрото на Кейла. — Ако някога успеем отново да отворим библиотеката, ще сложим паметна плоча в твоя чест.
	Кейла наскоро беше преобзавела кабинета си с тапети от плат и неокласически мебели, ала Тори бе избрала да седне на пода.
	— Зоуи искаше да поставим плочата в детския отдел — каза тя, — но аз гласувах да я сложим до рафтовете с модна литература. Решихме, че именно там ще прекарваш по-голямата част от времето си.
	Останалите я изгледаха кисело, задето бе напомнила на Кейла, че ще бъде принудена да чете за мода, вместо да диктува модните тенденции в бутика, за който открай време си мечтаеше. Тори не беше възнамерявала да бъде нетактична, затова стана, за да допълни чашата с мохито на Кейла и да се възхити на това как изглежда кожата й след химическия пилинг.
	— До полунощ остава една минута — изчурулика Шелби с престорен ентусиазъм.
	Неизвестността бе свършила преди около месец, когато Съни Скипджак бе престанала да наддава. През последните две седмици най-голямата сума (четиринайсет хиляди и петстотин долара) беше предложена от някаква риалити звезда, за която бяха чували единствено тийнейджърите. Комисията накара лейди Ема да съобщи на Тед, че очевидно му предстои да прекара уикенд в Сан Франциско с бивша стриптийзьорка, специализирала в гледането на карти Таро с дупето си. Тед просто бе кимнал, отбелязвайки, че тя сигурно притежава забележителен контрол над мускулите си, но лейди Ема им каза, че очите му били празни и никога не го била виждала по-нещастен.
	— Да отброим секундите, като на Нова година — весело предложи Зоуи.
	И те го направиха, приковали поглед в монитора на компютъра, отброявайки отзад напред. Точно в полунощ Кейла натисна бутона за презареждане на страницата и те всички понечиха да извикат името на победителката само за да замлъкнат, видели, че тя не бе стриптийзьорката с талантливото дупе, а…
	— _Мег Коранда?_
	Всички ахнаха, а после заговориха едновременно.
	— Мег печели конкурса?
	— Презареди отново, Кейла. Не може да е вярно.
	— Мег? Как е възможно да е Мег?
	Ала наистина беше Мег и те надали можеха да бъдат по-изумени.
	Говориха цял час, опитвайки се да разберат какво се е случило. Тя липсваше на всички им. Шелби открай време се възхищаваше на начина, по който Мег успяваше да предвиди каква напитка ще предпочете всяка от голфърките в един или друг ден. На Кейла й липсваха парите, които припечелваше от бижутата на Мег, както и шантавият й стил, и това, че освен нея никой друг не искаше да докосне дрехите на Тори. На Зоуи й липсваха чувството й за хумор, както и клюките, които тя предизвикваше. На Тори и лейди Ема им липсваше самата тя.
	Въпреки проблемите, които бе създала, всички се бяха съгласили, че Мег се бе вписала съвършено в града им. Бърди Китъл обаче бе тази, която се бе превърнала в най-отявлена застъпница на Мег.
	— Можеше да накара да арестуват Хейли, както Тед искаше, но тя я защити. Никой друг не би го направил.
	Хейли бе разказала всичко на майка си и нейните приятелки.
	— Ще продължа да ходя на терапевт в колежа — обещала бе Хейли. — Искам да се науча на самоуважение, та никога вече да не се случи нещо подобно.
	Хейли бе толкова откровена по отношение на това, което беше направила, и толкова се срамуваше от постъпката си, че никой не бе могъл да й се сърди за дълго.
	Шелби, която беше минала от мохито на диетично пепси, събу новите си сребристосиви балеринки.
	— Иска се кураж да се изправиш срещу всички в „Роустабаут“, както стори Мег. Дори и никой да не повярва на нито дума от онова, което каза.
	Тори изсумтя.
	— Ако не бяхме толкова потиснати, щяхме да изпопадаме от столовете си от смях, когато взе да ни обяснява как контролирала Тед, а после го зарязала, сякаш е някаква мъжеядка.
	— Мег притежава достойнство и голямо сърце — заяви Бърди. — Това е рядка комбинация. Освен това беше най-трудолюбивата камериерка, която съм имала някога.
	— И най-ниско платената — допълни Тори.
	Бърди начаса взе да се защитава:
	— Знаеш, че се опитах да поправя грешката си. Изпратих чек на родителите й, но така и не чух нищо от тях.
	Лейди Ема изглеждаше загрижена.
	— Нито пък ние. Трябваше поне да ни остави номера си, за да й се обадим. Не ми харесва как изчезна.
	Кейла махна към монитора.
	— Е, избрала е страхотен начин да се появи отново. Тласната е от отчаяние. Последен опит да си върне Тед.
	Шелби подръпна колана на прекалено тесните си дънки.
	— Трябва да е заела парите от родителите си.
	Тори обаче не го вярваше.
	— Мег е прекалено горда, за да го направи. Освен това не е от жените, които ще тръгнат да преследват мъж, който отказва да се обвърже.
	— Не вярвам, че Мег е наддавала — каза Зоуи. — Според мен са били родителите й.
	Всички се замислиха над думите й.
	— Може и да си права — съгласи се Бърди най-сетне. — Кои родители не биха искали дъщеря им да се събере с Тед?
	Ала острият ум на лейди Ема бе поел в друга посока.
	— Всички грешите — твърдо заяви тя. — Мег не е участвала в наддаването, нито пък родителите й.
	Тя се спогледа продължително с Тори.
	— Какво? — настоя Кейла. — Кажи ни.
	Тори остави третото си мохито настрани.
	— Тед е направил оферта от името на Мег. Иска да си я върне и именно така възнамерява да го направи.


	Всички искаха да видят реакцията на Тед, затова комитетът прекара следващия половин час в спор кой да му съобщи, че Мег е спечелила наддаването. Дали щеше да се престори на слисан, или щеше да си признае? В крайна сметка лейди Ема използва високото си положение и заяви, че ще го направи лично.
	Тед се прибра в Уайнет в неделя и лейди Ема се появи в къщата му в понеделник сутринта. Не се изненада особено, когато той не й отвори, само че тя не беше от онези, които се отказват толкова лесно, затова паркира джипа си, извади прекрасно илюстрована биография на Биатрикс Потър* от чантичката си и се приготви да чака.
	[* Английска авторка на детска литература. — Б.пр.]
	След по-малко от половин час вратата на гаража се отвори. Виждайки, че тя бе блокирала както пикапа, така и мерцедеса му, Тед се приближи до колата й. Беше с бизнес костюм и авиаторски тъмни очила и носеше лаптоп в черно кожено куфарче. Наведе се към отворения й прозорец:
	— Отмести се.
	Лейди Ема побърза да затвори книгата.
	— Тук съм по официална задача. Нещо, което щях да ти кажа, ако ми беше отворил.
	— Вече не съм кмет. Нямам официални задачи.
	— Ти си кмет in absentia*. Всички го решихме. И не става въпрос за кметски задачи.
	[* От латински — „задочно, в отсъствието на“. — Б.пр.]
	Тед се изправи.
	— Ще си преместиш ли колата, или да го направя вместо теб?
	— На Кени няма да му хареса да се държиш грубо с мен.
	— Кени би ме насърчил. — Свали очилата си и лейди Ема видя, че очите му са уморени. — Какво искаш, Ема?
	Фактът, че не я нарече „лейди Ема“, я разтревожи толкова, колкото и бледността му, но тя прикри притеснението си.
	— Наддаването свърши. Имаме победител.
	— Радвам се — провлече той.
	— Мег е.
	— Мег?
	Лейди Ема кимна и зачака реакцията му. Какво ли щеше да види? Задоволство? Шок? Вярна ли беше теорията й?
	Тед си сложи очилата и й заяви, че разполага с трийсет секунди, за да премести проклетата си кола.


	Просторният дрешник на Франческа бе едно от любимите места на Дали, защото въплъщаваше толкова много от противоречията в жена му. Беше едновременно луксозен и уютен, хаотичен и добре организиран. Пропит бе от сладко ухание и говореше за презадоволеност и солидна доза практичност. Онова, което дрешникът не разкриваше, бе нейната решителност, щедростта и лоялността й към хората, които обичаше.
	— Няма да се получи, Франси — заяви той от прага, докато я гледаше как вади особено привлекателен дантелен сутиен от едно чекмедже.
	— Глупости. Естествено, че ще се получи.
	Тя натика сутиена обратно в чекмеджето, сякаш я беше обидил. Не че Дали имаше нещо против, защото това означаваше, че тя стои пред него само по изрязани бикини от лилава дантела. Който и да бе казал, че една жена над петдесетте не може да бъде сексапилна, очевидно не беше виждал Франческа Серитела Дей Бодин гола. За разлика от него. И то безброй пъти. Включително и само преди половин час, когато лежаха със сплетени тела в неоправеното им легло.
	Тя извади друг сутиен, който изглеждаше досущ като предишния.
	— Трябваше да направя нещо, Дали. Той чезне.
	— Не чезне. Премисля нещата. Още като дете обичаше да помисли, без да бърза.
	— Глупости. — Поредният сутиен беше отхвърлен с неодобрение. — Разполагаше с повече от месец. Това е достатъчно дълго.
	Първия път, когато Дали видя Франси, тя вървеше покрай една тексаска магистрала, облечена като южняшка красавица, побесняла от гняв и твърдо решена да накара него и Скийт да я вземат в колата си. Това се бе оказал най-благословеният ден в живота му. Все пак не му харесваше да я оставя да стигне прекалено далеч пред него, затова се престори, че разглежда една драскотина върху касата на вратата.
	— Какво каза лейди Ема за твоя план?
	Неочакваният й интерес към един яркочервен сутиен, който изобщо не подхождаше на бикините й, красноречиво говореше, че не бе споделила плана си с лейди Ема. Франческа си сложи сутиена.
	— Казах ли ти, че Ема се опитва да убеди Кени да наемат каравана и няколко месеца да пообикалят страната заедно с децата? Сами ще ги обучават, докато са на път.
	— Не, не мисля, че си ми казала — отвърна Дали. — Както не мисля и че си казала на лейди Ема за плана си да регистрираш имейл адрес на името на Мег и да предложиш най-много пари в тъпия конкурс. Наясно си била, че тя ще се опита да те разубеди.
	Франческа свали от една закачалка рокля с цвета на очите си.
	— Понякога Ема е прекалено предпазлива.
	— Глупости. Лейди Ема е единственият здравомислещ човек в този град. И като казвам целия град, включвам и теб, мен и сина ни.
	— Не съм съгласна. Аз притежавам забележителна доза здрав разум.
	— Когато става дума за бизнес.
	Тя се обърна с гръб към него, за да може Дали да вдигне ципа на роклята й.
	— Е, добре тогава… _Ти_ притежаваш забележителна доза здрав разум.
	Дали отметна косата й и я целуна по тила.
	— Не и когато става дума за жена ми. Здравият ми разум се изпари в деня, в който те качих на онази магистрала.
	Тя се обърна и го погледна, устните й се отвориха, очите й овлажняха. Дали би могъл да се удави в тези очи. И по дяволите, тя го знаеше.
	— Стига си се опитвала да ме разсееш.
	— Моля те, Дали… Имам нужда от подкрепата ти. Знаеш какво изпитвам към Мег.
	— Не, всъщност не знам. — Той вдигна ципа на роклята й. — Преди три месеца я мразеше. В случай че си забравила, ти се опита да я изгониш от града, а когато това не стана, направи всичко по силите си да я унижиш, като я накара да прислужва на всичките ти приятелки.
	— Не се гордея с това. — Франческа сбърчи нос, а после придоби замислено изражение. — Тя беше великолепна, Дали. Трябваше да я видиш. Изобщо не се огъна. Мег е… наистина блестяща.
	— Е, същото мислеше и за Луси, а виж какво стана.
	— Луси е чудесна. Но не и за Тед. Двамата твърде много си приличат. Учудвам се, че не го видяхме така ясно, както Мег. От самото начало Мег пасна тук така, както Луси никога не успя.
	— Защото Луси е прекалено трезвомислеща. А и двамата знаем, че да „паснеш тук“ едва ли може да се нарече комплимент, когато става дума за Уайнет.
	— Ала когато става дума за сина ни, то е от първостепенно значение.
	Може би имаше право. Може би Тед беше влюбен в Мег. Дали също мислеше така, но промени мнението си, когато Тед я остави да си отиде така лесно, както и Луси. Франси изглеждаше напълно сигурна, ала тя толкова силно мечтаеше за внуци, че не беше обективна.
	— От самото начало трябваше просто да дадеш парите на комитета — каза той.
	— Нали го обсъдихме.
	— Така е.
	Опитът ги беше научил, че няколко семейства, независимо колко са заможни, не могат да издържат цял град. Бяха се научили да избират каузите си и тази година разширяването на безплатната клиника беше надделяло над ремонта на библиотеката.
	— Това са просто пари — заяви жената, която някога бе живяла от буркан с фъстъчено масло и бе спала на дивана на една радиостанция насред нищото. — Не се нуждая от нов зимен гардероб. Това, от което се нуждая, е синът ни да се върне.
	— Той никъде не е отишъл.
	— Не се преструвай, че не разбираш. Нещо повече от загубата на комплекса за голф измъчва Тед.
	— Не можем да сме сигурни, тъй като той отказва да говори с нас за това. Дори лейди Ема не може да го накара да сподели. А пък за Тори изобщо да не говорим — от седмици насам я избягва.
	— Не обича да вади личния си живот на показ.
	— Именно. И когато открие какво си направила, ще се оправяш сама, защото възнамерявам да се изнеса от града.
	— Готова съм да поема този риск.
	Не беше първият риск, който поемаше за сина си, и тъй като беше по-лесно да я целуне, отколкото да продължи да спори, Дали се предаде.


	Франческа имаше нетърпящ отлагане проблем. Комитетът бе използвал имейл адреса, който тя бе регистрирала на името на Мег, за да й съобщи, че печели, което означаваше, че тя трябва да я намери. И тъй като Мег беше изчезнала, Франческа бе принудена да се свърже с Джейк Коранда.
	През последните петнайсет години го беше интервюирала на два пъти, което си беше истински рекорд, като се имаше предвид колко много държи той личният му живот да си остане такъв. Сдържаността му го правеше труден обект за интервюиране, ала далеч от обектива на камерата той бе приятен събеседник с чудесно чувство за хумор. Франческа не познаваше жена му толкова добре, но за Фльор Коранда се говореше, че е корава, умна и изключително етична. За съжаление, краткото неловко посещение на семейство Коранда в Уайнет не бе позволило нито на Франческа, нито на Дали да задълбочат познанството си с тях.
	Фльор беше дружелюбна, но предпазлива, когато Франческа й се обади в офиса, скалъпвайки история, която донякъде наподобяваше истината, ала пропускайки няколко по-неудобни подробности, като например своето участие във всичко това. Сподели възхищението си от Мег и убедеността си, че Тед и Мег изпитват силни чувства един към друг.
	— Сигурна съм, Фльор, че един уикенд в Сан Франциско ще им даде възможността, от която толкова се нуждаят, да се срещнат отново и да оправят отношенията си.
	Фльор не беше глупачка и веднага се съсредоточи върху очевидното:
	— Мег няма достатъчно пари, за да предложи такава сума.
	— Което прави цялата ситуация още по-вълнуваща, нали?
	Последва кратка пауза. Най-сетне Фльор попита:
	— Мислиш ли, че е бил Тед?
	Франческа не искаше да лъже, но също така нямаше намерение да признае какво бе сторила.
	— В града доста се говори за това. Няма да повярваш какви теории чух само. — Тя заприказва по-бързо: — Няма да те притискам за телефона на Мег… — Замълча за миг с надеждата Фльор все пак да й го предложи, но когато това не стана, продължи: — Да го направим. Аз ще се погрижа разписанието за уикенда да бъде изпратено директно на теб заедно с двупосочен билет за Мег от Лос Анджелис до Сан Франциско. Комитетът планираше да използва частен самолет, но при тези обстоятелства това ми се струва по-добро решение. Съгласна ли си?
	Затаи дъх, ала вместо да й отговори, Фльор попита:
	— Разкажи ми за сина си.
	Франческа се облегна в стола си и се загледа в снимката, която бе направила на Тед, когато беше на девет години. Глава, прекалено голяма за дребното му слабичко телце. Панталонки, пристегнати твърде високо с колан. Прекомерно сериозното изражение върху лицето му контрастираше с износената тениска, на която пишеше, че е роден, за да се весели.
	Тя взе снимката в ръка.
	— В деня, в който си тръгна от Уайнет, Мег отиде в местния бар и заяви на всички, че Тед не е съвършен. — Сълзи изпълниха очите й, но тя не се опита да ги пропъди. — Аз не съм съгласна.


	Приседнала на бюрото си, Фльор прехвърляше разговора с Франческа Бодин в главата си. Само че й беше трудно да мисли трезво, когато единствената й дъщеря страдаше толкова силно. Не че Мег признаваше, че нещо не е наред. Времето, прекарано в Тексас, я бе направило по-корава и по-зряла, придавайки й една непозната сдържаност, с която Фльор все още не бе свикнала. Ала макар Мег ясно да бе дала да се разбере, че темата за Тед Бодин е забранена, Фльор знаеше, че се е влюбила в него и е била дълбоко наранена. Всеки майчински инстинкт в нея крещеше да предпази Мег от още болка.
	Замисли се за пропуските в историята, която й бяха сервирали току-що. Зад бляскавата външност на Франческа се криеше остър като бръснач ум и тя й бе разкрила само толкова, колкото искаше. Фльор нямаше причина да й се довери, не и когато бе очевидно, че нейният приоритет бе синът й. Същият син, заради когото в очите на Мег се бе появила нова тъга. Ала Мег не беше дете и Фльор нямаше право да взема подобно решение вместо нея.
	Тя посегна към телефона и се обади на дъщеря си.


	От стола си във фоайето на хотел „Фор Сийзънс“ в Сан Франциско Тед съвсем ясно виждаше входа, макар самият той да не можеше да бъде забелязан веднага. Всеки път щом вратата се отвореше, стомахът му се свиваше. Не можеше да повярва, че го бяха изкарали от релси по този начин. Обичаше животът да върви лесно, всички да си изкарват добре и да се радват на компанията на другите. Ала нищо не бе лесно от вечерята преди сватбата му, когато бе срещнал Мег Коранда.
	Беше увила около себе си копринена материя, която оставяше едното й рамо голо и подчертаваше извивките на бедрата й. Косата й беше непокорна бъркотия от къдрици, от ушите й се поклащаха сребърни монети. Начинът, по който го беше предизвикала, бе дразнещ, но той изобщо не я бе взел толкова на сериозно, колкото би трябвало. Още от тази най-първа среща, докато гледаше как от ясносини очите й придобиват зеления цвят на небе, вещаещо торнадо, би трябвало да я вземе на сериозно.
	Когато лейди Ема му съобщи, че Мег е наддала най-много в тъпия им конкурс, го бе обзел пристъп на въодушевление, последван почти незабавно от мъчително завръщане в реалността. Нито гордостта на Мег, нито банковата й сметка биха й позволили да го направи. Не му отне много време, за да се досети кой е бил. Родителите открай време го харесваха и семейство Коранда очевидно с нищо не бяха по-различни. Въпреки че с бащата на Мег не бяха сторили нищо друго, освен да си разменят няколко погледа, се бяха разбрали съвършено.
	Портиерът въведе една възрастна дама във фоайето. Тед си заповяда да се облегне в стола. Самолетът на Мег беше кацнал преди повече от час, така че тя всеки момент трябваше да се появи. Все още не бе сигурен какво точно ще й каже, ала проклет да беше, ако допуснеше тя да забележи дори следа от гнева, който все още клокочеше в него. Гневът беше вредна емоция, която с нищо не помагаше, а той трябваше запази хладнокръвие, за да се оправи с Мег. Неговото хладнокръвие и нейната пламенност. Неговата овладяност и нейната хаотичност.
	Само че в момента не се чувстваше нито хладнокръвен, нито овладян и колкото по-дълго чакаше, толкова по-неспокоен ставаше. Едва успяваше да се оправи с всичко, което му беше наприказвала. Първо се беше развилняла заради случилото се по време на обяда. Е, и какво като бе знаел, че никоя от гостенките няма да каже нищо? Беше обявил чувствата си пред всички, нали така? После пък му бе сервирала, че се била влюбила в него, а когато той се опита да й каже колко много държи на нея, тя го бе омаловажила и бе отказала да придаде каквото и да било значение на факта, че едва три месеца по-рано той бе застанал пред олтара, за да се обвърже с друга жена. Вместо това очакваше обещание за вечна любов и колко типично за нея само — да се хвърли в нещо, без да постави ситуацията в какъвто и да било контекст.
	Вдигна рязко глава, когато вратата отново се отвори, за да пропусне възрастен мъж и доста по-млада жена. Въпреки че във фоайето беше хладно, ризата му беше влажна. Е, дотук беше с обвинението й, че стоял зад страничната линия, където не му се налагало да се поти.
	Отново си погледна часовника, а после извади телефона си, за да провери дали не му е изпратила съобщение, както бе правил безброй пъти, откакто тя изчезна, ала съобщение така и не идваше. Докато прибираше телефона в джоба си, другият спомен се мъчеше да си пробие път в ума му. Онзи, за който не искаше да мисли. Споменът за това, което й бе направил онзи ден при депото за отпадъци…
	Не можеше да повярва, че бе изгубил контрол по този начин. Тя се бе опитала да го омаловажи, но той никога нямаше да си прости.
	Опита се да мисли за нещо друго само за да се вбеси отново за бъркотията в Уайнет. Градът отказваше да приеме оставката му, така че бюрото му в общината си стоеше празно, ала проклет да беше, ако позволеше отново да го забъркат в онази катастрофа. Истината бе, че бе разочаровал всички, и въпреки че те се опитваха да проявят разбиране, в града нямаше човек, който да не знае, че той се беше провалил.
	Вратата на фоайето се отваряше и затваряше. Само за едно-единствено лято животът му бе съсипан.
	„Аз съм разхвърляна и необуздана, и разрушителна и ти разби сърцето ми.“
	Нетърпимата болка в онези зелено-сини очи го бе прорязала като нож. Ами неговото сърце? Неговата болка? Как се чувстваше той според нея, когато човекът, на когото постепенно бе започнал да разчита най-много, го бе изоставил, когато най-силно се нуждаеше от нея?
	„Глупавото ми сърце — казала бе тя. — То пееше.“
	Тед чака във фоайето целия следобед, ала Мег не се появи.


	Тази нощ дълго се скита из Китайския квартал, а после се напи в един бар в Мисионерския квартал. На следващия ден вдигна яката на якето си и излезе да се разхожда под дъжда. Качи се на един трамвай, отиде в чайната градина на парка „Голдън Гейт“, пъхна се в няколко магазина за сувенири на Рибарския кей. Опита се да изяде купичка супа от миди в „Клиф Хаус“, за да се сгрее, но я побутна настрани само след няколко лъжици.
	„Достатъчно е само да те видя, и ми се приисква да затанцувам.“
	На другата сутрин се събуди прекалено рано, нещастен и с махмурлук. Гъста студена мъгла бе надвиснала над града, ала Тед отново пое по празните улици и се изкачи до върха на „Телеграф Хил“*. Кулата „Койт“ все още не беше отворена, така че той се заразхожда наоколо, зареял поглед към града и залива под себе си, докато мъглата бавно се вдигаше. Щеше му се да може да обсъди цялата тази каша с Луси, ала едва ли би могъл да й се обади след толкова време и да й каже, че най-добрата й приятелка е незряла, капризна, свръхемоционална, неблагоразумна и изобщо не е с всичкия си, и какво, по дяволите, се очакваше да направи той?
	[* Квартал в Сан Франциско, където се намира един от символите на града — кулата „Койт“. — Б.пр.]
	Луси му липсваше. Всичко бе толкова лесно с нея.
	Тя му липсваше… но не искаше да й извие врата така, както искаше да го направи с Мег. Не искаше да я люби, докато очите й се превърнеха в пушек. Не жадуваше да чуе гласа й, щастливия й смях.
	Не копнееше до болка за Луси. Не я сънуваше. Не страдаше за нея.
	Не я обичаше.
	С шумолене на листа, студените пориви на вятъра отвяха мъглата към морето.


>	23

	Няколко часа по-късно Тед се носеше на юг по магистрала I-5 във взет под наем шевролет трейлблейзър. Караше прекалено бързо и спря само веднъж, за да си вземе чаша горчиво кафе. Молеше се Мег да е отишла в Лос Анджелис заедно с родителите си, когато си беше тръгнала от Уайнет, а не да е поела към Джайпур, Улан Батор или някое друго място, където нямаше да може да я открие и да й каже колко много я обича. Вятърът, разпръснал мъглата над Сан Франциско, бе разпръснал и останките от неговото объркване, оставяйки му ослепителна яснота, която освети цялата бъркотия от бивши годеници и провалени сватби; яснота, която му разкри колко умело бе използвал логиката, за да скрие страха си да не би спокойният му живот да бъде смутен от хаоса на емоциите.
	Той, повече от всеки друг, би трябвало да знае, че любовта не е подредена и рационална. Нима страстната нелогична любов на собствените му родители не беше преодоляла измама, раздяла и упоритост, издържайки повече от три десетилетия? Именно такава всепроникваща любов изпитваше и той към Мег — сложната, разкъсваща, всепоглъщаща любов, която бе отказвал да признае, че липсва в отношенията му с Луси. Двамата с Луси си бяха паснали така съвършено в ума му. В ума… но не в сърцето му. Не би трябвало да му отнеме толкова дълго, за да го осъзнае.
	Изскърца със зъби от гняв, когато навлезе в трафика на Лос Анджелис. Мег бе страстно, импулсивно създание, а той не я бе виждал повече от месец. Ами ако времето и разстоянието я бяха убедили, че заслужава нещо по-добро от някакъв си тъпоглав тексасец, който сам не знае какво изпитва?
	Не биваше да мисли за това. Не бе в състояние дори да си представи какво би направил, ако тя се бе отвратила от идеята, че някога изобщо е била влюбена в него. Само ако не беше прекъснала телефона си. А и с нейното минало, пълно със самолети, отвеждащи я до най-далечните кътчета на планетата? Той искаше тя да остане на едно място, ала Мег не беше такава.
	Докато стигне имението на семейство Коранда, вече се свечеряваше. Зачуди се дали знаят, че Мег не бе дошла в Сан Франциско. Макар да не можеше да бъде сигурен, че именно те бяха предложили сумата, спечелила наддаването, кой друг би могъл да бъде? Иронията на ситуацията не му убягна. Онова, което родителите на дъщери най-много харесваха у него, бе стабилността му, ала ето че никога досега не се бе чувствал по-малко стабилен.
	Представи се на интеркома. Портата се отвори и в този миг той си спомни, че не се е бръснал от два дни. Трябваше първо да спре в някой хотел и да се измие. Дрехите му бяха смачкани, очите — кървясали, по тялото му бе избила студена нервна пот, но връщане назад нямаше.
	Паркира колата си край къщата в стил „Тюдор“, която бе основният дом на семейство Коранда в Калифорния. В най-добрия случай Мег щеше да е тук. В най-лошия… Нямаше да мисли за най-лошия случай. Семейство Коранда бяха негови съюзници, не врагове. Ако нея я нямаше, щяха да му помогнат да я открие.
	Ала хладната враждебност, с която Фльор Коранда му отвори входната врата, изобщо не помогна на разклатената му увереност.
	— Да?
	Това бе всичко. Никаква усмивка. Никакво ръкостискане. И определено — никаква прегръдка. Независимо от годините, жените обикновено се разтапяха, когато го видеха. Случвало се бе толкова пъти, че той почти не го забелязваше, но сега не се случваше нищо такова и непознатото усещане го смути.
	— Трябва да се видя с Мег — избъбри на един дъх, а после добави глупаво: — Аз… Така и не се запознахме официално. Аз съм Тед Бодин.
	— А, да. Господин Неустоим.
	Изобщо не прозвуча като комплимент.
	— Мег тук ли е? — попита той.
	Фльор Коранда го гледаше точно така, както майка му бе гледала Мег. Фльор беше красива, висока амазонка със същите дръзки вежди като Мег, но не и с цветовете на Мег и нейните по-деликатни черти.
	— Последния път когато те видях — заяви тя, — ти се въргаляше в прахта и се мъчеше да откъснеш главата на един мъж.
	Ако Мег бе имала смелостта да се опълчи на майка му, и той можеше да стори същото с нейната.
	— Да, госпожо. И отново бих го направил. А сега ще ви бъда задължен, ако ми кажете къде мога да я открия.
	— Защо?
	Подадеш ли дори един пръст на майки като тази, те ще те сдъвчат целия.
	— Това засяга само нас двамата.
	— Не съвсем. — Разнеслият се дълбок глас принадлежеше на бащата на Мег, който се бе показал зад рамото на жена си. — Пусни го да влезе, Фльор.
	Тед кимна, прекрачи в просторно преддверие и ги последва в удобна дневна, в която видя двама високи млади мъже със същата кестенява коса като Мег. Единият седеше до огнището на камината, кръстосал глезен над коляното си, и подрънкваше на китара. Другият тракаше по клавишите на един компютър. Това можеха да бъдат единствено братята близнаци на Мег. Онзи с лаптопа, ролекса и италианските мокасини трябва да бе Дилън, финансовият магьосник, докато Клей, свирещият на китара нюйоркски актьор, беше по-рошав, бос и обут в скъсани дънки. И двамата бяха изключително привлекателни мъже и ужасно приличаха на един филмов идол от миналото, само дето Тед не можеше да се сети на кого. Никой от тях не приличаше на Мег, която се беше метнала на баща си. И никой от тях не изглеждаше по-дружелюбен от родителите си. Или знаеха, че Мег не бе дошла в Сан Франциско, или той беше сбъркал от самото начало и не те бяха спечелили наддаването от името на Мег. Така или иначе, нуждаеше се от тях.
	Джейк ги представи по задължение и двамата братя се изправиха. Не за да му стиснат ръката, както Тед много скоро откри, а за да бъдат очи в очи с него.
	— Значи това е великият Тед Бодин — подхвърли Клей с почти същия провлачен глас, който баща му използваше в ролите си.
	Дилън изглеждаше така, сякаш е надушил мръсна игра от конкуренцията.
	— Да се чуди човек на вкусовете на сестра ми.
	Е, дотук беше с надеждата за помощ от тяхна страна. Макар да нямаше никакъв опит с враждебно настроени хора, Тед определено не възнамеряваше да отстъпи. Премести поглед между двамата братя.
	— Търся Мег.
	— Да разбирам, че не се е появила на партито ти в Сан Франциско — подхвърли Дилън. — Трябва да е било сериозен удар за егото ти.
	— Егото ми няма нищо общо с това — възрази Тед. — Трябва да говоря с нея.
	Клей се заигра с грифа на китарата си.
	— Е, да, Бодин, но работата е там, че ако сестра ни искаше да говори с теб, досега да го е направила.
	Атмосферата в стаята пращеше от недоброжелателство и същия антагонизъм, с който Мег се бе сблъсквала всеки ден в Уайнет.
	— Не е задължително — каза той.
	Красивата руса козина на Мама Меца настръхна.
	— Имаше своя шанс, Тед, и от това, което чух, си го пропилял.
	— И то как — добави Татко Мечок. — Но ако оставиш съобщение, непременно ще й го предадем.
	Сякаш щеше да си излее душата пред някого от тях.
	— При цялото ми уважение, господин Коранда, това, което имам да кажа на Мег, засяга само нас двамата.
	Джейк сви рамене.
	— Ами късмет тогава.
	Клей остави китарата и се отдръпна от брат си. Част от враждебността му като че ли се беше изпарила и той погледна Тед с нещо, което приличаше на съчувствие.
	— Никой друг няма да ти го каже, така че ще го направя аз. Мег не е в страната. Отново пое на път.
	Стомахът на Тед се сви. Точно от това се беше страхувал.
	— Няма проблем — чу се да казва. — На драго сърце ще се кача на самолета.
	Дилън не споделяше съчувственото отношение на брат си.
	— За човек, който се предполага да е гений или нещо такова, схващаш доста бавно. Нищо няма да ти кажем.
	— Ние сме семейство — заяви Татко Мечок. — Ти може и да не разбираш какво означава това, но ние знаем.
	Тед прекрасно разбираше какво означава. Означаваше, че красивите членове на семейство Коранда бяха заели отбранителна позиция срещу него, така както приятелите му бяха направили с Мег. Липсата на сън, безсилното раздразнение, отвращението от самия себе си, примесено с паника, го накараха да избухне:
	— Малко съм объркан. Не сте ли същото _семейство_, което я изрита преди четири месеца?
	Беше ги хванал натясно. Виждаше вината в очите им. До този миг дори не беше подозирал, че може да бъде злобен, ала човек всеки ден научава по нещо ново за себе си.
	— Обзалагам се, че Мег така и не ви е казала всичко, което преживя.
	— През цялото време поддържахме връзка с Мег.
	Устните на майка й бяха стиснати толкова силно, че почти не помръднаха.
	— Така ли? Значи знаете точно как живееше. — Изобщо не го беше грижа, че се кани да направи нещо ужасно несправедливо. — Сигурен съм, че знаете как бе принудена да чисти тоалетни, за да си купи храна. И несъмнено ви е казала, че трябваше да спи в колата си? Спомена ли, че едва не беше арестувана по обвинение в скитничество? — Естествено, нямаше да уточни кой едва не я бе изпратил в ареста. — В крайна сметка се настани в една изоставена сграда без никакви мебели. А имате ли представа колко е горещо лятото в тази част на Тексас? За да се охлади, плуваше в един пълен със змии поток. — Буквално виждаше как чувството за вина се процежда от порите им, затова продължи: — Нямаше никакви приятели и цял град врагове, така че ще ме прощавате, но никак не съм впечатлен от вашите представи за това как да я защитите.
	Родителите й бяха пребелели като платно, братята й отказваха да го погледнат и Тед си помисли, че трябва да спре, ала думите сякаш имаха собствена воля.
	— И ако не искате да ми кажете къде е, може да вървите по дяволите. Сам ще я намеря.
	Изхвърча от къщата, тласкан от ярост — чувство, което бе толкова ново за него, че едва го разпозна. Докато стигне до колата си обаче, вече съжаляваше за постъпката си. Това бе семейството на жената, която обичаше, и дори тя вярваше, че са постъпили правилно, прекъсвайки издръжката й. Не бе постигнал нищо, освен че си бе изкарал гнева върху неправилните хора. Как, по дяволите, щеше да я открие сега?


	През следващите няколко дни Тед се бореше със смазващо отчаяние. Търсенето в интернет не бе открило никакви следи за местонахождението на Мег, а хората, които бе най-вероятно да знаят къде е, отказваха да разговарят с него. Можеше да е навсякъде и с цял свят за претърсване, Тед нямаше представа откъде да започне.
	След като стана ясно, че не семейство Коранда бе спечелило конкурса, Тед би трябвало начаса да се досети кой е бил, но въпреки това му отне известно време. След като най-сетне намести парчетата от мозайката, той връхлетя в къщата на родителите си и направи майка си на нищо в кабинета й.
	— Направи живота й ад! — извика, като едва успяваше да се удържи.
	Тя се опита да омаловажи думите му, като щракна с пръсти.
	— Ужасно преувеличение.
	Прекрасно бе да има мишена за гнева си.
	— Направи живота й ад, а после, без никакво предупреждение, се превръщаш в нейна защитница?
	Майка му го изгледа с израз на засегнато достойнство, любимият й номер, когато беше притисната до стената.
	— Несъмнено си чел Джоузеф Камбъл*. Във всяко митично пътешествие героинята трябва да преодолее поредица от изпитания, преди да се окаже достойна за ръката на красивия принц.
	[* Американски митолог и писател. — Б.пр.]
	В другия край на стаята баща му изсумтя.
	Тед побърза да се махне от къщата, боейки се от този новопоявил се гняв, който продължаваше да изригва. Искаше да се метне на някой самолет, да се зарови в работа, да излезе от кожата си, в която някога се чувстваше толкова удобно. Вместо това отиде в църквата и приседна до вирчето на Мег. Представи си отвращението й, ако би могла да го види такъв, да види какво се случва с града. Без кмет, сметките не се плащаха и споровете си оставаха неразрешени. Нямаше дори кой да одобри окончателния ремонт на библиотеката, станал възможен, благодарение на чека от майка му. Беше се провалил пред града. Беше се провалил пред Мег. Беше се провалил пред себе си.
	На нея никак нямаше да й хареса, че бе рухнал по този начин, а дори във въображението си Тед не искаше да я разочарова повече, отколкото вече го бе направил. Отиде в града, паркира пикапа си и се насили да влезе в общината.
	В мига, в който прекрачи прага, всички го зяпнаха. Той вдигна ръка, изгледа ги сърдито и се затвори в кабинета си.
	Остана там през целия ден, отказвайки да отговаря както на телефона, така и на многобройните почуквания на заключената врата, докато прехвърляше документи, изучаваше градския бюджет и обмисляше проваления комплекс за голф. От седмици една идея се опитваше да покълне в подсъзнанието му само за да повехне в горчивата почва на вината, гнева и нещастието му. Ала сега, вместо да предъвква отново и отново грозната сцена, разиграла се при депото за отпадъци, той приложи хладната сурова логика, която бе неговата запазена марка.
	Мина ден, после втори. Пред кабинета му започна да се образува планина от домашно приготвени печива. Викайки през вратата, Тори се опита да го принуди да отиде в „Роустабаут“.
	Незнайно защо, лейди Ема остави събраните съчинения на Дейвид Маккълоу в пикапа му. Тед не обръщаше внимание на нищо от това и след три дни вече имаше план. Излезе от уединението си и се захвана да звъни по телефона.
	Минаха още три дни. Той си намери добър адвокат и направи още обаждания по телефона. За съжаление, никое от тях не решаваше по-важния проблем — откриването на Мег. Отчаянието не преставаше да го гложди. Къде се бе дянала, по дяволите?
	Тъй като родителите й все така не отговаряха на обажданията му, той накара и лейди Ема, и Тори да опитат вместо него. Ала семейство Коранда отказваха да отстъпят. Представяше си я болна от дизентерия в джунглите на Камбоджа или умираща от студ по пътя към връх К2. Нервите му бяха опънати до краен предел. Не можеше да спи. Едва се хранеше. На първата среща, която свика, изгуби нишката на мислите си.
	Една вечер Кени се появи у тях, носейки пица.
	— Сериозно започвам да се безпокоя за теб. Време е да се стегнеш.
	— Кой ми го казва! Ти направо откачи, когато лейди Ема си тръгна.
	Кени се престори, че страда от амнезия.
	Същата нощ Тед за кой ли път се въртеше в леглото, без да може да заспи. Каква ирония само, че Мег го наричаше господин Самото хладнокръвие. Докато се взираше в тавана, я виждаше изкормена от някой бик или ухапана от кралска кобра, ала когато започна да си представя как я изнасилват група бунтовници в някоя страна от Третия свят, повече не бе в състояние да издържа. Скочи от леглото, качи се в пикапа и подкара към депото.
	Нощта бе хладна и ясна. Застанал между лъчите на фаровете, той се взираше в пустата замърсена земя. Кени беше прав. Трябваше да се стегне. Но как да го направи? Беше точно толкова далеч от това да я открие, колкото и в самото начало и животът му бе съсипан.
	Може би беше безутешността на мястото, тишината или пък мрачната празна земя, пълна с пропилени възможности. Каквато и да бе причината, Тед усети, че изправя рамене. И най-сетне видя онова, което беше пропуснал — очевидния факт, който му бе убягнал във всичките му опити да я открие.
	Мег се нуждаеше от пари, за да напусне страната. От самото начало беше приел, че родителите й са й ги дали, за да изкупят вината си за всичко, което бе преживяла. Така му казваше логиката. Ала не той решаваше и досега нито веднъж не се бе опитал да погледне на нещата не през своите, а през нейните очи.
	Представи си лицето й във всичките му настроения. Засмяна и разгневена, мила и дръзка. Познаваше я така, както познаваше самия себе си, и когато отвори ума си за нея, бе заслепен от нещо, което трябваше да забележи от самото начало.
	Мег нямаше да приеме и цент от родителите си. Нито за подслон. Нито за пътуване. Нито за каквото и да било. Клей Коранда го беше излъгал.


>	24

	Мег чу колата, която караше бавно редом с нея. Въпреки че бе едва десет часът вечерта, студеният октомврийски дъжд бе изпразнил улиците на Долен Ийст Сайд в Манхатън. Тя ускори крачка покрай влажните черни торби за боклук по тротоара. От противопожарните стълби над главата й се процеждаха дъждовни капки, в наводнените канавки се носеха боклуци. Някои от евтините тухлени постройки на улицата на Клей бяха постегнати от собствениците, но повечето не бяха и кварталът бе, меко казано, съмнителен. Въпреки това тя изобщо не се бе поколебала да проясни мислите си с разходка до любимия си деликатесен магазин за един хамбургер. Само че не бе очаквала на връщане дъждът да накара всички да се приберат.
	Сградата без асансьор, в която на петия етаж се намираше сбутаният апартамент на Клей, бе на цели две пресечки от тук. Тя бе наела неприветливото жилище от брат си, докато той бе в Лос Анджелис, след като бе получил апетитна роля в независим филм. Мястото бе малко и потискащо, с два миниатюрни прозореца, които не пропускаха почти никаква светлина, но беше евтино и след като се отърва от мръсния стар диван на брат си, както и следите от многобройните му приятелки, Мег разполагаше с достатъчно място, за да изработва бижутата си.
	Колата продължаваше да я следва. Погледна през рамо и видя черна лимузина — едва ли можеше да се нарече повод за тревога, ала изминалата седмица бе дълга. Шест дълги седмици. Беше замаяна от умора, а пръстите й — разранени от работата върху колекцията й, която единствено волята я караше да продължи. Ала тежкият труд започваше да й се отплаща.
	Не се заблуждаваше, че е щастлива, ала знаеше, че е взела възможно най-добрите решения за бъдещето си. Съни Скипджак се бе оказала абсолютно права, препоръчвайки й да си намери по-висок клас клиенти. Мениджърите на бутици, на които бе показала работата си, бяха харесали контраста между съвременен дизайн и старинни реликви и поръчките бяха завалели по-бързо, отколкото Мег бе вярвала, че е възможно. Ако мечтата на живота й бе да стане дизайнер на бижута, би била на върха на щастието, но не това бе нейната цел. Не и сега. Мег най-сетне бе разбрала какво иска да прави.
	Колата все още я следваше плътно, светлината от фаровете й хвърляше жълти петна върху мокрия асфалт. Платнените й гуменки пропускаха и тя се уви още по-плътно в лилавия тренчкот, който бе открила в един магазин за дрехи втора ръка. Охранителни решетки препречваха витрината на един индийски магазин, корейският магазин за домашни потреби, дори китайският ресторант — всички те бяха затворени за през нощта.
	Мег още повече ускори крачка, ала ритмичното бръмчене на двигателя не отслабна. Не си въобразяваше. Колата определено я следваше, а до апартамента оставаше още цяла пресечка.
	Полицейска кола прелетя по съседната пряка, надула сирени, а червената й лампа примигваше в дъжда. Дишането на Мег се ускори, когато лимузината се приближи до нея, затъмнените й стъкла бяха безмълвна заплаха в нощта. Тя затича, но колата не изоставаше. С крайчеца на окото си видя едно от задните стъкла да се смъква.
	— Да те откарам ли?
	През прозореца я гледаше последното лице, което бе очаквала да види. Препъна се в неравния паваж, толкова замаяна, че едва не падна. След всички усилия да прикрие следите си, ето че той бе тук, лицето му беше обградено като в рамка от прозореца и забулено от сенки.
	В продължение на седмици се бе трудила до късно през нощта, съсредоточена единствено върху работата си, забранявайки си да мисли, отказвайки да си легне, докато не грохнеше съвсем. Беше изтощена и празна, неспособна да разговаря с когото и да било, най-малко пък с него.
	— Не, благодаря — успя да отговори. — Почти стигнах.
	— Май си се поизмокрила.
	Лъч светлина от близката улична лампа докосна изваяната й скула.
	Не можеше да й го причини. Тя нямаше да му позволи. Не и след всичко случило се. Продължи напред и лимузината подкара до нея.
	— Наистина не бива да си навън сама.
	Познаваше го достатъчно добре, за да знае какво точно се крие зад внезапната му поява. Гузна съвест. Мразеше да причинява болка на другите и трябваше да се увери, че не я е наранил за цял живот.
	— Не се тревожи за това — каза Мег.
	— Защо не се качиш?
	— Не е нужно. Почти стигнах. — Заповяда си да не казва нищо повече, но любопитството й надделя. — Как ме откри?
	— Повярвай ми, не беше лесно.
	Тя продължаваше да гледа право напред, без да забавя крачка.
	— Някой от братята ми. Бил е някой от тях.
	Трябваше да се досети, че ще поддадат. Миналата седмица Дилън бе дошъл от Бостън, за да й каже, че обажданията на Тед ги побъркват и че тя трябва да говори с него. Клей буквално я заливаше със съобщения. „Звучи отчаян — казваше в последното. — Кой знае какво ще направи?“
	„В най-лошия случай — отвърнала бе тя — няма да уцели дупката от един метър.“
	Тед изчака едно такси да мине, преди да отговори:
	— Братята ти изобщо не ми помогнаха. Клей дори ми каза, че си напуснала страната. Забравих, че е актьор.
	— Казах ти, че е добър.
	— Отне ми малко време, но най-сетне си дадох сметка, че няма да приемеш пари от родителите си. А не те виждах как ще напуснеш страната с онова, което изтегли от сметката си.
	— Откъде знаеш какво съм изтеглила от сметката ми?
	Дори и на мътната светлина видя как едната му вежда подскочи.
	— Знаех, че беше поръчала част от бижутерските си материали по интернет. Направих списък с възможните сайтове и накарах Кейла да им се обади.
	Мег заобиколи една счупена бутилка от уиски.
	— Сигурна съм, че на драго сърце ти е помогнала.
	— Обяснила им, че притежава бутик във Финикс и се опитва да намери дизайнера на няколко бижута, които видяла в Тексас. Описала някои от твоите украшения и казала, че иска да ги продава в магазина си. И вчера се сдоби с адреса ти.
	— И ето те тук. Напразно си бил път.
	Той прояви нахалството да прозвучи сърдито.
	— Какво ще кажеш да проведем този разговор в лимузината?
	— Не.
	Нека сам се оправя с вината си. Вина не означаваше любов — чувство, с което тя окончателно бе приключила.
	— Наистина искам да се качиш в колата — процеди той.
	— Наистина искам да се продъниш в ада.
	— Току-що се връщам от там и повярвай ми, не е толкова интересно, колкото говорят.
	— Неприятно ми е да го чуя.
	— По дяволите.
	Вратата се отвори рязко, той скочи в движение и преди Мег да успее да реагира, я издърпа в автомобила.
	— Престани! Какво правиш?
	Лимузината най-сетне беше спряла. Той я натика вътре, покатери се след нея и затръшна вратата. Механизмът за заключване изщрака.
	— Смятай се за официално отвлечена.
	Колата отново потегли, шофьорът й беше скрит зад вдигнатата преграда. Мег сграбчи дръжката на вратата, но тя не помръдваше.
	— Пусни ме да сляза! Не мога да повярвам, че го правиш. Какъв ти е проблемът? Полудя ли?
	— Общо взето.
	Избягваше да го погледне възможно най-дълго. Ала продължеше ли да го прави, той щеше да го разчете като проява на слабост. Обърна се бавно.
	Беше все така ослепително красив с кехлибарените си очи, прав нос и челюст като на филмова звезда. Носеше оловносив костюм, бяла риза и тъмносиня вратовръзка. Не го бе виждала толкова официално облечен от сватбения му ден и трябваше да положи огромно усилие, за да потисне емоциите, които заплашваха да я залеят.
	— Сериозно ти говоря. Пусни ме да сляза.
	— Не и преди да поговорим.
	— Не искам да говоря с теб. С никого не искам да говоря.
	— Какви ги приказваш? Ти обожаваш да говориш.
	— Вече не.
	Във вътрешността на лимузината имаше дълги седалки и миниатюрни сини светлинки по тавана. Огромен букет червени рози лежеше на седалката пред вградения бар. Мег бръкна в джоба на палтото си, за да извади мобилния си телефон.
	— Ще се обадя в полицията и ще им кажа, че си ме отвлякъл.
	— Бих предпочел да не го правиш.
	— Това е Манхатън. Тук не си бог. Ще те пратят зад решетките.
	— Силно се съмнявам, но предпочитам да не рискувам. — Издърпа телефона от ръката й и го прибра в джоба на сакото си.
	Мег бе дъщеря на актьор и сви рамене с престорено отегчение.
	— Е, добре. Говори. И побързай. Годеникът ми ме очаква вкъщи. — Долепи хълбок до вратата, отдръпвайки се възможно най-далеч от него. — Казах ти, че няма да ми отнеме много дълго, за да те забравя.
	Той примига, а после посегна към розите, символизиращи вината му, и ги сложи в скута й.
	— Помислих си, че може да ти харесат.
	— Сгрешил си.
	Тя хвърли букета в лицето му.


	Когато цветята го удариха по главата, Тед бе принуден да приеме факта, че тази повторна среща се развива точно толкова зле, колкото си беше заслужил. Да отвлече Мег, бе поредната погрешна преценка от негова страна. Възнамерявал бе да се появи на прага й с розите и прочувствено обяснение във вечна любов, след което да я отведе в лимузината. Ала после колата бе свила по нейната улица, той я бе видял и здравият му разум се беше изпарил.
	Разпознал я бе веднага, дори в гръб, обвита в дълго лилаво палто и превила рамене срещу дъжда. И други жени имаха същата дългокрака походка, размахваха ръце по същия решителен начин, но никоя от тях не го караше да се чувства така, сякаш гърдите му ще се взривят.
	На бледата синя светлина в лимузината под очите й се открояваха същите сенки, които, знаеше той, се бяха настанили и под неговите. Вместо мънистата и старинните монети, които бе свикнал да се поклащат от ушите й, сега тя не носеше никакви бижута и мъничките празни дупки във възглавничките им й придаваха уязвим вид, от който сърцето му се сви. Дънките й се показваха изпод подгъва на мокрия лилав тренчкот, платнените й гуменки бяха подгизнали. В косата й, червена и по-дълга от последния път, когато я бе видял, проблясваха дъждовни капчици. Искаше си я такава, каквато беше преди. Искаше да изглади с целувки хлътналите й скули и да върне топлината в очите й. Искаше да я накара да се усмихне. Да се смее. Да я накара отново да го обикне толкова силно, колкото я обичаше той.
	Докато тя се взираше напред, в преградата, която ги делеше от шофьора, когото майка му от години ползваше в Манхатън, Тед отказваше дори да допусне възможността да е дошъл прекалено късно. Несъмнено лъжеше за годеника. Само че как би могъл който и да било мъж да не се влюби в нея? Трябваше да бъде сигурен.
	— Разкажи ми повече за този твой годеник.
	— Забрави. Не искам да се почувстваш още по-гадно, отколкото се чувстваш вече.
	Лъжеше. Или поне той се молеше да е така.
	— Значи смяташ, че знаеш как се чувствам?
	— Определено. Виновен.
	— Вярно.
	— Честно казано, точно сега нямам сили да те успокоявам. Както виждаш, справям се съвсем добре. Така че отивай да живееш живота си спокойно и ме остави на мира.
	Изобщо нямаше вид на „съвсем добре“. Изглеждаше изтощена. Дори още по-лошо — у нея се долавяха някаква отчужденост и сериозност, която нямаше нищо общо със забавната, дръзка жена, която той познаваше.
	— Липсваше ми.
	— Радвам се да го чуя. — Гласът й бе далечен като планините, чиито върхове се бе страхувал, че може би изкачва. — А сега ще ме върнеш ли у нас, ако обичаш?
	— По-късно.
	— Тед, говоря сериозно. Нямаме какво повече да си кажем.
	— Ти може и да нямаш, но аз имам. — Решимостта й да се махне го плашеше. От личен опит знаеше колко упорита може да бъде и го болеше, че тази непоколебимост може да бъде насочена срещу него. — Мислех си, че бихме могли… да се поразходим с лодка.
	— Лодка? Няма да стане.
	— Знаех си, че идеята е глупава, ала комитетът за възстановяване на библиотеката настоя, че това е правилният подход към теб. Забрави, че го споменах.
	Мег вдигна рязко глава.
	— Говорил си с тях?
	Това мимолетно избухване му вдъхна надежда.
	— Може и да съм го споменал мимоходом. Трябваше ми женска гледна точка и те ме убедиха, че нито една жена не може да устои на някой грандиозен романтичен жест. Дори ти.
	О, да, от очите й хвърчаха искри.
	— Не мога да повярвам, че си обсъждал личните ни отношения с онези жени.
	Личните _ни_ отношения. Не само неговите. Той настъпи още малко:
	— Тори ти е страшно сърдита.
	— Не ме е грижа.
	— Лейди Ема също, но го показва по по-възпитан начин. Нарани чувствата на всички, когато си смени телефонния номер. Наистина не биваше да го правиш.
	— Поднеси им моите извинения — подхвърли тя подигравателно.
	— Идеята за лодката беше на Бърди. Тя се е превърнала в нещо като твоя застъпница заради Хейли. Между другото, права беше да не викаме полиция. Хейли много съзря напоследък, а аз не съм от онези, които не могат да си признаят, че са допуснали грешка.
	Надеждата му укрепна още повече, когато я видя да стиска юмруци до мокрото си палто.
	— Още с колко хора си говорил за нещо, което засяга само нас?
	— Неколцина. — Опитваше се да печели време, докато трескаво планираше следващия си ход. — Кени беше напълно безполезен. Скийт още ми е сърдит. Кой да предположи, че толкова ще те хареса? А Бъди Рей Бейкър каза да ти купя „Харли Дейвидсън“.
	— Не познавам никакъв Бъди Рей Бейкър!
	— Разбира се, че го познаваш. Работи нощните смени в „Храна и гориво“. Праща ти много поздрави.
	От възмущението прекрасните й бузи донякъде бяха възвърнали цвета си.
	— Има ли изобщо някой, с когото да не си разговарял?
	Той посегна към салфетката до кофичката за шампанско, където, в пристъп на прибързан оптимизъм, бе сложил да се охлажда една бутилка.
	— Нека те изсуша.
	Мег изтръгна салфетката от ръцете му и я хвърли на пода. Той се отпусна в седалката и се опита да звучи така, сякаш държи всичко под контрол.
	— В Сан Франциско не беше много забавно без теб.
	— Съжалявам, че се е наложило да похабиш парите си по този начин, но съм сигурна, че комитетът за възстановяване на библиотеката ти е благодарен за щедрия принос.
	Да признае, че не той бе направил последното наддаване, едва ли бе най-добрият начин да я убеди в любовта си.
	— Цял следобед седях във фоайето и те чаках — каза вместо това.
	— Ти обичаш да се измъчваш от угризения, не аз. На мен не ми действа.
	— Не бяха угризения.
	Лимузината се приближи до тротоара и следвайки получените по-рано нареждания, шофьорът спря на Стейт стрийт, точно срещу Националния музей на американските индианци. Все още валеше и би трябвало да избере друго място, но никога нямаше да успее да я вкара в луксозния апартамент на родителите си в „Гринидж Вилидж“, а не можеше да си представи как си излива сърцето в някой ресторант или бар. И определено нямаше да каже нито дума повече в тази лимузина, където шофьорът на майка му подслушваше от другата страна на преградата. По дяволите, със или без дъжд, това бе мястото.
	Мег надзърна през прозореца.
	— Защо спряхме тук?
	— За да се разходим в парка.
	Той освободи механизма за заключване, взе един чадър от пода и отвори вратата.
	— Не искам да се разхождам. Мокра съм, краката ми са студени и искам да се прибера вкъщи.
	— След малко.
	Той я улови за ръката и незнайно как успя да изкара и нея, и чадъра на улицата.
	— Вали! — възкликна тя.
	— Вече не е толкова силно. Освен това и бездруго си мокра, тази червена коса ще ти държи топло, а аз имам голям чадър. — С тези думи той го отвори, издърпа я на тротоара и я побутна към входа на Батъри Парк. — Тук е пълно с пристани за лодки.
	— Казах ти, че не искам да се возя на лодка.
	— Е, добре. Никакви лодки. — И бездруго не беше планирал нищо подобно. Това би означавало организирана мисъл, на каквато точно сега не беше способен. — Просто споменавам, че тук има пристани. И страхотен изглед към Статуята на Свободата.
	Мег изобщо не схвана смисъла на последните му думи.
	— По дяволите, Тед. — Тя се обърна рязко към него; от своеобразното й чувство за хумор, което някога си пасваше съвършено с неговото, нямаше и следа. Болеше го да я види такава, изгубила цялото си веселие, а вината беше единствено негова.
	— Е, добре, да приключваме веднъж завинаги. — Тя се намръщи на един велосипедист. — Казвай каквото имаш да казваш, защото искам да се прибера вкъщи. С метрото.
	Как ли пък не!
	— Дадено.
	Влязоха в парка и поеха по най-близката пътека, отвеждаща до крайбрежната алея.
	Двама души под един чадър би трябвало да е романтично, но не и когато един от тях отказваше да се доближи до другия. Докато стигнат до откритата алея, дъждът се беше просмукал в сакото му, а обувките му бяха почти толкова мокри, колкото нейните.
	Количките на продавачите си бяха отишли за деня и само неколцина смелчаци бързаха по мокрия паваж. Вятърът се усили и хладните пръски, долитащи откъм водата, го удряха по лицето му. В далечината Статуята на Свободата се възправяше като страж над пристанището. Беше осветена за през нощта и макар и с усилие, Тед виждаше мъничките светлинки, струящи през прозорците в короната й. В един летен ден преди много години той бе строшил един от тези прозорци, развял бе плакат „Не на ядреното оръжие“ и най-сетне бе открил баща си. Сега, докато статуята му вдъхваше смелост, той се молеше да открие бъдещето си.
	Повика на помощ целия си кураж.
	— Обичам те, Мег.
	— Все едно. Сега мога ли да си вървя?
	Той кимна с глава към статуята.
	— Най-важното събитие в детството ми се случи там.
	— Да, помня. Младежкият ти акт на вандализъм.
	— Аха. — Той преглътна. — И ми се струва подобаващо най-важното събитие в живота ми като възрастен също да се случи там.
	— Това не е ли денят, когато си изгубил девствеността си? На колко си бил? Дванайсет?
	— Чуй ме, Мег. Аз те обичам.
	Тя едва ли би могла да прояви по-малко интерес.
	— Имаш нужда от професионална помощ. Сериозно. Чувството ти за отговорност съвсем е излязло от контрол. — Потупа го по ръката. — Всичко свърши, Тед. Забрави цялата тази вина. Аз оставих всичко в миналото и честно казано, започваш да ставаш жалък.
	Нямаше да допусне да го извади от релси.
	— Истината е, че исках да проведем този разговор там, на Острова на Свободата. За съжаление, забранено ми е да стъпвам на него до края на живота ми, така че е невъзможно. Забраната не ми се струваше кой знае какво, когато бях на девет години, но сега определено мисля различно.
	— Смяташ ли, че можеш да побързаш? Чакат ме документи за попълване.
	— Какви документи?
	— Приемни документи. През януари тръгвам на лекции в Нюйоркския университет.
	Стомахът му се сви. Това определено не бе нещо, което искаше да чуе.
	— Връщаш се на училище?
	Тя кимна.
	— Най-сетне разбрах какво искам да направя с живота си.
	— Мислех, че изработваш бижута?
	— Само за да се издържам. Ала то не ме задоволява.
	Тед искаше той да бъде онова, което я задоволява.
	Тя най-сетне заговори, без да се налага да я подканва. За съжаление, темата не бяха те двамата.
	— До лятото мога да взема бакалавърската си степен по екология и да започна магистърска програма.
	— Това е… страхотно. — Изобщо не беше страхотно. — А после?
	— Може да работя за Службата за управление на националните паркове или в някоя природозащитна организация. Може да ръководя някоя програма за защита на Земята. Има цял куп възможности. Управление на отпадъците например. Повечето хора не го смятат за особено привлекателна област, но депото ме заинтригува от самото начало. Най-голямата ми мечта… — Тя млъкна рязко. — Студено ми е. Да се връщаме.
	— Каква е най-голямата ти мечта?
	Молеше се да отвърне нещо от рода на това да бъде негова съпруга и майка на децата му, но то изглеждаше слабо вероятно.
	Мег заговори отсечено, сякаш бяха двама непознати:
	— Да превръщам земи, пустеещи по екологични причини, в места за отдих, ето какво искам да правя. И за това си отговорен ти. Е, беше ми страшно забавно, но смятам да си вървя. И този път не се опитвай да ме спреш.
	Обърна му гръб и се отдалечи — мрачна, безрадостна червенокоса жена, която бе твърда като стомана и не го искаше в живота си.
	Тед изпадна в паника.
	— Мег! Обичам те! Искам да се оженя за теб!
	— Колко странно — подхвърли тя, без да се обръща. — Едва преди шест седмици ми разправяше как Луси била разбила сърцето ти.
	— Грешах. Луси разби ума ми.
	Това най-сетне я накара да спре и да го погледне.
	— Ума ти?
	— Точно така — каза той по-тихо. — Когато Луси избяга, тя разби ума ми. Ала когато ти си тръгна… — За негово изумление, гласът му се прекърши. — Когато ти си тръгна, разби сърцето ми.
	Най-сетне бе успял да привлече цялото й внимание. Не че го гледаше влюбено, нито пък имаше вид, сякаш всеки миг ще се хвърли в обятията му, но поне го слушаше.
	Тед затвори чадъра и направи крачка напред.
	— С Луси си пасвахме съвършено в главата ми. Свързваха ни толкова много неща и постъпката й нямаше никакъв смисъл. Целият град ме окайваше и по-скоро бих отишъл в ада, отколкото да допусна да видят колко съм нещастен. Аз… не можех да дойда на себе си. И ето те и теб насред всичко това, прекрасният трън в очите ми, и ти ме караше да се чувствам както преди. Само че… — Приведе рамене и струйка дъждовна вода се стече в яката му. — Понякога логиката може да бъде наш враг. Ако бях сбъркал по отношение на Луси, как бих могъл да имам доверие в онова, което изпитвах към теб?
	Тя стоеше срещу него, мълчалива, заслушана в думите му.
	— Ще ми се да можех да кажа, че осъзнах колко те обичам в мига, в който ти си тръгна от града, но бях прекалено зает да ти се сърдя, задето ме заряза. Не съм свикнал с това да съм ядосан, така че ми отне известно време, докато разбера, че всъщност съм сърдит на себе си. Толкова бях упорит и глупав. И страхлив. Всичко в живота ми се бе удавало с лекота, ала у теб нямаше нищо лесно. Онова, което ме караше да изпитвам. Начинът, по който ме принуждаваше да се погледна отстрани. — Трудно му беше да диша. — Обичам те, Мег. Искам да се оженя за теб. Искам да спя с теб всяка нощ, да те любя, да имаме деца. Искам да се борим заедно и заедно да се трудим, и… просто да бъдем заедно. Е, ще продължиш ли просто да стоиш насреща ми и да ме зяпаш, или ще сложиш край на мъките ми и ще ми кажеш, че все още ме обичаш поне мъничко?
	Тя го гледаше с нетрепващ поглед. Без да се усмихва.
	— Ще си помисля и ще ти съобщя.
	А после си тръгна и го остави сам под дъжда.
	Тед пусна чадъра, отиде със залитане до мокрия парапет и обви пръсти около студения метал. Очите му пареха. Никога не се бе чувствал толкова празен и така самотен. Докато се взираше във водите на залива, се питаше какво би могъл да каже по друг начин, за да я убеди. Нищо. Беше закъснял. Мег не понасяше онези, които се размотават. Тя приемаше загубите си и продължаваше напред.
	— Окей, помислих си — разнесе се гласът й зад него. — Какво предлагаш?
	Тед се обърна рязко, сърцето бе заседнало в гърлото му, дъждът брулеше лицето му.
	— Ъъъ… любовта си?
	— Това го разбрах. Какво друго?
	Изглеждаше пламенна, силна и неимоверно пленителна. Влажни ресници очертаваха очите й, които сега не бяха нито сини, нито зелени, а дъждовно сиви. Бузите й бяха пламнали, косата й сякаш гореше, устните й бяха обещание, което подканяше да го получиш. Сърцето му заби учестено.
	— Какво искаш?
	— Църквата.
	— Възнамеряваш ли отново да живееш в нея?
	— Може би.
	— Тогава не, няма да я получиш.
	Тя като че ли се замисли над думите му. Той чакаше, а кръвта тътнеше в ушите му.
	— Какво ще кажеш за останалата част от земните ти притежания?
	— Твои са.
	— Не ги искам.
	— Знам.
	Нещо разцъфна в сърцето му, нещо топло и изпълнено с надежда.
	Тя присви очи срещу него, от връхчето на носа й се стичаха дъждовни капки.
	— Ще се виждам с майка ти само веднъж в годината. На Хелоуин.
	— Може да се наложи да премислиш. Именно тя даде парите, за да спечелиш конкурса.
	Най-сетне я беше хванал неподготвена.
	— Майка ти? Не си бил ти?
	Трябваше да положи огромно усилие, за да не я прегърне.
	— Тогава все още бях ядосан. Тя смята, че си, цитирам, „наистина блестяща“.
	— Интересно. Окей, да видим дали това няма да те накара да размислиш.
	— Нищо няма да ме накара да размисля.
	— Така смяташ ти. — За първи път Мег придоби несигурен вид. — Съгласен… съгласен ли си да живееш другаде освен в Уайнет?
	Трябваше да го предвиди, но то и през ум не му беше минало. Естествено, че тя нямаше да поиска да се върне в Уайнет след всичко, което беше преживяла там. Ами неговото семейство, приятелите му, корените, които се простираха толкова дълбоко в каменистата почва, че той се беше превърнал в част от нея?
	Тед се взря в лицето на жената, покорила душата му.
	— Да. Ще се откажа от Уайнет. Можем да се преместим където поискаш.
	Тя се намръщи.
	— За какво говориш? Нямах предвид завинаги. Ти да не си луд? Уайнет е домът ти. Но говорех сериозно, че искам да завърша степента си, така че ще трябва да си намерим местенце в Остин, при положение че ме приемат в Тексаския университет.
	— Ще те приемат! — Гласът отново му изневери. — Ще ти построя дворец. Където поискаш.
	Тя най-сетне изглеждаше толкова замаяна от любов, колкото се чувстваше той.
	— Наистина би се отказал от Уайнет заради мен?
	— Бих се отказал от живота си заради теб.
	— Окей, започваш сериозно да ме плашиш.
	Ала не звучеше уплашена. А невероятно щастлива.
	Тед се вгледа дълбоко в очите й, защото искаше тя да знае, че е безкрайно сериозен.
	— За мен няма нищо по-важно от теб.
	— Обичам те, Теди Бодин. — Най-сетне бе изрекла думите, които той копнееше да чуе. А после се хвърли в обятията му с възторжен вик; мокрото й студено тяло се притисна в неговото; мокрото й студено лице се зарови във врата му; влажните й топли устни се докоснаха до ухото му и прошепнаха: — Ще решим сексуалните си проблеми по-късно.
	О, не. Нямаше да му се наложи толкова лесно.
	— По дяволите, ще ги разрешим още сега.
	— Дадено.
	Този път тя бе тази, която го затегли към лимузината. Изтичаха обратно в колата и след като даде на шофьора няколко кратки указания, Тед я зацелува, оставяйки я без дъх, докато стигнат пред близкия хотел „Батъри Парк Риц“. Втурнаха се във фоайето без багаж и подгизнали от дъжд. Много скоро вече бяха заключили след себе си вратата на топла, суха стая с изглед към мрачното дъждовно пристанище.
	— Ще се омъжиш ли за мен, Мег Коранда? — попита той, докато я издърпваше в банята.
	— И още как. Но ще задържа фамилията си, просто за да подразня майка ти.
	— Отлично. А сега се събличай.
	И двамата го направиха, подскачайки от крак на крак, докато се подпираха един на друг, оплитайки се в ръкави и мокри крачоли. Тед пусна водата в просторната душкабина, ала Мег се мушна първа, облегна се на мраморните плочки и разтвори крака.
	— Да видим дали можеш да използваш силите си за зло, вместо за добро.
	Той се разсмя и се присъедини към нея. Вдигна я в прегръдките си и я обсипа с целувки, изпълнен с любов и желание, каквото не бе изпитвал никога преди. След случилото се в онзи ужасен ден край депото за отпадъци си беше обещал, че вече никога няма да изгуби контрол с нея, ала видът й, усещането от тялото й до неговото го накараха да забрави всичко, което знаеше за правилния начин да люби една жена. Това не бе просто една жена. Това беше Мег. Неговата забавна, красива, неустоима любов. И, о, господи, той едва не я удави.
	Най-сетне умът му се проясни. Все още беше в нея и тя го гледаше от пода на банята, а върху устните й грееше усмивка, по-ослепителна от слънчево утро.
	— Е, хайде, извини се — подкани го тя. — Знам, че искаш да го направиш.
	Щяха да са му необходими сто години, за да разбере тази жена.
	Тя го бутна настрани, протегна се, за да спре водата с опакото на ръката си, и го погледна греховно.
	— Сега е мой ред.
	Той нямаше сили да се съпротивлява.
	Когато най-сетне излязоха от банята, двамата се увиха в меки халати, изсушиха косите си и скочиха в леглото. Точно преди да го направят, Тед отиде до прозореца, за да дръпне пердетата.
	Дъждът беше спрял и Дамата на пристанището го гледаше от далечния си пиедестал. Той можеше да усети усмивката й.


>	Епилог

	Мег отказа да се омъжи за Тед, преди да вземе дипломата си.
	— Момчетата гении заслужават да се оженят за момичета с университетско образование — заяви тя.
	— Това момче гений заслужава да се ожени за жената, която обича, още сега, вместо да я чака да вземе диплома.
	Но въпреки мърморенето си, разбираше колко важно бе това за нея, дори и ако отказваше да го признае.
	Без Мег животът в Уайнет беше скучен и всички искаха тя да се върне, ала въпреки многобройните обаждания и гостуванията на един или друг жител на града в малкото й апартаментче в Остин тя отказваше да стъпи в Уайнет преди деня на сватбата си.
	— Само ще предизвикам съдбата, ако се върна, преди да е дошло време — обясни тя на членките на комитета за възстановяване на библиотеката, когато те се появиха на прага й с кана с мохитото на Бърди и наполовина празен пакет с царевичен чипс. — Знам си, че ще се забъркам в неприятности веднага щом стъпя в града.
	Кейла, която ограничаваше калориите, като ядеше само натрошения чипс, зарови из плика.
	— Нямам идея за какво говориш. Хората от самото начало правеха всичко по силите си да се чувстваш като у дома си.
	Лейди Ема въздъхна.
	Шелби смушка Зоуи.
	— То е, защото Мег е янки*. Те не могат да оценят по достойнство южняшкото гостоприемство.
	[* Прозвище на жителите на северните щати, използвано (често подигравателно) от жителите на Юга. — Б.пр.]
	— Определено. — Тори облиза солта от пръстите си. — Освен това само чакат да си обърнем гърба и започват да ни крадат мъжете.
	Мег извъртя очи, пресуши мохитото си и ги изгони, за да довърши дисертацията си върху еутрофикацията. След това изхвърча, за да провери как вървят нещата при студентката по изкуство, която бе наела, за да й помогне с поръчките, които продължаваха да валят от Ню Йорк. Въпреки възмутените протести на Тед, на неговите родители, нейните родители, братята й, комитета за възстановяване на библиотеката и останалите жители на Уайнет, тя все още се издържаше сама, макар да бе поохлабила принципите си достатъчно, за да приеме годежен подарък от Тед под формата на лъскава червена тойота приус.
	— Ти ми подари кола — каза му тя, — а аз само тази нищо и никаква щипка за пари.
	Ала Тед обожаваше щипката за пари, която тя бе изработила от рядък гръцки медальон с Гея, богинята на земята.
	Тед нямаше възможност да прекарва в Остин толкова време, колкото бяха предвиждали, и макар да се чуваха по няколко пъти на ден, ужасно им липсваше да бъдат заедно. Само че той трябваше да си бъде в Уайнет. Групата внимателно подбрани инвеститори, която той събираше за изграждането на комплекса за голф, най-сетне бе придобила окончателния си вид. Членове бяха баща му, Кени, Скийт, Декс О’Конър, двама-трима известни професионални голфъри и неколцина тексаски бизнесмени, никой от които не се занимаваше със санитарен фаянс. Колкото и да бе странно, Спенсър Скипджак се беше появил, пълен със самонадеяни приказки как трябвало да оставят онова „недоразумение“ в миналото. Тед му отговори, че не е имало никакво недоразумение, и му препоръча да си остане при своите тоалетни.
	Самият Тед бе запазил контролния пакет в комплекса, за да може да го изгради точно така, както си го представяше. Беше във възторг от проекта, но работеше прекалено много, а когато строителните работи започнеха малко след сватбата, положението щеше да се влоши още повече. Въпреки че непрекъснато повтаряше колко много се нуждае от помощта на някого, който да споделя визията му и да се радва на доверието му, наложи се Кени да отиде в Остин и да си поговори с Мег на четири очи, преди тя да осъзнае, че иска да работи именно с нея.
	— Знае колко много означава за теб да вземеш магистърската си степен — каза Кени. — Ето защо никога няма да те помоли сам.
	На Мег й бяха нужни около пет секунди, за да реши, че магистърската й степен може да почака. Да работи с мъжа, когото обичаше, по такъв проект, бе сбъднатата й мечта.
	Тед бе на седмото небе, когато тя го попита дали може да работи с него. В продължение на часове обсъждаха бъдещето си и онова, което възнамеряваха да съградят заедно. Вместо отровена земя, щяха да създадат места, където всички семейства, не само богатите, да могат да се събират, за да си направят пикник или да си подхвърлят топка; места, където децата можеха да ловят светулки, да слушат песента на птиците и да ловят риба в бистри води.
	В крайна сметка Мег насрочи сватбата им за точно една година без един ден след датата, в която Тед трябваше да заведе Луси до олтара, решение, на което Франческа разгорещено се възпротиви. Продължаваше да се оплаква и когато Мег, горда притежателка на диплома, се върна в Уайнет три дни преди церемонията.
	Докато Тед прескочи до града, за да открие изложение в наново отворената библиотека, Мег се настани на един бар стол в кухнята на бъдещата си свекърва, за да закуси. Франческа й подаде препечено хлебче.
	— Не е като да няма цял куп други дати, които би могла да избереш. Честна дума, Мег, ако не знаех, че не е така, бих си помислила, че се опитваш да урочасаш всичко.
	— Тъкмо напротив. — Мег намаза хлебчето си със сладко от боровинки. — Харесва ми символизма — един щастлив нов живот, въздигнал се от трагичната пепел на миналото.
	— Ти си точно толкова странна, колкото и Теди — отчаяно каза Франческа. — Не мога да повярвам, че ми отне толкова дълго, за да си дам сметка, че сте съвършено един за друг.
	Мег се усмихна широко.
	Дали вдигна очи от чашата си с кафе.
	— На хората тук им харесва, че е малко странна, Франси. Така по-добре се вписва в Уайнет.
	— Тя не е просто малко странна — обади се Скийт иззад вестника си. — Вчера ме прегърна без никаква причина. За малко да получа инфаркт.
	Дали кимна.
	— Аха, такава си е тя.
	— Хей, аз съм тук! — напомни им Мег.
	Ала Скийт и Дали вече се бяха захванали да обсъждат кой от двамата е по-подходящ да й дава уроци по голф, без да ги е грижа, че Мег вече си беше избрала Тори.
	Франческа за пореден път се опита да откопчи от нея нещо за булчинската й рокля, ала Мег отказваше да говори за това.
	— Ще я видиш заедно с всички останали.
	— Не разбирам защо си позволила на Кейла да я види, но не и на мен.
	— Защото тя е модният ми консултант, а ти си просто една опяваща бъдеща свекърва.
	Франческа не си даде труда да оспори втората част, само първата:
	— Разбирам от мода поне толкова, колкото и Кейла Гарвин.
	— Дори повече, сигурна съм. Ала няма да я видиш, докато не тръгна към олтара.
	Тя лепна целувка върху бузата на Франческа и забърза към хотела, за да се види с родителите си. Луси пристигна малко след това.
	— Сигурна ли си, че искаш да присъствам? — попитала бе Луси по телефона, когато Мег я помоли да бъде част от сватбата й.
	— Не бих могла да се оженя без теб.
	Имаха да си кажат толкова много неща, затова отидоха в църквата, където можеха да се наприказват на спокойствие. След известно време Тед ги намери излегнати край потока. Първоначалната неловкост между двамата някогашни любовници отдавна се бе изпарила и те бъбреха като добрите приятели, каквито открай време трябваше да бъдат.
	Предсватбената вечеря щеше да се състои в кънтри клуба, точно както и първия път.
	— Имам чувството, че съм се върнала във времето — прошепна Луси на Мег малко след като пристигнаха.
	— Само дето сега можеш да се отпуснеш и да се забавляваш. Ще бъде интересно, обещавам ти.
	И действително беше интересно, когато местните приклещиха Джейк и Фльор, надпреварвайки се да я отрупват с похвали.
	— Дъщеря ви беше най-съвестният служител, когото съм имала някога в хотела — увери ги Бърди съвършено сериозно. — Тя на практика ръководеше мястото. На мен не ми се налагаше да правя почти нищо.
	— Мег е много умна — отвърна майка й, също толкова сериозно.
	Зоуи подръпна чифт изящни египетски обици.
	— Нямате представа колко подобри гардероба ми. — При тези думи тя пъхна ръка в джоба си, където, знаеше Мег, бе прибрала лъскав гердан от капачки на шишета, за да си го сложи, когато се появи майката на Хънтър Грийн.
	— Кънтри клубът не е същият, откакто тя си тръгна — превъзнасяше се Шелби. — Няма да повярвате колко е трудно за някои хора да направят разлика между обикновен и диетичен студен чай „Аризона“.
	Беше ред на Кейла, но на Бърди й се наложи да я смушка в ребрата, за да отклони вниманието й от невероятно красивите братя на Мег. Кейла примига и най-прилежно се включи в славословията за Мег:
	— Кълна се, качих три килограма, след като тя си тръгна, толкова бях депресирана. Магазинът ми на практика се издържаше от нейните бижута. А и тя е единствената, освен мен и Тори, която е в крак с последната мода.
	— Толкова сте мили — провлече Мег с престорен южняшки акцент, а после, малко по-силно, към родителите си: — Ходят на електрошокова терапия заедно, така получават групово намаление.
	— Никаква благодарност — подсмръкна Шелби към лейди Ема.
	Тори си взе парченце паниран морски рак.
	— Винаги можем да я сложим да отговаря за комисията за детски площадки. Ще види тогава какво става, когато не ни уважава.
	Мег простена, лейди Ема се усмихна, а Луси бе слисана.
	— Какво е станало? — попита тя, когато улови Мег насаме. — Ти чудесно си се вписала тук. И това не е комплимент.
	— Знам — отвърна Мег. — И аз не усетих как стана.
	Ала Луси беше мъничко подразнена.
	— С мен винаги бяха много любезни, така че очевидно не съм била достатъчно добра за тях. Аз, дъщерята на президента на Съединените щати. Теб, от друга страна, госпожица Провал, направо обичат.
	Мег се усмихна и вдигна чаша към Лудите жени на Уайнет.
	— Разбираме се една друга.
	Фльор отведе Луси нанякъде, Тед се присъедини към Мег и двамата заедно загледаха как Кейла и Зоуи флиртуват с братята на Мег. Тед отпи глътка вино.
	— Шелби каза на родителите ти, че според нея почти сигурно си бременна.
	— Още не.
	— И аз предположих, че първо би съобщила на мен. — Той погледна към жените. — Или пък не. Абсолютно сигурна ли си, че искаш да живееш тук?
	Мег се усмихна.
	— Не бих живяла никъде другаде.
	Той преплете пръсти в нейните.
	— Още една нощ и край на глупавия ти сексуален мораториум. Още не мога да повярвам, че те оставих да ме убедиш.
	— Не съм сигурна, че можеш да наречеш четири дни мораториум.
	— На мен определено ми се сториха такъв.
	Мег се засмя и го целуна.
	На следващия следобед обаче вече беше кълбо от нерви и нито Луси, нито останалите й пет шаферки бяха в състояние да я успокоят. Джорджи и Ейприл бяха долетели от Лос Анджелис с прочутите си съпрузи, а Саша бе пристигнала от Чикаго. Не й се струваше правилно да се омъжи без Тори и лейди Ема до себе си — иначе е тъпо. Те всички изглеждаха великолепно в изчистените рокли без ръкави от гълъбовосива коприна, на гърба на всяка от които имаше различаващ се от другите набор копчета от изкуствени диаманти.
	— Кейла ще ги качи в eBay*, след като всичко това приключи — уведоми я Тори, когато се събраха в притвора на църквата преди церемонията. — Казва, че ще изкараме цяло състояние.
	[* Уебсайт за онлайн търговия, където всякакви стоки се предлагат както от фирми, така и от частни лица. — Б.пр.]
	— Което ще дарим за благотворителни цели — твърдо заяви лейди Ема.
	Както можеше да се очаква, Фльор се просълзи, когато видя дъщеря си в булчинска рокля. Същото се случи и с Тори и лейди Ема, макар и по други причини.
	— Наистина ли си сигурна? — прошепна Тори в ухото на Мег, докато шаферките се приготвяха за сватбената процесия.
	— На някои неща им е писано да се случат.
	Мег стисна още по-здраво букета си, а Луси оправи късия й шлейф. Мег бе съчетала роклята с тесен корсет, деликатни ръкави, стигащи точно под раменете, изчистен, изящно украсен силует и дълбокообразно деколте на гърба с воала на майка си и тиара от австрийски кристали.
	Отекнаха тръби — знак за Тед да се приближи до олтара, заедно с главния си шафер Кени. Въпреки че Мег не можеше да го види, подозираше, че някой лъч светлина ще избере точно този момент, за да нахлуе през цветните стъкла и да обгърне главата му в един от онези абсурдни ореоли.
	С всяка изминала секунда започваше да й става все по-зле.
	Лейди Ема вече беше подредила шаферките. С нарастващо чувство на паника Мег видя как Ейприл пристъпва напред, следвана от Тори и Саша. Ръцете й лепнеха, сърцето й биеше учестено. Джорджи изчезна след другите. Останаха само лейди Ема и Луси.
	— Толкова си красива — прошепна Луси. — Благодаря ти, че си моя приятелка.
	Мег опита да се усмихне. Наистина. Ала лейди Ема вече крачеше по пътеката към олтара и останала единствено с Луси, Мег почувства, че се вледенява.
	Луси се размърда.
	Ръката на Мег се стрелна напред и я стисна над лакътя.
	— Почакай!
	Луси погледна през рамо.
	— Доведи ми го — изхриптя Мег панически.
	Луси я зяпна.
	— Шегуваш се, нали?
	— Не. — Мег се бореше за въздух. — Трябва да го видя. Сега.
	— Мег, не можеш да го направиш.
	— Знам. Ужасно е. Но… Доведи ми го, моля те!
	— Знаех си, че е лоша идея да дойда тук — измърмори Луси. След което си пое дълбоко дъх, лепна си старата усмивка стил „Белия дом“ и тръгна по пътеката.
	Не свали усмивката от лицето си, докато не спря пред Тед.
	Той я погледна изпитателно. Тя го погледна изпитателно.
	— Олеле — каза Кени.
	Луси прокара език по устните си.
	— Ъъъ… извинявай, Тед. _Отново._ Извинявай отново. Но… Мег иска да те види.
	— Силно те съветвам да не ходиш — прошепна Кени.
	Тед се обърна към преподобния Харис Смитуел.
	— Извинете ме за минутка.
	Множеството направо изригна, когато го видя да поема по пътеката, без да поглежда нито наляво, нито надясно, приковал поглед право напред, към жената, която го чакаше в притвора.
	За миг просто се опи от гледката на обичаното лице, обгърнато от бял тюлен водопад. Бузите й бяха бледи, кокалчетата на пръстите, с които стискаше сватбения си букет, бяха пребелели. Той спря пред нея.
	— Тежък ден?
	Тя опря чело в челюстта му, при което тиарата, придържаща воала й, го смушка в окото.
	— Знаеш ли колко силно те обичам?
	— Почти толкова, колкото аз обичам теб — отвърна той и нежно я целуна по носа, за да не развали грима й. — Между другото, изглеждаш прекрасно. Само дето… кълна се, че и преди съм виждал тази рокля.
	— На Тори е.
	— На Тори?
	— Втора употреба. То се очакваше, нали?
	Тед се усмихна.
	— Силно се надявам, че е от сватбата й с Декс, а не от някой от предишните й провали.
	— Аха. — Мег кимна и се усмихна. — Ти… напълно ли си сигурен? Аз съм разпиляна.
	Очите му я изпиваха.
	— Съществува такова нещо като прекалена подреденост, миличка.
	— Само че… нека си го признаем. Аз съм умна, но не колкото теб. Искам да кажа… кой ли може да е умен като теб, но все пак… Ами ако ни се родят глупави деца? Не наистина глупави, но… относително казано.
	— Разбирам, миличка. Първата сватба си е изнервящо преживяване за всекиго, дори за смел човек като теб. За щастие, аз имам опит със сватбите, така че мога да ти помогна. — Този път реши да рискува с грима й и я целуна лекичко по устните. — Колкото по-бързо приключим с това, толкова по-скоро ще те разсъблека, ще изгубя самоконтрола си и отново ще се унижа.
	— Така е. — Бузите й най-сетне бяха започнали да си възвръщат цвета. — Държа се глупаво. Но съм толкова стресирана, а когато съм стресирана, понякога забравям, че съм достатъчно добра за теб. Прекалено добра. Защото ти си оставаш не съвсем в ред с това твое желание да угодиш на всички.
	— Ти ще ме защитаваш от самия мен.
	_И от всички останали_, добави наум.
	— Работа на пълен работен ден.
	— Смяташ ли, че ще се справиш?
	Мег най-сетне се усмихна.
	— Да.
	Тед си открадна още една целувка.
	— Знаеш колко много те обичам, нали?
	— Да.
	— Чудесно. Задръж тази мисъл.
	А после я взе в прегръдките си и преди тя да успее да му каже, че не е необходимо, че вече се е съвзела и да я пусне още сега… преди да успее да му каже каквото и да било, той пое по пътеката към олтара.
	— Тази — обяви пред събралото се множество — няма да ми избяга.
