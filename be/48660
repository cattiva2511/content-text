	Имало едно време една котка, която била толкова бърза и ловка, че мишките си умирали от страх да не ги изяде! Веднъж те се събрали в килера да измислят как най-после да се избавят от нея.
	— Ще заложим капан за котки! — рекла една малка мишка.
	Но никой не знаел къде може да се намери такъв капан.
	— Ще й сипем отрова в паничката! — подвикнал един едър мишок.
	Но никой не знаел с какво може да се отрови такава голяма котка.
	— Ще я хванем и ще й изрежем ноктите! — настояло едно мишле.
	Но това не звучало много разумно.
	Накрая най-мъдрата мишка се покатерила върху лампата, звъннала с едно звънче и помолила за тишина.
	— Ето какво ще направим — казала тя. — Ще завържем за опашката й това звънче. Така винаги ще знаем къде е и ще имаме време да избягаме!
	Всички мишки одобрили идеята и толкова се развълнували, че започнали да говорят една през друга:
	— Ще го завържем много здраво и никога няма да се развърже!
	— Отсега нататък котката няма да се промъква незабелязано!
	— Представяте ли си, вчера изскочи точно пред мен!
	— Ох, ако знаете пък на мен какво ми се случи…
	— А мъдрата мишка отново звъннала със звънчето.
	— Братя и сестри, трябва да решим кой ще завърже звънчето за опашката на котката — казала тя.
	Изведнъж всички млъкнали!
	В тишината се чуло нечие тънко гласче:
	— Ами аз няма да мога, защото утре си имам работа!
	След малко се обадило друго гласче:
	— Аз също не мога! Утре трябва да водя децата си на училище!
	И всички мишки започнали да говорят една през друга:
	— Аз съм болна!
	— Аз пък съм твърде малък!
	Така и не се намерило кой да завърже звънчето.
	Накрая мъдрата мишка слязла от лампата и се скрила в дупката си.
	Защото едно е да даваш идеи, но осъществяването им е съвсем друга работа!
