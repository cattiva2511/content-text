D>
	На Лари Кришбаум и Морийн Еджън.
	Прекрасни хора и прекрасни приятели.
D$


>	Пролог

	_Бъдни вечер 1998_
	Точно четиридесет дни след като беше държала за последен път ръката на мъжа си, Джули Баренсън седеше до прозореца и гледаше пустите улици на Суонсбъро. Беше студено, небето се гневеше цяла седмица и дъждът почукваше тихо по стъклото. Изкривените клони на голите дървета стърчаха като поразени от артрит пръсти.
	Джим би желал да слушат коледна музика и Бинг Кросби пееше тихичко „Бяла Коледа“. Джули направи и елха, макар че докато се накани да я купи, изоставените на купчина пред супермаркета дръвчета вече бяха доста поизсъхнали. Когато окачи играчките, не намери сили да й се зарадва. След като туморът в главата на Джим отне живота му, тя като че ли спря да чувства каквото и да е.
	Вдовица на двайсет и пет. Мразеше тази дума. Звученето, значението, дори движението на устните, когато я произнасяше. Избягваше да я казва, а когато я питаха как е, само свиваше рамене. Понякога й се искаше да отговори:_ Джим е мъртъв. И откакто е мъртъв, аз също се чувствам мъртва._
	Това ли искаха да чуят хората? Или се надяваха на уверения като:_ О, ще се оправя. Тежко е, но някак ще го преживея. Благодаря за вниманието._ Можеше да се държи като храбър войник, но не желаеше. Беше по-лесно и по-честно да свие рамене и да замълчи.
	Не очакваше да се почувства по-добре. Половината време се чудеше как ще съумее да изкара деня… Особено ден като този.
	Притисна ръка в студения прозорец, в който блещукаха светлинките на елхата.
	Мейбъл я покани да вечерят заедно, но тя отклони поканата. Поканиха я и Майк, и Хенри и Ема, но отказа и на тях. Твърдяха, че я разбират. Едва ли. След като я канеха, значи не разбираха. Всичко, до което се докосваше или помирисваше, й напомняше за Джим. Дрехите му заемаха половината дрешник, самобръсначката му беше в банята, „Спортс Илюстрейтид“ пристигаше в кутията всеки ден. В хладилника все още имаше две бутилки с любимата му „хайнекен“. Тази вечер ги погледна и си каза: „Той никога няма да ги изпие“. Седна до хладилника и плака цял час.
	Потънала в мисли, Джули дочу потропването на клоните на стената до прозореца и се заслуша. Не бяха клоните, а някой чукаше на вратата.
	Стана, оправи косата си и си придаде спокоен вид, преди да отвори. Не искаше приятелите й да забележат колко е разстроена и да решат да й гостуват. На прага стоеше млад мъж с жълто яке и с голяма кутия в ръцете.
	— Госпожа Баренсън?
	— Да?
	— Нося това за вас. Баща ми каза, че е важно.
	— Баща ви?
	— Държеше да го получите тази вечер.
	— Познавам ли баща ви?
	— Не знам, но той настояваше да го получите тази вечер. Подарък е от някого. Ще разберете, когато отворите кутията. Не я друсайте и я дръжте с капака нагоре.
	— Не разбирам…
	Младежът пъхна кутията в ръцете й и се обърна.
	— Весела Коледа! — извика той и се отправи към колата си.
	Джули остави кутията до елхата и коленичи до нея. Нямаше картичка, нито име. Развърза панделката и надникна.
	Беше слисана. Подаръкът беше мъничък и рошав, седеше на задните си крачета в ъгъла на кутията и беше най-грозното кученце на света. Голяма глава, несъразмерна с тялото. Гледаше я със замъглени очета и скимтеше.
	Някой й беше купил кученце. Грозно кученце.
	На вътрешната страна на кутията имаше залепен плик. Почеркът й беше познат. Но това беше невъзможно…
	Същият почерк от любовните писма по случай годишнините им, на бележките до телефона, на листовете на бюрото му. Джули прочете името си няколко пъти и извади писмото с треперещи ръце.
C>
	Мила Джулс,
	(Така й казваше Джим. Тялото й като че ли изведнъж се смали. Тя пое дъх и продължи да чете.)
	Знам, че когато четеш това писмо, вече няма да ме има. Надявам се, че поне малко си се съвзела. Ако бях на твое място, щеше да ми е непоносимо тежко, но ти си била винаги по-силната от двама ни.
	Както виждаш, купих ти кученце. Харълд Къпхалд беше приятел на баща ми и винаги е отглеждал кучета порода дог. Винаги съм искал да имам дог, но къщата ни беше малка и майка не разрешаваше. Големи кучета са, знам, но Харълд твърди, че са най-добрите. Дано му (или й) се зарадваш.
	Знаех, че няма да мога да се преборя с болестта, и ми беше мъчно, че ще трябва самичка да преживееш всичко това. Сам-самичка. И затова реших да ти подаря кученце.
	Ако не ти харесва, Харълд каза, че ще го вземе обратно. (Телефонът му е написан по-долу.)
	Надявам се, че си добре. Много те обичам, Джулс. Аз бях най-щастливият мъж на света. Не бих искал да не бъдеш щастлива. Направи го заради мен. Бъди отново щастлива. Намери някого, който да те направи щастлива. Може да ти се струва невъзможно, ала опитай. Светът е по-хубав, когато се усмихваш.
	Аз ще гледам отгоре и ще те пазя. Скъпа моя, аз ще бъда твоят ангел хранител. Можеш да разчиташ на мен.
	Обичам те:
@	Джим
C$
	През сълзи Джули се пресегна и взе треперещото кученце. То се сгуши в ръката й и тя напипа ребърцата му.
	Грозничко кученце, което щеше да стане колкото малък кон. Какво щеше да го прави?
	Защо не й беше подарил шнауцер с малки сиви мустачки или кокер шпаньол с големи, тъжни очи? Малко куче, което да се сгушва в скута й…
	Догчето (беше момче) започна да скимти по-силно и плачът му й напомни за влакова свирка.
	— Шшт, няма страшно. Не плачи — успокои го Джули и продължи да му шепне. — Да не би пък да ми пееш? — усмихна се тя и го почеса по гушката. — Певчо. Така ще те нарека. Моят Певчо.


>	Глава 1

	_След четири години_
	Джули намери начин да продължи да живее, въпреки че Джим го нямаше. Отначало беше ужасно трудно, но с времето й стана малко по-леко. Обичаше Джим и част от нея винаги щеше да го обича, но страданието не беше толкова силно. Спомняше си сълзите и вакуума, в който беше попаднала след смъртта му, но изгарящата болка бе потушена. Сещаше се за него с усмивка и благодарност, че е бил част от живота й.
	Беше благодарна и на Певчо. Той й бе помогнал да продължи.
	В тази хладна пролетна сутрин в Суонсбъро, Северна Каролина, Джули не беше чак толкова очарована от Певчо, който се беше проснал върху нея и й пречеше да диша.
	— Ставай, мързеливко! Ще ме смачкаш!
	Певчо хъркаше и не я чу. Джули започна да се измъква изпод тежкото му тяло. Все едно беше увита в одеяло и захвърлена от мафията на дъното на езеро.
	— Не мога да дишам! Мръдни!
	Певчо вдигна огромната си глава и я погледна сънено, сякаш искаше да каже: _Остави ме, не виждаш ли, че спя…_
	— Добро утро. Хайде, ставай.
	Кучето изръмжа и се надигна, тъпчейки я с крака, а от муцуната му се проточи малка лига. Боже, колко е _огромен_, помисли Джули. Все още не беше свикнала с ръста му.
	— Да съм казала, че може да лягаш в леглото ми? — сгълча го тя.
	Певчо спеше в ъгъла на стаята, но последните две вечери се примъкваше на леглото. И се просваше върху нея. Шантаво куче.
	Макар да я близна по лицето, тя не спря да му се кара:
	— Още съм ти сърдита. Ще ме задушиш някоя вечер. Два пъти по-тежък си от мен!
	Най-сетне той скочи на пода, Джули стана и погледна часовника.
	— Хайде, ще те изведа, преди да взема душ. Но няма да душиш боклука на съседите, че това никак не им харесва.
	Кучето я погледна.
	— Е, да, прав си, някои хора са доста странни.
	Тя последва Певчо с все още затворени очи. Блъсна се в тоалетката и удари големия пръст на крака си. Болката я прониза чак до бедрото. Извика и закуцука. Кучето я погледна нетърпеливо в очакване на сутрешната разходка.
	— Не забелязваш ли, че съм ранена? — изпъшка Джули. — Но не виждам да ми помагаш.
	След малко бяха на улицата и Певчо хукна към близката горичка. Всички кучета обичат да маркират територията си, но той смяташе, че ако се облекчи на повече места, ще си осигури титлата на Краля Куче.
	През последните няколко дни не се отлепяше от нея. Не можеше да измие чиниите на спокойствие, тъй като се мотаеше в краката й. Снощи ви цял час, като от време на време лаеше и Джули се замисли дали да не му купи къщичка с шумозаглушителни стени.
	Това куче не беше… обикновено. Винаги се държеше като човешко същество. Отказваше да се храни в кучешка купа, не търпеше каишка, сядаше до Джули и гледаше в телевизора с интерес. Когато му говореше, накланяше глава и сякаш я слушаше внимателно. Така правеше и с другите хора. Колкото и безумна да беше някоя команда, той веднага хукваше да я изпълни.
	Донеси ми чантата от спалнята!
	Хукваше и я донасяше.
	Загаси лампата в спалнята!
	Заставаше на задни крака и натискаше ключа с нос.
	Занеси консервата в килера!
	Сграбчваше я с уста и я оставяше на рафта.
	Певчо не беше тренирано куче като някои свои събратя. Джули му показваше какво да направи и това беше достатъчно. Тя беше доволна и се чувстваше като Доктор Дулитъл.
	Бяха неразделни след смъртта на Джим и в повечето време той беше отлична компания.
	Когато започна да излиза на срещи, кучето се промени. Не одобряваше ухажорите й и ръмжеше, щом ги види. Джули реши, че Певчо има силно развито шесто чувство и че различава добрите от лошите, но постепенно се убеди, че реакцията му беше на ревниво (и рошаво) гадже.
	Не можеше да му обясни, че не би било добре да остане завинаги сама и че ще се наложи да приеме още някого в къщата.
	Джули закуцука към банята. Огледа се и се намръщи. _На двайсет и девет съм, а приличам на развалина._ След такава нощ дългата й кестенява коса беше като тупирана във всички посоки. „Цялата нащрек“, така се шегуваше нейният Джим. Тушът за мигли беше размазан, носът й червенееше, а зелените й очи бяха подути от алергията към цветния прашец. Взе „Кларитин“ против алергията, която така или иначе нямаше да й мине от душа.
	Може би не трябваше да обезкуражава Боб… От година подстригваше косата му — или по-точно онова, което беше останало от нея. Той не беше кой знае какъв хубавец — оплешивяваше, имаше кръгло лице, сближени очи и малко шкембе, но пък бизнесът му беше успешен и беше ерген. Не беше излизала с никого след смъртта на Джим. Може би трябваше да опита… Но освен че не беше хубавец, Боб беше и скучен. Когато излязоха за пръв път, хората от съседните маси в ресторанта я поглеждаха със съжаление. Той не спря да говори за счетоводство. Не прояви интерес нито към нея, нито към менюто, нито към малката й черна рокля. Счетоводство, счетоводство и пак счетоводство. Когато приключи с детайлите за удръжките, намаленията за амортизация и добави, че познава важни хора в данъчната служба, очите на Джули бяха като стъклени.
	След първата среща й се обаждаше три пъти седмично да я кани „за нова консултация, хи-хи-хи…“. Беше настойчив и досаден.
	След него се появи лекарят Рос. Хубав. И перверзен. Една среща й беше предостатъчна.
	А добрият Алън… Каза й, че работи нещо за общината.
	Оказа се, че е каналджия. Джули не усети миризмата, ноктите му не бяха черни и косата му не лъщеше от мазни мръсотии, но тя не можеше да се отърве от мисълта, че някой ден ще се появи на прага й в този вид. Как щеше да сложи дрехите му в пералнята? Връзката им беше обречена от самото начало.
	Тъкмо започна да се чуди дали ще се намери някой свестен, с когото да излезе, и дали не свети като реклама с надпис „Свободна жена, която се чуди дали има нормални мъже“, се появи Ричард.
	След срещата им миналата събота той все още й се струваше нормален. Запознаха се, когато дойде да се подстриже. Беше консултант в „Дж. Д. Бланчард Енджиниъринг“, фирмата, която поправяше моста над крайбрежния плавателен канал, и непрекъснато пътуваше. На срещата отваряше вратите пред нея, поръча на келнера от нейно име, усмихваше се където трябва, и не настоя за целувка, когато я изпрати. Освен това беше красив като артист — изваяни скули, смарагдовозелени очи, черна коса и мустаци. Идеше й да извика: „Алилуя! Най-сетне светлина!“. Докато Ричард я изпращаше на прага, Певчо не спря да вие от другата страна на вратата.
	Пусна душа и се замисли. Майка й беше пристрастена към пиенето и лошите мъже. Едното без другото не беше толкова страшно, но двете заедно… Сменяше мъжете като носни кърпички, а когато Джули порасна, някои от тях я закачаха. Един й пусна ръка и когато каза на майка си, тя я обвини, че го съблазнявала. Скоро след това Джули напусна дома си и заживя на улицата.
	Шестте месеца уличен живот бяха ужасни. Наркомани, просяци, крадци, че и по-лошо… За да не спи по входовете или в приютите, тя търсеше отчаяно каквато и да е работа. Когато се запозна с Джим в един крайпътен ресторант в Дейтона, пиеше кафе с последните си пари. Той й купи закуска и каза, че ако дойде на другия ден, отново ще я почерпи. Попита го за намеренията му, а Джим отрече да има каквито и да е нечестиви помисли. След седмица й предложи да отиде с него в Суонсбъро, за да й помогне да си намери работа и дом.
	Джули го погледна, сякаш беше луд.
	След месец слезе на автогарата в Суонсбъро и се запита какво прави в това затънтено място. Джим я заведе в салона при леля си Мейбъл, която й даде стаята над салона и й възложи метенето и чистенето.
	Отначало й беше добре, тъй като Джим не проявяваше никакъв интерес, но после й стана любопитно и дори се ядоса. Винаги когато се срещаха, тя намекваше това-онова, ала той не реагираше. Накрая попита Мейбъл дали Джим я смята за непривлекателна. Той я покани да излязат, после пак и пак, и след месец хормоните им бушуваха. Дойде и истинската любов. Ожениха се в черквата, в която беше кръстен, и първите няколко години от брака усмивката не слизаше от лицето на Джули. Имайки предвид миналото си, какво повече можеше да иска от живота?
	Ала на четвъртата година Джим получи гърч на връщане от черквата и го закараха в болницата. След две години умря от тумора в главата и Джули беше отново сама на двайсет и пет. Като прибавим появата на Певчо, вече нищо не можеше да я изненада.
	Напоследък вярваше, че важното в живота са малките неща. За разлика от миналото вече живееше ден за ден. Слава богу, Мейбъл беше истински ангел. Помогна й да вземе лиценз за фризьорка и сега подстригваше, като водеше небогат, но приличен живот. Хенри и Ема, двамата най-добри приятели на Джим, не я оставиха и й помагаха във всичко. Както и Майк, по-малкият брат на Хенри.
	Майк… Джули се усмихна под душа. Той несъмнено щеше да направи някоя жена истински щастлива.
	Среса се, гримира се, облече се и тъй като колата й беше на ремонт, обу удобни обувки, за да отиде пеша на работа. Спря на прага и извади картичката, която стърчеше от пощенската кутия. Отвори плика и се зачете, а Певчо се зададе от гората и се втурна в антрето.
C>
	Скъпа Джули:
	Прекарах чудесно в събота. Мисля само за теб.
@	Ричард
C$
	— Видя ли, Певчо, казах ти, че е свестен мъж! Няма да ревнуваш — обърна се Джули към кучето, което я побутна с муцуна. — Беше толкова висок, че нямаше нужда да се наведе, за да го погали. — Хайде, тръгваме, че колата ми е още при Майк.
	Като чу името му, Певчо завъртя опашка.


>	Глава 2

	Песните на Майк Харис нямаха кой знае какъв текст, а свиренето му на китара не беше достатъчно добро, за да стигне до запис. И все пак той свиреше всеки ден и в последните десет години беше участвал както в дългокоси шумни рокендрол групи, така и в сантиментални кънтри състави. На сцената беше носил кожени панталони, боа, гамаши и каубойска шапка. Макар да свиреше със завиден ентусиазъм, след няколко седмици участие в поредната група Майк неизменно биваше освобождаван. Явно талантът не му достигаше…
	Той все драскаше в една тетрадка — записваше мислите си, за да ги използва един ден в сътворяването на роман. Имаше прекалено много идеи и не знаеше как да ги организира в повествувание. Миналата година написа кримка а ла Агата Кристи — за мистериозен кораб с неколцина заподозрени. Не беше доволен от сюжета въпреки присъствието на скрита в Сан Франциско ядрена ракета, подло ченге, присъствало на убийството на Дж. Ф. Кенеди, ирландски терорист, мафиоти, момче и куче, подъл капиталист и пътуващ през времето учен, спасил се от преследване в Римската империя. Уводът беше станал няколкостотин страници, а главните герои щяха тепърва да се появят.
	Майк имаше опит в рисуването, изработването на керамика, стъклопис, дърворезба и макраме. Запояваше части на стари коли в сложни монументални конструкции, сядаше на прага на дома си и им се възхищаваше. И така, докато от общината издадоха заповед да не струпва метални вехтории в двора. Като много други хора Майк Харис имаше желание да бъде човек на изкуството, ала нямаше талант.
	Той можеше да поправя всичко — беше много сръчен майстор и рицар в лъскава броня за протекли мивки и всякакви развалени уреди. Но силата му беше в колите. С Хенри бяха собственици на най-известната автоработилница в града. Хенри оправяше документацията, а Майк вършеше истинската работа. Ремонтираше всякакви коли. Слушаше мотора, чуваше чукане и тропане, което никой друг не долавяше, и само след минути откриваше проблема. Помнеше всеки детайл от поправката на колата. Реконструираше мотори, без да гледа наръчника, и все пак му се искаше този талант да се прояви и някъде другаде…
	Традиционната слава на музикантите и автомонтьорите като любимци на жените го беше подминала. Майк беше имал две приятелки. Едната беше ученическата му любов, а другата беше Сара, с която скъса преди три години. С други думи, в живота му нямаше дълготрайна връзка. Повечето му срещи завършваха с целувка по бузата и благодарност, че е много добър приятел. Вече на трийсет и четири, той имаше опит в дружеските прегръдки, докато жените плачеха на рамото му и се оплакваха от бившите си гаджета. По американските стандарти Майк беше красавец — строен, със светлокестенява коса, сини очи и хубава усмивка. Но жените като че ли долавяха неговата незаинтересованост в установяването на сериозна връзка. За това имаше причина.
	Брат му Хенри и снаха му Ема я знаеха. Мейбъл също се досещаше, както и всички, които го познаваха.
	Майк беше вече влюбен.

	* * *

	— Джули!
	С Певчо бяха стигнали до края на стария Търговски квартал. Кучето я погледна и тя кимна.
	Певчо се втурна към Майк и той го погали зад ушите.
	— Ама че си голям! Остави ме за малко, искам да поговоря с Джули. Джипът ти е готов.
	— Какво му беше?
	— Алтернаторът…
	Това беше първата му оценка, когато остави колата в петък.
	— Смени ли го?
	— Да. Старият не ставаше за нищо. Оправих ти теча на маслото.
	— Теч ли имаше?
	— Не си ли забелязала петната под колата?
	— Не.
	— Искаш ли да ти донеса ключовете?
	— Ще ги взема след работа. Днес съм много заета. Както винаги в понеделник. Как мина в „Клипър“? Извинявай, не можах да дойда.
	Майк беше свирил през уикенда с гръндж рок група от момчетии, които мислеха само за мацки, бира и Ем Ти Ви. Той беше поне с десетина години по-възрастен от тях, но за участието се беше издокарал с широки панталони и провиснала фланелка. Когато ги показа на Джули, тя каза, че са подходящи, макар да допускаше, че може да стане за смях с подобно облекло.
	— Мина нормално. Не беше моят тип музика.
	Джули кимна. За разлика от Певчо тя не харесваше пеенето му. Странно, но запееше ли Майк, кучето виеше в тон с него. Беше само въпрос на време кой ще стане по-известен.
	— Колко ти дължа за ремонта? — попита Джули.
	— Две подстрижки.
	— Нека да ти платя този път. Поне за частите.
	Джипът й, стар модел CJ7, беше три пъти на ремонт за една година.
	— Плащаш ми с подстригване. Макар косата ми да става все по-рядка.
	— Две подстрижки е много малко.
	— Ремонтът беше лесен. А частите взех почти без пари от един приятел, който ми беше задължен.
	— Хенри знае ли, че работиш без пари?
	— Естествено. Нали сме партньори. Пък и идеята беше негова.
	Да не повярваш, помисли си Джули, но само каза:
	— Много ти благодаря.
	— Няма защо.
	Певчо гледаше Майк с многозначително наклонена глава, сякаш искаше да му каже: _Хайде, Ромео, много добре знаем защо го правиш._
	— Как мина срещата с… — подхвана Майк.
	— С Ричард ли? Ами добре.
	— О… — Той кимна и усети, че челото му се изпотява. Не че беше горещо.
	— Къде бяхте?
	— В „Слокъм“.
	— Хубаво място. За първа среща.
	— Трябваше да избера между „Слокъм“ или „Пица Хът“.
	Майкъл осъзнаваше, че Ричард е доста по-различен от скучния Боб и от сексманиака Рос. Или от каналджията. Той би могъл да се мери с тях, но не и с Ричард с тази вечеря в „Слокъм“.
	— Значи прекара хубаво?
	— Да. Беше забавно.
	Дори забавно? Работите не отиваха на добре.
	— Не се муси, Майк, нали знаеш, че най-много обичам теб — засмя се Джули и се пресегна да хване ръката му, но той я пъхна в джоба си.
	— Защото ти поправям колата, нали?
	— И не само! Закърпи ми и покрива.
	— И пералнята.
	Тя го целуна по бузата и стисна рамото му.
	— Толкова си добър!

	* * *

	Джули усещаше погледа на Майк, когато идваше в салона, макар че за разлика от реакцията й към много други мъже, неговото присъствие не я смущаваше. Той беше добър приятел, който правеше живота й по-лесен и на когото винаги можеше да разчита. Такива приятели бяха рядкост и тя се чувстваше неудобно, че не споделя с него подробностите от личния си живот.
	Досещаше се за чувствата на Майк, тъй като те бяха повече от ясни, и не искаше да го нарани. Какво можеше да му каже? _Ричард е страхотен в сравнение с предишните и пак ще изляза с него…_ Джули знаеше, че Майк иска да бъде с нея, но нейните чувства към него бяха твърде сложни. Та Джим и Майк бяха най-добри приятели от деца! Майк им беше кум и я утешаваше след смъртта на Джим. Чувстваше го като брат и това не можеше да се промени току-така.
	Самата мисъл за среща с него беше нещо като предателство. Какво би си помислил Джим? Колко пъти в миналото тримата бяха заедно… Не искаше да го загуби като приятел, а една такава промяна беше рискована. Той вероятно го знаеше и затова не я канеше на среща.
	Миналата година, когато караха водни ски с Хенри и Ема, доби усещането, че Майк се кани да се престраши. Държеше се особено, не се смееше на шегите им, току забиваше поглед в ноктите си или само поглеждаше смутено. По-големият му брат Хенри нямаше милост, щом забележеше, че Майк е в такова настроение, и го питаше лимони ли е ял, че е такъв кисел. Майк пък още повече се скапваше и тя го съжаляваше. На следващия ден ставаше отново стария Майк, когото Джули харесваше много повече. Отегчаваха я мъжете със самочувствие, които подхващаха разправии в баровете и се правеха на велики пред жените. А Майк беше безспорно привлекателен — добросърдечен и хубав, с трапчинки и малки бръчици около очите, които Джули обожаваше. Допадаше й начинът, по който загърбваше проблемите, като просто свиваше рамене. Тя харесваше мъже, които се смеят, а Майк се смееше от сърце. Чуеше ли го, веднага се развеселяваше. Само че един вътрешен глас й казваше: _Недей… Майк ти е приятел, най-добрият приятел, не разваляй нещата…_
	Докато мислеше за всичко това, Певчо я побутваше с муцуна. Минаха покрай фурната и стигнаха до отворената врата на салона. Мейбъл чакаше Певчо с бисквитка всеки ден.

	* * *

	— Как е минала срещата й с оня тип? — попита Хенри и се облегна до кафеварката с чаша в ръка.
	— Не съм я питал — отвърна Майк и облече гащеризона си.
	— И защо?
	— Не се сетих.
	— Аха…
	Хенри беше на трийсет и осем, четири години по-голям от Майк и нещо като мъдрото му аз. Беше по-висок и по-пълен, а талията му растеше със скорост, обратна на бързо оредяващата коса. След дванайсет години брак с Ема имаха три момиченца и живееха в къща. За разлика от Майк той нямаше артистични стремежи. Беше завършил финансов бизнес и като повечето по-големи братя се грижеше за братчето си. Тази обич включваше закачки, подмятания, че и безмилостни забележки, с които искаше да приземи и стегне Майк. Кой друг би го направил? Никой.
	— Казах й, че колата е готова.
	— Че кога я поправи? Нали имаше теч.
	— Имаше. Вече няма.
	— Ясно.
	_Братко, братко_ — помисли си Хенри, — _сам не знаеш колко си й навит. Като пружина на нов часовник…_ Покашля се и каза:
	— Значи това прави през уикенда? Работи върху колата й?
	— Не само. Свирих и в „Клипър“, забрави ли?
	— О, да. Нали знаеш, че не си падам по модерната музика. Харесвам Гарт Брукс и Тим Макгроу. Пък и родителите на Ема бяха на вечеря.
	— Можехте всички да дойдете.
	Хенри прихна.
	— Ти пък! Майка й и баща й в „Клипър“! Те се дразнят от музиката в асансьорите и наричат рока сатанинско промиване на мозъци. Ушите им щяха да прокървят, ако ви чуят как свирите.
	— Ще кажа на Ема какви ги говориш.
	— Тя е на моето мнение. Това са нейни думи. Как мина концертът?
	— Горе-долу.
	— Жалко… Колко взе на Джули този път? Поне за един сандвич?
	— Съвсем не.
	— Да не й даде годежен пръстен?
	— Ха-ха.
	— Сериозно те питам.
	— Ами както винаги, нали знаеш…
	Хенри подсвирна.
	— Добре че аз водя счетоводството!
	— Ти също нямаше да й искаш пари.
	— Така е.
	— Тогава защо ме разпитваш?
	— Исках да разбера доволна ли е останала от срещата.
	— Това какво общо има с колата?
	— Не знам, братле. Ти как мислиш? — усмихна се Хенри. — Но пък може би искаш да знаеш какво мисли Мейбъл.
	— Защо пък Мейбъл?
	— Видяла ги е в събота.
	Хенри се обърна и тръгна към офиса.
	— Но нали не те интересува, няма да ти разкажа — подсмихна се той, седна на бюрото, а Майк застина на прага на вратата.


>	Глава 3

	Андрея Радли имаше лиценз за фризьорка отпреди година и работеше за Мейбъл от девет месеца. Тя имаше навик да взима „лични дни“ често и без предупреждение, а и редовно закъсняваше за работа. Не я биваше кой знае колко в подстригването и във фризурите. Подстригваше по един и същ начин каквато и снимка да й покажеха за модел. Но така или иначе, Андрея имаше толкова клиенти, колкото и Джули, като всички бяха мъже. Беше на двайсет и три и като че ли току-що бе пристигнала от калифорнийските плажове, а не от малкото планинско градче Бун в Северна Каролина. Колкото и да беше студено, тя беше с минижуп. През лятото го подчертаваше с изрязани потници, а през зимата с високи ботуши. Обръщаше се със „слънце“ към всеки клиент, мигаше с тежките си от грима мигли и не вадеше дъвката от устата си. Джули и Мейбъл се смееха на замечтаните погледи, които й хвърляха мъжете, докато се оглеждаха в огледалото. Двете смятаха, че дори да ги стриже голи глави, те пак ще идват при нея.
	Въпреки външния си вид Андрея беше наивна в отношенията си с мъжете. Тя знаеше що за стока са, но не знаеше как да ги задържи. Нямаше проблем с бабаитите, които караха мотори „Харли“ и бяха целите в татуировки, както и с пияниците в „Клипър“. Случеше ли се да я покани някой почтен мъж, веднага загубваше интерес.
	През последните три месеца беше излизала със седем различни мъже — шестимата с харлита, между които и двама условно осъдени с нарушена гаранция, всичките безработни. Последната събота плати вечерята и киното, защото ухажорът й нямаше нито цент, но дали й се обади днес? Не. Разбира се, че не. Мъжете, с които излизаше, я търсеха само ако им трябват пари или се чувстват „някак самотни“.
	Тази сутрин се обади Ричард. Търсеше Джули и Андрея се зачуди как така на Джули й се падаха все готини мъже, след като не се обличаше хубаво и не правеше никакво впечатление с джинсите, торбестите пуловери и честно казано, с грозните си обувки. Беше небрежна към фигурата си, не лакираше ноктите си, а за тен — да не говорим (освен през лятото, но тогава всички имаха тен). Какво й харесваше Ричард? Когато дойде в салона миналата седмица, и двете бяха свободни, но той поиска Джули да го подстриже. После от дума на дума я покани на среща.
	— Ох! — изохка клиентът на стола.
	Беше трийсет и няколко годишен адвокат. Тя дръпна ръце.
	— Какво има, слънце?
	— Убоде ме с ножицата.
	— Извинявай, слънце — замига Андрея. — Сърдиш ли ми се?
	— Не. Но… — Адвокатът се взря в огледалото. — Не мислиш ли, че косата ми е малко накриво?
	— Къде?
	— Ето тук. Единият бакенбард е по-къс…
	Андрея мигна още два пъти.
	— Огледалото е криво. Изглеждаш прекрасно, слънце.
	— Благодаря.
	Мейбъл вдигна очи от списанието. Мъжът се разтапяше, а Андрея продължаваше да го подстригва. Той се поизправи на стола и каза:
	— Имам два билета за концерт на Фейт Хил в Роли. Искаш ли да дойдеш?
	Андрея си мислеше за Джули и Ричард в „Слокъм“. Ресторантът беше скъп, имаше гардероб за палтата, а на масите горяха свещи. Покривките бяха от плат, а не от онези, найлоновите, на червени и бели квадрати. Нейните мъже никога не я водеха на такива места. Може би дори не знаеха за съществуването им.
	— Съжалявам, но съм заета — веднага отговори тя.
	Ричард може би щеше да изпрати и цветя… Червени рози за Джули! Защо на Джули й се падаха годините мъже, защо?
	— Жалко — рече клиентът.
	— Моля? — сепна се Андрея, зачуди се какво да каже и се усмихна — усмивките винаги помагаха.
	Адвокатът отново се отпусна на стола.
	Мейбъл едва сдържаше смеха си.

	* * *

	В салона влезе Певчо, следван от Джули.
	— Ричард те търси — провикна се Андрея и без да прикрива неприязънта си, започна да пили идеалния си маникюр, сякаш стържеше гадни полепнали буболечки.
	— Какво каза?
	— Не съм ти секретарка, не знам.
	Мейбъл поклати глава, за да подскаже на Джули да не се ядосва. На шейсет и три, тя беше сред най-близките й приятели и съвсем не защото беше леля на Джим. Преди единайсет години й беше дала подслон и работа и Джули никога нямаше да го забрави. Но дори това да не се беше случило, щеше да се радва да е нейна приятелка.
	Мейбъл беше доста ексцентрична. А в това малко, консервативно южно градче, нейната ексцентричност беше с голямо Е. Тя беше различна от другите и си го знаеше. След три предложения за брак така и не се беше омъжила, което я дисквалифицираше от компаниите на нейна възраст. Върхът на нейните чудатости — мотопед, рокли на точки и колекция на Елвис с наименование „Изящно изкуство“ — беше нещо, което датираше отпреди четвърт век. До трийсет и шестата си година Мейбъл живяла само в Суонсбъро, но ето че един ден заминала, без да казва къде. Осем години изпращала картички от Ейърс Рок в Австралия, Килиманджаро в Африка, норвежките фиорди, хонконгското пристанище, хълма Вавел в Полша… Когато се върнала така внезапно, както и заминала, продължила да живее постарому и да работи в салона. Никой не знаел откъде е взела пари за пътешествието, а и Мейбъл не давала обяснения. „Тайна“, казвала тя и намигала, което подсилвало съмненията за подозрителното й минало.
	Мейбъл не даваше пет пари за хорското мнение и Джули смяташе, че това е част от чара й. Обличаше се както иска и правеше каквото иска. Държеше се странно или защото беше странна, или защото искаше да озадачава хората. Така или иначе, Джули харесваше всичко в нея, та дори и склонността й да любопитства.
	— Как беше с Ричард? — попита Мейбъл.
	— Безпокоях се да не си разтегнеш врата, докато се опитваше да чуеш всяка наша дума.
	— Не сменяй темата. Казвай, как мина?
	— Добре. За първа среща…
	— Доколкото видях, Ричард не откъсваше очи от теб.
	— Личеше ли?
	— Та той приличаше на моряк, зяпнал танцьорките в крайбрежно казино.
	Джули се засмя и облече престилката.
	— Значи съм го заслепила. Ти харесваш ли го?
	— Та аз не го познавам. Видях го, когато го подстригваше. Но нали съм романтичка, стига ми, че те гледаше и слушаше с интерес. Външният вид не е чак толкова важен.
	— Защо, не го ли одобряваш?
	— Нали знаеш, че си падам повече по типовете на Андрея? Татусите на ръцете са секси.
	Джули отново се засмя и в този миг вратата се отвори. Беше първата й клиентка за деня. След малко дойде и първата клиентка на Мейбъл, но преди да започне работа, тя побърза да попита Джули:
	— Ще излезеш ли пак с него?
	— Може би.
	— И как ли ще се почувства горкият Боб? Ще умре от мъка.
	— Да му кажа ли, че го харесваш?
	— Няма да е лошо, че имам нужда от помощ с изчисляването на данъците. Дано не му се сторя твърде лекомислена… А Майк? Майк каза ли нещо за Ричард?
	— Не.
	— Той е добро момче.
	— Знам.
	Мейбъл замълча. Жалко, че нещата между Джули и Майк не се получаваха. Засега… Биха били чудесна двойка. Беше сигурна, че и Джим не би имал против. Беше му леля и знаеше.


	Горещата вълна беше подранила и Майк се потеше и мъчеше да отвие поредния затегнат болт. Гаечният ключ се заклещи, той го дръпна силно и си нарани ръката. Дезинфектира и бинтова раната, опита отново да освободи ключа, но не можа. Цяла сутрин правеше глупост след глупост. Не само той беше виновен. Джули също имаше вина. Как да се съсредоточи върху колата, след като мислеше единствено за срещата й с Ричард? Минало _хубаво_ и _забавно_… Какво ли толкова е било хубаво, че и забавно?
	Как да разбере, как? Не можеше да се втурне и да разпита Мейбъл. Оставаше Хенри. Добрият му стар брат.
	Отново се залови с гаечния ключ. Огледа се за отвертка, която да използва като лост, за да освободи ключа. Тъкмо да го измъкне, чу гласа на Джули и изтърва отвертката. Било _хубаво_ и _забавно_…
	Отвертката се изтърколи като топка пачинко и изчезна.
	Страхотно! Ами сега? Работеше цял час и нищо не беше свършил. Трябваше да поговори с Хенри, за да се успокои.
	Тръгна към офиса, като бършеше ръце в парцала. Не биваше да си дава вид на много заинтересован, а да се държи спокойно и естествено. Хенри обичаше да го дразни и към хора като него трябваше да подхожда с хитрост.
	Подаде глава в офиса. Хенри седеше на бюрото и говореше по телефона. До него имаше плик с донъти и пепси-кола. Винаги се зареждаше с вредни храни и напитки — един вид бунт срещу здравословните обеди на Ема. Майк седна на стола срещу бюрото. Когато приключи разговора, брат му каза:
	— Беше търговецът от Джаксънвил. Онзи ключ за волвото ще дойде чак след седмица. Напомни ми да се обадя на Ивлин.
	— Добре.
	— Нещо ново, братле?
	Хенри знаеше за какво е дошъл Майк. Въпросът беше изписан на лицето му, но той нямаше току-така да му разкаже за чутото от Мейбъл. Терзанията на брат му винаги го забавляваха.
	— Мислех си… — подхвана Майк. — Мислех си… дали да не започна да идвам пак на черква.
	Интересно начало, каза си Хенри и попита с усмивка:
	— Наистина ли?
	— Да. Ще ми се отрази добре.
	— Там ли ще се срещнем, или да минем да те вземем?
	— Как е новият свещеник? Хората харесват ли проповедите му?
	— Невинаги. Ела в неделя и сам ще прецениш.
	— Какво казаха миналата неделя?
	— Не обърнах внимание, защото разговарях с Мейбъл.
	— Как е тя? — усмихна се Майк, доволен от хитрия си ход.
	Хенри извади следващия донът, захапа го и каза:
	— Поговорихме си за едно-друго и научих доста интересни неща. Може би не и за теб. Обсъдихме гаджето на Джули, но ти каза, че той не те интересува, така че… Е, да те вземем ли в неделя?
	Майк смотолеви:
	— А, да, да…
	— Ако, разбира се, не си размислил.
	— Ами…
	Хенри прихна.
	— Защо не си признаеш, че искаш да излезеш с Джули?
	— Ние сме само приятели.
	— Заради Джим ли? Него го няма. От доста време. И ти не крадеш жена му.
	— Но миналата година, когато карахме водни ски, се държахте така, сякаш не бива и да си помислям да я поканя на среща.
	— Миналата година Джули не беше готова за това. Трябваше й още време.
	— Не си мисли, че е лесно…
	— Знам, че не е лесно. И на мен не ми беше лесно да поканя Ема първия път. Толкова момчета я харесваха. Но си казах, че най-лошото би било да ми откаже.
	— Ема твърди, че те е харесвала още преди да я поканиш. Вие сте родени един за друг.
	— Тогава не го знаех. Знаех само, че трябва да опитам.
	— Само че тя не е била омъжена за най-добрия ти приятел.
	— Но пък и не бяхме приятели така, както си ти с Джули.
	— Затова ми е и толкова трудно. Ами ако нещата се променят?
	— Те вече са се променили, братле.
	— Не съвсем.
	— Ако не са се променили, нямаше да ме разпитваш за Ричард. Джули щеше сама да ти разкаже. Както ти разказа за Боб.
	Когато си тръгна от офиса, Майк беше убеден, че брат му е напълно прав.


>	Глава 4

	Ричард влезе в салона и Певчо вдигна глава. Ръмженето му беше тихо, сякаш се боеше Джули да не го сгълчи.
	— Здрасти, слънце! За подстригване ли? — попита Андрея и го загледа. Ричард беше с джинси и разкопчана джинсова риза, под която се подаваха къдрави косми. — Свършвам след минутка!
	— О, не, благодаря. Джули тук ли е?
	Андрея посърна. Шумно прехвърли дъвката в устата си и кимна към дъното на салона.
	— Отзад е.
	Мейбъл се показа зад преградата.
	— О, Ричард! Как сте?
	Той я позна — жената от съседната маса в ресторанта, която го гледаше любезно, но все така продължаваше да го изучава. Такива бяха хората в малките градове.
	— Благодаря, госпожо, добре. А вие?
	— И аз. Джули ще дойде ей сега. Наглася каската на клиентка. Ще й кажа, че сте тук.
	— Благодаря.
	Андрея продължаваше да го гледа. Абсолютна бомба, така биха я определили повечето мъже, но тя не беше по вкуса на Ричард. Той предпочиташе естествената красота, а Андрея беше твърде нагласена и изписана.
	— Здравей — поздрави го Джули и отново си каза, че външността му наистина е привлекателна.
	Певчо се надигна от одеялото, но тя го спря с ръка.
	— Здрасти — отвърна Ричард. — Кучето май започва да свиква с мен.
	— Поговорихме си — кимна Джули към Певчо. — И сега внимава как се държи.
	— Говорите си, така ли?
	— Ами да. Той е малко ревнив. Трябва да живееш с него, за да разбереш.
	Ричард остави думите й без коментар и каза с усмивка:
	— Минавах оттук и реших да видя как си.
	— Добре съм, но съм доста заета. Ти не си ли на работа?
	— Нали знаеш, че пътувам често, но бях наблизо и…
	— И реши да ме видиш?
	— Държах да те видя.
	— В събота беше много хубаво — усмихна се Джули.
	Ричард погледна към Андрея и Мейбъл, които работеха, но и бяха наострили уши.
	— Можеш ли да излезеш? — попита той.
	— Имам клиентка.
	— Само за малко.
	— Добре, но разполагам само с няколко минути — съгласи се тя. — Инак цял ден ще поправям цвета на косата й. Поглеждам я и идвам.
	Жената беше с надупчена найлонова шапка, от която стърчаха кичури с лилава боя. Джули се върна след малко и двамата с Ричард излязоха пред салона.
	— За какво искаш да говорим?
	— Само исках да си с мен за няколко минути.
	— Шегуваш ли се?
	— Не.
	— И все пак защо дойде?
	— Не съм сигурен защо…
	— А защо се обади сутринта?
	— Да ти чуя гласа. Да си спомня за вечерта ни в ресторанта. Бях очарован.
	Джули го погледна и си каза, че комплиментите са добро начало за всеки нов ден.
	— Има и друга причина, заради която съм тук.
	— След ласкателствата дойде ред на истината — усмихна се тя.
	Ричард се засмя.
	— Искаш ли да се видим в събота?
	Джули беше канена на вечеря у Ема. Заедно с Майк.
	— Съжалявам, но ще ходя на гости у мои приятели. Мога в петък. Или някой ден през седмицата.
	— Заминавам в Кливланд довечера и ще отсъствам до събота. Следващия уикенд също ще пътувам. Сигурна ли си, че няма да можеш?
	— Да — със съжаление отвърна тя. — Не мога да откажа, много са ми близки и ще се обидят.
	— Е, случват се такива неща. Нещо против да ти звънна след две седмици? Тогава се връщам.
	_Две седмици?_
	— Искаш ли да дойдеш на вечерята с мен? — изведнъж попита Джули. — Приятелите ми няма да имат против.
	— Не, благодаря. Не ме бива в общуването с нови хора и не искам да ви развалям вечерта. — Той кимна към салона и добави: — Не искам да те задържам. Нали обещах, че ще поговорим само няколко минути. Аз държа на обещанията си. Пък и имам работа. Между другото, изглеждаш страхотно.
	Миг преди да си тръгне, тя го спря.
	— Ще опитам да откажа вечерята. Ема няма да се разсърди.
	— Не бих искал да провалям плановете ти.
	— Няма проблем. Ние сме непрекъснато заедно.
	Той я погледна така, сякаш я виждаше за пръв път.
	— Много се радвам. — Най-неочаквано Ричард се наведе и я целуна. Бърза целувка и все пак целувка. — Благодаря ти.

	* * *

	— Този я целуна! — ахна Майк, който се беше облегнал на вратата на автоработилницата и наблюдаваше разговора на Ричард и Джули.
	Хенри стоеше до него и също ги видя.
	— Май да.
	— Ама те почти не се познават!
	— Е, вече се познават.
	— Ти на кого си приятел?
	— Да те лъжа ли искаш?
	— Можеше да кажеш нещо друго.
	— Добре тогава. Казвам ти, че този мъж е грозен.

	* * *

	— Мислех, че си ме забравила — каза клиентката на Джули и остави списанието.
	Джули погледна кичурите.
	— Остават още няколко минути. Освен ако не ги искаш по-тъмни.
	— Нека бъдат по-светли.
	— Добре.
	Жената продължи да говори за желания цвят, но Джули не я слушаше, а мислеше за целувката.
	Не че се беше случило кой знае какво. И все пак… И все пак _какво_?
	Не беше ли малко прибързано? Някак неочаквано?
	Мейбъл се приближи и я попита:
	— Добре ли видяха очите ми? Целуна ли го наистина?
	— Той ме целуна, а не аз него.
	— Не ми се виждаш въодушевена.
	— Ами не знам какво да кажа…
	— Беше ли изненадана?
	Джули намираше Ричард за привлекателен и може би щеше да се почувства засегната, ако не бе пожелал да я целуне до следващата събота. Но тогава защо имаше усещането, че е преминал бариерата без нейно разрешение?
	— Може би — отвърна тя.
	— Аз пък не бях. Човекът сериозно те ухажва.
	— Написал ми е и картичка. Намерих я сутринта в пощенската кутия.
	Мейбъл повдигна вежди.
	— Изглежда, че е от онези мъже, които намерят ли онова, което търсят, правят всичко, за да го задържат. А ти не си за изпускане.
	Джули се усмихна.
	— Може пък и да е просто откачалка — заключи Мейбъл. — Но какъвто и да е, радвам се, че най-сетне започна да излизаш. Винаги съм казвала, че срещите са хубаво нещо.

	* * *

	Ричард се качи в колата и като се сети за Певчо, който бил _ревнив_, се засмя. Сякаш кучето беше човек.
	С Джули бяха прекарали чудесно. Възхищаваше се на силния й дух. Беше преживяла много, но не се държеше като огорчен или озлобен човек.
	Освен че беше красива, тя се усмихваше като дете и той имаше чувството, че може да я гледа часове наред.
	_В събота беше много хубаво_, каза тя. Искаше да я види днес, за да се увери в думите й. В деня след първа среща хората мислят, премислят, изпитват колебания и търсят отговори. Цяла нощ не беше спал. Накрая й написа кратко писъмце и го пусна в кутията.
	Нямаше защо да се безпокои. И двамата бяха прекарали чудесно.
	Телефонът му иззвъня.
	Беше шефът му Блансен. Сигурно бяха назад със срока и бяха надвишили отпуснатите средства. Блансен винаги беше източник на лоши новини. Действаше му потискащо, макар да твърдеше, че се грижи за подчинените си.
	Не вдигна телефона и се отдаде на размисли за Джули. Тяхната среща в салона беше съдбовна. Можеше да отиде на десетки други места и не се налагаше да се подстриже, но той влезе там, воден от някаква невидима сила.
	Май не трябваше да я целува… Но толкова се зарадва, задето отмени приятелската вечеря, че не можа да се сдържи. Дали не пришпори нещата?
	Не биваше да бърза, не… Другия път щеше да се държи спокойно, да я изчака да си състави мнение за него и нещата да се случат от само себе си.


>	Глава 5

	Ричард я погледна и й се усмихна. Беше събота и двамата вечеряха.
	— Защо се усмихваш?
	— Бях се размечтал.
	— Да не те отегчавам?
	— Съвсем не. Радвам се, че излезе с мен. Казах ли ти, че си много хубава?
	— Десетина пъти.
	— Да престана ли?
	— Не. Харесва ми да съм на пиедестал.
	Ричард се засмя.
	— Ще се постарая да не слезеш от там.
	Вечеряха в „Паджини“, уютен ресторант в Морхед Сити. Миришеше приятно на пресни подправки и топено масло, сервитьорите бяха в бяло и черно и приготвяха ястията до масата на гостите. В кофичката имаше бутилка шардоне, а чашите искряха в бледожълто на меката светлина. Ричард дойде на срещата с ленено сако и букет рози.
	— Какво прави през седмицата, докато ме нямаше? — заинтересува се той.
	— Питаш ме за работата ли?
	— За работата и за всичко останало.
	— Може би аз трябва да те питам.
	— Защо?
	— Защото моят живот не е толкова интересен. Работя във фризьорски салон в малък южен град. — Каза го усмихнато, за да не си помисли, че иска да я съжали. — Пък и бих желала да науча нещо повече за теб. Дори не знам какво точно работиш.
	— Консултант съм. Нали ти казах? Нищо особено.
	В погледа й прозираше съмнение и той добави:
	— Най-вече следя моста да не падне.
	— Това не е безинтересно.
	— И е елегантен начин да кажа, че се занимавам с цифри по цял ден. Хора като мен са абсолютни досадници.
	Джули не беше на такова мнение.
	— А събранието как мина?
	— Кое събрание?
	— Онова в Кливланд.
	— А, да… Обсъждахме нов проект. Предстои голямо проучване — цени, очаквани разноски и печалби, такива работи. Канят консултанти като мен, за да се уверят, че всичко ще бъде съобразено с държавните правила за предлагането на нови проекти. Нямаш представа колко документи трябва да се попълнят и представят, а хората, които ми помагат, не са достатъчно.
	Джули се загледа в ъгловатото му лице с младежко и леко сурово излъчване, което й напомняше на мъжете от рекламите за цигари. Опита да си го представи като дете, но не можа.
	— Имаш ли си хоби? — попита тя.
	— Не ми остава много време между работата и ходенето на фитнес. По едно време се занимавах с фотография. Изкарах няколко курса в колежа и дори възнамерявах да стана професионален фотограф. Купих всичко необходимо. Но ако нямаш собствено студио, във фотографската работа няма пари. А на мен не ми се ходеше по сватби, бар мицва и детски тържества.
	— И стана инженер.
	Ричард кимна. Джули се пресегна за чашата си и попита:
	— В Кливланд ли си роден?
	— Не. Израснах в Денвър и повечето време съм живял там.
	— Какво работеха вашите?
	— Баща ми работеше в химически завод. А майка беше просто майка. Готвеше, чистеше… След смъртта на баща ми се наложи да работи като домашна помощница. Печелеше малко и не знам как, но успявахме да свържем двата края.
	— Страхотна майка.
	— Такава беше, да…
	— Беше?
	— Все още е. Получи удар преди няколко години и не е добре. Почти нищо не разбира и не ме познава. Не помни… Живее в дом за хора с подобни заболявания в Солт Лейк Сити.
	Джули се натъжи и сведе очи.
	— Не се притеснявай, че ме попита. Аз обикновено не говоря за това. Спомена ли за майка ми, а и за починалия ми баща, разговорът обикновено секва. Хората не знаят какво е да нямаш семейство.
	Джули обаче знаеше. И то много добре.
	— Може би сега е моментът да ти призная нещо — продължи Ричард. — Бях женен. Казваше се Джесика. Нещата между нас не потръгнаха. Така и не разбрах какво стана, но просто не се получи.
	— Дълго ли беше женен?
	— Четири години. Предполагам, че не ти се слуша за това.
	— Не особено.
	— Благодаря, олекна ми — засмя се той.
	— И сега живееш в Кливланд — усмихна се тя. — Харесва ли ти там?
	— Не е лошо, но и без това не се задържам за дълго. След като свършим сегашния проект, кой знае къде ще ме отвее вятърът.
	— Сигурно не ти е лесно.
	— Да. Особено когато живея в хотели. Имах късмет с последния проект, защото си намерих жилище под наем. Пък и срещнах теб.
	Джули забеляза голямата прилика между нейния и неговия живот. Бяха сами деца, отгледани от майките си, а по-късно заминали далеч от родното място. Браковете им бяха приключили по различен начин, но нещо в тона на Ричард й подсказа, че той беше изоставеният и тежко преживелият развода. Джули не беше срещнала никой, който да разбере колко самотна се чувства по време на празниците, когато Майк и Хенри отиваха при родителите си, а Мейбъл в Чарлстън при сестра си.
	Ричард беше изпитвал тази самота и затова го чувстваше близък — все едно беше в чужда страна и не щеш ли, хората на съседната маса в ресторанта се оказват от града, който е на минути от родното ти място.
	Небето притъмня, звездите се появиха, но двамата не бързаха да си тръгнат. Поръчаха кафе и си разделиха лимонов пай.
	Когато си тръгнаха, навън беше още топло. Джули се изненада, тъй като той не й предложи да го хване под ръка. Дали не се беше притеснил след спонтанната целувка миналата седмица, или пък бе смутен от разказа за личния си живот? Интересно защо не беше споменал за брака си на първата им среща, когато тя му разказа за Джим… Успокои се с мисълта, че хората са различни в споделянето на миналото.
	Спряха на зебрата и тя го погледна. Харесваше го. Не беше луда по него, но го харесваше. А това беше достатъчно засега.
	— Обичаш ли да танцуваш? — попита Джули.
	— Защо? Танцува ли ти се?
	— Ако ти искаш.
	— Не ме бива много в танците.
	— Знам едно страхотно място.
	— Не искаш ли да седнем някъде за по питие?
	— Цяла вечер седяхме. Хайде да се позабавляваме.
	— Защо, да не би да скуча досега? — престори се на обиден той.
	— Знаеш какво имам предвид. Ако това ще те успокои, аз също не съм танцьорка и няма да се разсърдя, ако ме настъпваш.
	— Ще страдаш с усмивка?
	— Такава е женската съдба.
	— Е, добре, предавам се.
	За радост на Ричард Джули се засмя за пръв път тази вечер. Предпазлива е, мислеше си той. Целувката им я беше накарала да бъде нащрек. Ричард осъзнаваше желанието й да прозре истината за мъжа срещу себе си и беше трогнат от съчувствието й, когато разбра за сходството на съдбите им.


>	Глава 6

	„Сейлинг Клипър“ беше типичен за малките крайбрежни градове бар: сумрачен, с мирис на плесен, цигари и алкохол, той бе любимо място на работниците, които се наливаха с „Будвайзер“. Неподредените маси бяха украсени с инициалите на почти всеки посетител и заобиколени с разнородни столове, а пред сцената имаше леко изкорубен дансинг.
	Групата „Окракоук“ беше чест гост. Еднокракият собственик Куция Джо я харесваше, тъй като музикантите създаваха добро настроение, клиентите се застояваха и поръчките на бара валяха. Песните им не бяха нещо особено и ги имаше в джубоксите из цялата страна. Майк смяташе, че именно заради това Окрите имаха такъв голям успех. Хората наистина ги харесваха и идваха да ги слушат. Уви, не такъв беше случаят с групите, в които свиреше той. Познаваше се добре с всички музиканти на „Окракоук“, но така и не го канеха да свири с тях. Това го натъжаваше, нищо че групата беше второкласна.
	Тази вечер Майк беше тъжен по друга причина. Джули взе ключовете на колата в петък и спомена между другото (между другото!), че вместо да вечеря с тях в събота, ще излиза с Ричард. Цяла седмица я избягва, за да не му проличи, че нещо не е наред. Нямаше представа как да се държи и как да постъпи.
	Хенри и Ема бяха мили с него, но както винаги, и тази вечер в бара се чувстваше като трето колело в компанията им. Танцуваха цяла вечер, а той седеше сам на масата и белеше етикетите на бирите. Ема го покани няколко пъти, а на него му идеше да потъне вдън земя и се молеше някой познат да не го види, че танцува със снаха си.
	Джули трябваше да бъде с тях и да танцува с него, да седи на масата им с чаша в ръка и да му се усмихва.
	Откъде се взе този Ричард…
	Мразеше го.
	Само името му го караше да се ядосва.
	Хенри познаваше брат си и настроенията му и затова каза:
	— Спри да пиеш тази евтина бира, че съвсем се скапа.
	Ема беше отишла до тоалетната, където имаше дълга опашка.
	— Пия същата бира, която пиеш и ти.
	— Така е, но на някои не им понася.
	— Чудиш се какво да измислиш. Не спираш да ме дразниш…
	— Ами ти си го заслужаваш. Прекарваме чудесно, аз не спирам да те забавлявам, а Ема се старае да не седиш сам на масата, сякаш гаджето ти току-що те е зарязало. Хайде, отпусни се и се развесели, че ще провалиш цялата вечер.
	— Старая се.
	— Като непрекъснато въздишаш?
	— Хенри, защо не заминеш за Вегас? Ще направиш кариера с тези смешки.
	— Какво толкова съм казал?
	— Майтапите ти винаги са по мой адрес.
	— Какво да правя, като си ми подръка и им се поддаваш?
	Майк го изгледа и му обърна гръб.
	— Добре де, добре. Извинявай. Искам пак да ти кажа, че Ричард не е пречка за шанса ти с Джули. Вместо да страдаш, приеми случилото се като предизвикателство. Защо не я поканиш да излезете?
	— Имам такива намерения.
	— Сериозно?
	— Сериозно. Хайде сега, започни пак с подигравките.
	— Нямам повод. Вярвам ти. Боговете са на твоя страна, братле.
	— Какви богове?
	— Обърни се и виж кой дойде — кимна Хенри към вратата.

	* * *

	Ричард стоеше до Джули, а тя протягаше врат и се оглеждаше за празна маса.
	— Има много хора — заяви той. — Сигурна ли си, че искаш да останем?
	— Да. Тук винаги е забавно.
	Ричард се усмихна, макар да не беше съгласен. Барът приличаше на убежище за онези, които пият, за да забравят проблемите си и сами или не, си търсят компания. Мястото не беше подходящо както за Джули, така и за него.
	Групата на подиума свиреше и дансингът беше пълен с двойки. Той се наведе към Джули и тя усети дъха му в ухото си.
	— Да вземем нещо за пиене и да си потърсим маса — предложи той.
	— Добре. Барът е в ъгъла.
	Ричард се запромъква сред хората, подаде ръка на Джули и тя я хвана без колебание.

	* * *

	— Значи това е той? — попита Ема.
	Тя беше на трийсет и осем, зеленоока блондинка, чието ведро дружелюбие засенчваше факта, че не беше красавица в класическия смисъл на думата. Нисичка и с кръгло лице, беше непрекъснато на диета, въпреки че и Хенри, и Майк не проумяваха защо. Хората я харесваха не заради външността, а заради характера й. Беше доброволка в училището, а в три следобед подпираше със стол външната врата на къщата и канеше съседските деца. Вътре беше истински кошер, дечурлигата влизаха, излизаха и нагъваха домашната й пица.
	Децата я обичаха, а Хенри я обожаваше и беше щастлив, че има такава жена. Двамата твърдяха, че се смеят толкова много, че не им остава време да се скарат. Ема също нямаше милост в шеговитите намеци към Майк и тъй като вече бяха пийнали, той беше нащрек и се чувстваше като безпомощна риба пред отворената паст на акула.
	— Да, това е Ричард — кимна Хенри.
	— Бива си го, а?
	— Според Мейбъл бил секси.
	— Права е. Бих се обърнала след него.
	Майк скръсти ръце и потъна в стола. Вечерта не отиваше на добре.
	— И аз така мисля — съгласи се Хенри и се загледа в Джули и Ричард, които чакаха питиетата си на бара. — Чудесна двойка. Като от списание „Пийпъл“.
	— Наистина правят впечатление — каза Ема. — Стават за киноартисти.
	— Хайде, стига — намеси се Майк. — Всичко е ясно. Той е идеален, прекрасен и направо супермен.
	— Не сме казали такова нещо — възрази Хенри. — Ние просто го описахме.
	Ема потупа Майк по ръката.
	— Не губи надежда. Външността не е най-важна, нали?
	Хенри се наведе към нея.
	— Братчето ми е притеснено и май не му помагаме, като говорим така.
	— Ти пък! — престорено ахна тя.
	— Ще ви бъда благодарен, ако спрете да се занимавате с мен — заяви Майк.
	Ема се засмя.
	— Ами гледаме те един такъв нацупен и защо да не те поразвеселим?
	— С Хенри вече го обсъдихме. Стига ми толкова.
	— Ще ти дам един съвет. Аз ги разбирам тези работи. Така, както се държиш, няма да я спечелиш.
	— Да се правя, че не ме интересува ли? — замига смутено Майк.
	— Точно обратното.
	— А то е?
	— Бъди й приятел.
	— Аз съм й приятел.
	— О не, не съвсем. Ако й беше приятел, щеше да се радваш за нея.
	— Защо? Та тя е с него!
	— Да, а това означава, че вече е готова да ходи на срещи и да търси подходящия за нея мъж. Съмнявам се, че това е този красавец на бара до нея. Мислиш ли, че с Хенри ти говорим за вас двамата просто за да се намираме на работа, а не защото истински вярваме, че с Джули сте един за друг?
	В този миг Майк осъзна защо Хенри я обича толкова много, а и защо и той я обича като своя сестра.

	* * *

	Ричард плати питиетата — бърбън за себе си и диетична кола за Джули — и се загледа в мъжа на бара, който не отлепяше очи от Джули. Не отмести поглед, докато мъжът не извърна глава.
	— Кого гледаш? — попита тя.
	— Никого — усмихна се той.
	— Ще танцуваме ли?
	— Не още. Първо ще си изпия бърбъна.

	* * *

	Андрея беше с тесен черен минижуп, високи обувки и късо потниче. Докато въртеше дъвката около пръста си, Кобрата обърна шеста текила, сдъвка резенчето лайм, обърса уста с опакото на ръката си и й се усмихна. Златният му кучешки зъб заблестя.
	В четвъртък сутринта той спря с харлито пред салона. Андрея не знаеше, но името й се разнасяше от уста на уста по баровете, в които се отбиваха любителите на мотори. Кобрата си тръгна с телефонния й номер и в радостта си тя не забеляза нито укорителния поглед на Мейбъл, нито безспорния факт, че като всички предишни ухажори и този беше абсолютен непрокопсаник. След като гаврътна няколко бири, той й се обади привечер и й каза, че ще я чака в „Клипър“. Не предложи да я вземе от къщи или да я заведе на вечеря, но Андрея се зарадва и прекара цял час в размисъл какво да облече, за да направи силно първо впечатление.
	Когато я видя, Кобрата обгърна задника й с две ръце и я целуна по врата.
	Тя не се смути, тъй като той беше хубав мъж, поне в сравнение с другите, с които беше излизала. Изглеждаше чистоплътен и не миришеше лошо, което не беше присъщо на всички мъже. Не беше дебел, нито пък космат, макар да се беше издокарал с черна фланелка с кървав череп и кожени гамаши върху износените джинси. На ръката му имаше сравнително приличен татус на русалка. Само златният зъб не беше по вкуса й.
	И все пак Андрея съжали, че е дошла. Тъкмо се бяха разприказвали след няколко питиета, когато дойдоха приятелите му. Стана дума, че истинското име на Кобрата е Ед Дебонер. Що за име беше това? Кобрата, Боата, Плъха, Шефа — ето такива имена са подходящи за мъж, който кара харли и е демонстративно необвързан със закона. Ед беше име за… кон. Да не говорим за Дебонер…
	— Искаш ли да отидем у вас, скъпа? — завалено попита той.
	Андрея лапна дъвката.
	— Не.
	— Да пийнем по още едно?
	— Нямаш пари.
	— Почерпи ме, бейби, а аз ще ти се реванширам.
	Харесваше й да я наричат „бейби“, ала не и някой на име Ед Дебонер. Тя заджвака дъвката, но Кобрата не забеляза презрението й. Пъхна ръка под масата и я плъзна по бедрото й. Андрея стана и когато тръгна към бара, за да си вземе нещо за пиене, видя Ричард.

	* * *

	Джули зърна Майк, Хенри и Ема, засия и поведе Ричард към масата им.
	— Намерих къде да седнем! Привет! Как сте? — усмихна се тя.
	— Добре — отвърна Хенри. — Решихме да пийнем по едно след вечеря.
	— Запознайте се с Ричард. Ричард, това са Ема, Хенри и моят най-добър приятел Майк.
	Тримата се здрависаха, а Майк се усмихна любезно, макар и насила. В бара беше горещо и лицето на Джули беше поруменяло. Майк я погледна и си каза, че тази вечер е по-хубава от всякога.
	— Седнете при нас — покани ги Хенри.
	— Не бихме искали да ви безпокоим — рече Ричард.
	— Не ни безпокоите, заповядайте — обади се Ема.
	— Нали нямате нищо против? — попита Джули.
	— Но какво говориш, нали сме приятели!
	Щом седнаха, Ема се наведе към Ричард и каза:
	— Разкажи ни за себе си.

	* * *

	Отначало разговорът не потръгна. Ричард не беше склонен да разказва за себе си и говореше повече Джули. За да го насърчи, тя го побутваше закачливо с лакът, а Майк се правеше, че му е интересно. Не че не искаше да узнае повече за Ричард. Колкото повече слушаше, толкова повече се убеждаваше, че е като сьомга, поела срещу течението. Гледаше Ричард и си обясняваше защо Джули го харесва — той беше хубав (от по-грубоватия, спортен тип красавци), умен и за разлика от него, беше следвал и пътувал къде ли не. Не се смееше много, не показваше отношение към шегите на Хенри и Ема, но сдържаността му се дължеше не на високомерие, а на смущение. Ричард не отлепяше очи от Джули и се държеше като съпруг в утрото след сватбената нощ. Майк кимаше и се усмихваше, но го ненавиждаше.
	По едно време Ричард стана, за да вземе питиета от бара, и Майк предложи да отиде с него. Барманът беше зает и докато чакаха, Майк каза:
	— Тя е страхотна, нали?
	— Да.
	Върнаха се на масата и Ричард покани Джули да танцуват.

	* * *

	— Срещата мина добре — каза Ема.
	— Ричард е малко мълчалив, но пък е учтив.
	Майк сви рамене и взе бирата си.
	— На мен не ми харесва.
	— Не може да бъде! — засмя се Хенри.
	— Нещо не му имам вяра…
	— Изпусна възможността и сега е вече късно — заяви Хенри.
	— Каква възможност?
	— Нали каза, че тази вечер ще я поканиш на среща.
	— Млъкни, Хенри.

	* * *

	Хенри и Ема отидоха да поговорят с едно приятелско семейство и Майк остана сам на масата. Запита се защо ли не харесва Ричард Франклин… Най-важната причина беше ясна. Но имаше и нещо друго. Когато спомена на бара, че Джули е страхотна, Ричард го изгледа така, сякаш иска да му каже: _Не се меси. Стой настрана._ Ако беше наистина свестен мъж, така ли щеше да се държи?
	Джули изобщо не виждаше онова, което виждаше той. Хенри и Ема също. Да не би пък само да си въобразяваше?
	Прехвърли цялата вечер и се убеди, че не си въобразява. Не харесваше Ричард и знаеше защо. Погледна към дансинга и ги видя, но не задържа дълго погледа си.
	Групата на сцената беше в почивка. Джули и Ричард седнаха на малка маса в далечния край на бара. Майк ги следеше с очи. Не успяваше да си наложи да не ги гледа, сякаш се бе натъкнал на катастрофа и като всички минаващи пътници не може да откъсне поглед от ужасната гледка. Двамата се гледаха с глуповати усмивки, смееха се и несъмнено се чувстваха добре. Джули се беше обърнала настрани и не виждаше, че я наблюдава. Ако го зърнеше, сигурно щеше да махне, да кимне, да се усмихне или… да се направи, че не го вижда (последното щеше да разбие сърцето му). Ричард улови погледа му и не отмести очи, сякаш искаше да каже: _Знам, че ни гледаш!_ Майк замръзна, все едно беше дете, хванато да свива двайсетачка от чантата на майка си. Чу глас зад гърба си и се обърна. Беше Дру.
	— Майк, може ли да поговорим?

	* * *

	След около час Кобрата беше доста почерпен. Андрея тръгна към тоалетната. Отново потърси с поглед Ричард. Двамата с Джули бяха до дансинга и той й шепнеше нещо. После тръгна към мъжката тоалетна. Андрея оправи косата, полата и потника си и застана на пътя му.
	— Как си, Ричард?
	— Добре, благодаря. Ти беше… Андрея, нали?
	Знаех си, че ще се сети, зарадва се тя.
	— Не съм те виждала тук преди.
	— Идвам за пръв път.
	— Готино е, нали?
	— Не много.
	— Е, градът е малък, няма кой знае какъв избор. В петък е по-оживено. Аз винаги идвам в петък.
	Ричард кимна към Джули и каза:
	— Съжалявам, но трябва да тръгвам.
	— Защото си с Джули?
	— Да. Беше ми приятно.
	— И на мен.
	Той влезе в тоалетната, следван от Кобрата, който мърмореше нещо за функциите на организма. Андрея реши да използва момента и да си тръгне. Ако видеше Кобрата още веднъж, присъствието му щеше да развали приятното чувство, което изпита при срещата с Ричард.

	* * *

	Малко след полунощ Джули и Ричард застанаха на огряната от сребристата луна веранда. Жабите и щурците припяваха, бризът галеше листата и дори Певчо кротуваше, подал нос зад пердето.
	— Благодаря за хубавата вечер.
	— Няма защо. Прекарах чудесно.
	— Дори в „Клипър“?
	— Щом ти се забавляваш, и аз се забавлявам.
	— Барът не е по твой вкус, нали?
	— Бих предпочел по-уютно местенце, където да сме само двамата.
	— Но ние бяхме само двамата.
	— Не през цялото време.
	— Да не би да имаш предвид приятелите ми? Може би мислиш, че те запознах с тях, тъй като ми е било скучно?
	— Знам ли. Ако срещата не върви както очакват, жените прибягват до такива спасителни хитрини.
	— Няма такова нещо — усмихна се Джули. — Трябваше да бъда с тях на вечеря и исках само да ги поздравя.
	— Извинявай, че не бях много приказлив с приятелите ти. Не знаех какво да кажа.
	— Сигурна съм, че са те харесали.
	— Но не и Майк.
	— Защо?
	— Не спря да ни гледа.
	Тя не беше забелязала, но не се изненада.
	— Двамата се познаваме от много години. Свикнал е да се грижи за мен.
	Ричард се замисли и леко се усмихна. После се наведе към нея.
	Макар да очакваше — или си мислеше, че очаква — целувка, Джули почувства облекчение, когато се разделиха след около минута.
	Нямаше защо да прибързва. Беше сигурна, че ще усети, ако всичко е както трябва.


>	Глава 7

	— Ето го — каза Хенри.
	Беше вторник, няколко дни след вечерта в „Клипър“. Хенри пиеше „Д-р Пепър“ и гледаше към салона. Ричард беше почти пред вратата и носеше малка кутия, увита в подаръчна хартия. Хенри му беше казал къде работи и очакваше, че ще му се обади. Предишния ден го беше зърнал да влиза в салона и му беше махнал, но Ричард или не го видя, или се направи, че не го вижда. Днес постъпи по същия начин.
	Майк се показа изпод капака на колата и избърса ръце в парцала.
	— Май не е лошо да си консултант — подхвърли той. — Кога работи този човек?
	— Престани да се цупиш. Миналата седмица изчерпа целогодишната си квота на недоволство. Пък и по-добре да го виждаш на посещение в работата, отколкото в дома й.
	— Май й носи подарък.
	— Ами сигурно иска да й се хареса.
	— Освен и аз да отида с подарък — предложи Майк.
	Хенри го потупа по гърба.
	— Така те искам! По-малко хленчене, повече действие! Семейство Харис не се предава току-така.
	— Благодаря, Хенри.
	— Но преди да отидеш, искам да ти дам един съвет.
	— Слушам те.
	— Забрави за подаръка.
	— Нали току-що каза…
	— Нека Ричард й дава подаръци.
	— Но…
	— Ще изглеждаш отчаян, недей.
	— Аз съм отчаян.
	— Може и да си, ала тя не бива да знае, за да не станеш жалък в очите й.

	* * *

	— Ричард… — Джули онемя, когато видя златното сърце на верижка в кутийката. — Много е красиво!
	Двамата стояха на прага и не виждаха, че Хенри и Майк ги гледат от автоработилницата, а Мейбъл и Певчо надничат иззад пердето.
	— Но… защо? Какъв е поводът?
	— Няма повод. Видях го и го харесах. Исках да го имаш.
	Очите на Джули блестяха. Бижуто беше скъпо и предполагаше специални очаквания. Ричард като че ли прочете мислите й и вдигна ръце.
	— Моля те! Приеми го като… подарък за рождения ти ден.
	— Но той е през август.
	— Е, малко съм подранил… Моля те!
	— Много мило от твоя страна, ала не мисля, че…
	— Но това е медальон, не е годежен пръстен.
	Най-накрая тя се съгласи и го целуна.
	— Благодаря.
	— Сложи го да видя как ти стои.
	Джули щракна закопчалката и се усмихна.
	— Е?
	— Стои ти прекрасно — замисли се той. — Точно така го помня…
	— В смисъл?
	— Точно така изглеждаше в магазина за бижута — бързо поясни Ричард. — Но на теб изглежда още по-красив.
	— Глезиш ме, Ричард. Никой не ми дава подаръци без какъвто и да е повод.
	— А трябва. Защо трябва да има повод? Не ти ли се е случвало да видиш нещо хубаво и да го купиш, тъй като знаеш, че ще зарадваш някого?
	— О, да, но не бих искала да мислиш, че очаквам подаръци от теб.
	— Знам. И в известен смисъл точно заради това ми доставя удоволствие да го правя. Какво ще кажеш да отидем някъде в петък вечер?
	— Нали щеше да заминаваш за някакво събрание?
	— Отмениха го. Свободен съм през целия уикенд.
	— Къде искаш да отидем?
	— Ще бъде изненада.
	Джули замълча, сякаш се колебаеше.
	— Ще ти хареса — хвана ръката й той. — Повярвай ми. Но ще трябва да свършиш по-рано работа. Ще те взема в четири.
	— Защо толкова рано?
	— Ще пътуваме.
	— Тогава ще разместя графика — усмихна се тя. — Какви дрехи да взема? Спортни или официални?
	Това беше заобиколен начин да подразбере какви са плановете му. Ако кажеше и двете, това означаваше, че има намерение да прекарат уикенда заедно, а тя не беше готова за такава близост.
	— Аз ще съм със сако и вратовръзка. А ти всякак ще изглеждаш хубаво.
	Ричард я целуна и си тръгна. Медальонът се отваряше и вътре можеше да сложи малка снимка. Изненада се, като видя, че инициалите й бяха гравирани на двете половинки на сърцето.

	* * *

	— Брат ми, това никак не ми харесва — въздъхна Хенри.
	— Благодаря, Айнщайн — отвърна Майк.
	— Ще ти дам един съвет.
	— Пак ли?
	— Трябва ти план.
	— Какъв план?
	— Не знам. Но трябва да е успешен.

	* * *

	— Много е красив — огледа Мейбъл медальона. — Струва малко състояние. Този човек наистина си пада по теб. Може ли? — Тя посочи златното сърце.
	— Разбира се — отвърна Джули и се наведе.
	Мейбъл го разгледа отблизо.
	— Ръчна изработка. Такива няма при нашите бижутери в града. Е, научихме още нещо за Ричард Франклин.
	— И какво е то?
	— Че има добър вкус.
	— Остава да намеря снимки — каза Джули и отвори медальона.
	— Не се тревожи! Веднага ти давам моята. За мен това е чест.
	Джули се засмя.
	— Слагам те веднага.
	— А в другата половинка Певчо?
	Кучето чу името си и вдигна глава. Джули го погали и отвърна:
	— Как да направя малка снимка на такъв великан?
	— Невъзможно. Забелязваш ли, че напоследък е много умислен?
	— Има нещо такова. Седи все до краката ми и не се отлепва.
	— Как се държи с Ричард?
	— Поне не ръмжи.
	Певчо изскимтя едва чуто, сякаш искаше да й каже: _Престани да се оплакваш от мен. Знам, че ме обичаш._

	* * *

	План… Майк разсъждаваше трескаво и търкаше брадичката си с ръка, без да осъзнава, че целият е омазан с грес. Хенри беше прав. Трябваше му план.
	Лесно беше да се каже… Майк не беше по плановете. Обикновено се носеше по течението според възникналите обстоятелства и нещата му се получаваха. Сега обаче беше друго. Беше време да сложи картите на масата. Рано пиле рано пее.
	И все пак не знаеше какво точно трябва да направи.
	План…
	Откъде да започне? Беше неин приятел. Поправяше колата й, играеше фризби с Певчо, успокоява я две години след смъртта на Джим. И какво? Тя излизаше с Ричард. Миналата седмица не й се обади, не спря дори да я поздрави в салона. Тя също не се обади и от онова, което бе видял пред вратата на салона, стана ясно, че отново отива на среща с този мъж.
	Не можеше просто да отиде и да я покани да излязат, нали… _О, значи си заета в събота? Ами тогава в петък. Или другата седмица. Да се видим сутринта?_ Хенри го беше предупредил, че не трябва да изглежда отчаян.
	Най-лошото беше, че се чувстваше самотен.
	Ужасяваше се от мисълта, че връзката на Джули можеше да стане сериозна. Не знаеше как, но все някак трябваше да го преживее. Последната седмица беше едва ли не непоносимо тежка. Не изпитваше страх, смут или дори ревност. Не беше и потиснат. Но Джули му липсваше, и то много.
	Искаше да си говорят, да вижда усмивката й и как слънчевите лъчи променят зелените й очи в тюркоазни. Липсваше му припреният начин, по който разказваше смешни истории, дори приятелското й потупване по рамото.
	Дали да не отиде и да я заговори, все едно нищо не е било? И да й каже, че се радва, задето прекарва добре — така биха постъпили Мейбъл, Хенри и Ема.
	Реши да не прибързва.
	Но да говори с нея.
	Това беше може би началото на плана.


>	Глава 8

	— Здрасти, Джули! — извика Майк. — Почакай една секунда!
	Джули тъкмо излизаше от къщи. Певчо чу гласа на Майк и веднага хукна в очакване на ласки. Майк не му даваше да го ближе, тъй като слюнката не му беше особена приятна, но го погали и му заговори, все едно е човек. Така му говореше и Джули.
	— Как си? Мъчно ли ти беше за мен? Знам, знам, и на мен ми беше мъчно. Трябва да прекарваме повече време заедно.
	Ушите на кучето щръкнаха.
	— А, не, никакво фризби днес. Някой друг път.
	Майк приближи Джули, а Певчо не се отделяше от него и игриво го побутваше с муцуна. Майк за малко да залитне и да се блъсне в пощенската кутия на Джули.
	— Кучето има нужда от повече разходки. Прелива от енергия — засмя се той.
	— Радва ти се. Как си? Не сме се виждали напоследък.
	— Добре съм. Имам много работа.
	Очите й бяха яркозелени. Като нефрит.
	— И аз. Хубаво ли прекарахте с Хенри и Ема онази вечер?
	— Да. Искаше ми се да си с нас, но…
	Той сви рамене, сякаш му беше все едно, но след наблюденията на Ричард Джули знаеше, че това не беше така.
	— Имам хубава новина — неочаквано смени темата Майк. — Нали помниш групата от онази вечер — „Окракоук“? Дру ме помоли да заместя китариста им следващия път, когато ще свирят в „Клипър“. Трябвало да ходи на сватба в Чикаго.
	— Чудесно! Кога ще свирят пак?
	— След няколко седмици. Много се вълнувам. Знам повечето песни и групата не е лоша.
	— По-рано казваше друго.
	— По-рано не ме бяха канили да свиря с тях.
	— Значи си им завиждал, така ли?
	— Не точно. Чувствах се пренебрегнат. Може пък да имам късмет да получа постоянен ангажимент.
	Джули не искаше да попари ентусиазма му и само каза:
	— Радвам се за теб.
	Настъпи мълчание. Майк размърда смутено крака и подхвана:
	— Как я караш напоследък? Освен че излизаш с Ричард?
	— Нищо ново. Певчо ме нервира, но това не е нищо ново.
	— Защо, какво прави?
	Джули му разказа и Майк се засмя.
	— Дали да не му даваш „Прозак“?
	— Ако не престане, ще му купя къщичка в двора.
	— Мога да го разхождам по плажа и така ще се уморява повече. Няма да те следва по петите и да лае безспир.
	— Добра идея.
	— Обичам този великан. — Майк потупа кучето. — Знаеш го, нали, Певчо?
	Въпросът беше посрещнат с радостен лай.
	— Андрея как е?
	— Не спира да говори за срещата си в събота.
	— С онзи мъж, с когото беше в „Клипър“? Отвратителен тип. Със златен зъб. Мислех си, че най-неподходящият й избор беше оня с превръзката на окото, но явно съм грешал.
	Джули се засмя.
	— Аз не го видях, но Мейбъл е на същото мнение.
	— Не разбирам как не вижда онова, което всички виждат. Жал ми е за нея.
	— Поне не ти се налага да работите заедно. Макар че без Андрея може и да е скучно.
	— Сигурно. Между другото Ема иска да й се обадиш. Да ти даде някаква рецепта или нещо такова.
	— Ние не си говорим разни врели-некипели. Обсъждаме важни неща.
	— Клюки?
	— Не клюкарстваме, а разменяме новини.
	— Е, добре, аз ще тръгвам, а ти се обади, ако чуеш някоя хубава новина. Може да измислим нещо за разходката на Певчо на плажа. Дори този уикенд…
	— Със сигурност — усмихна се Джули.

	* * *

	Майк остана доволен от разговора.
	Не си казаха кой знае какво, но по всичко личеше, че на Джули й беше приятно да си говорят. Дори се посмяха! А предложението да разхожда Певчо предполагаше, че Джули ще му се обади.
	Гледаше да не мисли за Ричард. Представеше ли си ги двамата с Джули и сетеше ли се за медальона, веднага си налагаше да мисли за нещо друго. Нямаше да позволи на този тип да развали хубавите му чувства към нея.
	Стратегията му вървеше сравнително добре. През целия ден беше в настроение. Чак до вечерта, когато се загледа в късните новини и си каза, че Джули все още не се е обадила.

	* * *

	Следващата седмица беше мъчителна.
	Джули не се обади, не мина и покрай работилницата.
	Преди никога не се беше колебал дали да й звънне, или не. Но не го направи. Ако Ричард беше до нея, нямаше да понесе да я чуе да казва, че в момента не може да говори, тъй като не е сама, или че прави нещо и е заета. Ако ли пък не вдигне телефона, нямаше да мигне и щеше да се притеснява къде е отишла.
	Джули не се обади цяла седмица. Ричард идваше да я посещава всеки божи ден (а може би и вечер!), а в петък тя си тръгна преди пет.
	Майк беше сигурен, че причината е Ричард.
	Опита да не се безпокои. Не биваше да се замисля къде са и какво правят. Имаше бира в хладилника, видеотека на ъгъла и пица „Домино“ на трийсетина минути от дома му. Ще се излегне на дивана и ще отмаря, а може и малко да посвири, преди да пусне видеото.
	По едно време се размисли и се оклюма. Що за живот беше това… Все едно беше в кома.
	За капак разбра и къде беше Джули. Като че ли всички знаеха и нарочно го уведомяваха — клиентите му, хората в магазина за хранителни продукти, посетителите в крайпътния ресторант. Оказа се, че дори случайните й познати знаят повече за нея, отколкото той.
	Ричард беше взел Джули от дома й с лимузина, заредена с шампанско. След вечеря в Рали бяха гледали на първите редове в залата на градския център „Фантомът от операта“. А после — полет с балон и пикник на плажа…
	Как можеше да се конкурира с такъв мъж?


>	Глава 9

	Джули застана пред огледалото и се замисли за страхотния уикенд с Ричард. Та той можеше да изнесе семинар по впечатляване на дама. Боб би научил доста от него.
	Не беше прекарвала такъв уикенд от… Всъщност никога не беше прекарвала толкова хубаво. Тя нямаше кой знае какви впечатления от театрални постановки и когато Ричард й каза къде отиват, не беше напълно убедена, че ще й хареса. Беше гледала на филм „Оклахома!“ и „Музикалният човек“ и предполагаше, че в сравнение с Ню Йорк представлението в Рали ще е нещо като училищна пиеса.
	Но грешеше.
	Джули беше слисана — от зрителите с вечерно облекло в градината, които пиеха вино преди началото на представлението, от тишината при загасването на лампите и внушителната увертюра, която я накара да настръхне, от романтично трагичния сюжет и виртуозното изпълнение на затрогващите песни, предизвикали сълзи в очите й. А цветовете! Декорите и ярките костюми, блестящите прожектори и призрачните сенки и целият сюрреализъм на сцената, същевременно преливащ в жизненост…
	Вечерта беше истинска фантазия. Всичко беше ново и непознато. Сякаш беше на друга планета, далеч от малкия свят на фризьорка в южно градче, неочаквано попаднала сред преуспяващи и заможни хора, които следяха борсата в сутрешния вестник, докато детегледачката приготвя децата им за училище. На път за къщи, докато вдъхваше мускусния мирис на кожените седалки в лимузината и шампанското щипеше носа й, Джули си мислеше, че животът на богатите й допада и не би имала против да бъде една от тях.
	Следващият ден беше също изненада. Очакваше я балон с горещ въздух, разходка по красиви улици и пикник на плажа. Цяла поредица забавления за два дни. Все едно бяха младоженци, които се стараят да преживеят колкото може повече хубави мигове в последните часове от медения месец.
	Летенето с балон беше малко страшничко заради вятъра. Двамата се държаха за ръце и Ричард я снима в няколко пози. Най-много й хареса пикникът. Може би защото преживяването й беше що-годе познато. Джим обичаше пикниците и тя се почувства в свои води. Но за кратко. В кошницата имаше бутилка мерло, сирене и плодове, а след като хапнаха и пийнаха, Ричард предложи да масажира стъпалата й. В първия миг се смути и отказа, но когато свали сандала й и започна масажа, Джули се отпусна и си каза, че сигурно така се е чувствала Клеопатра.
	Кой знае защо, но се сети за майка си. Тя не беше добър модел за подражание, но веднъж каза нещо, което Джули все още помнеше. Беше я попитала защо се е разделила с последното си гадже и майка й каза:
	— Не можа да разклати лодката. Случва се…
	Джули беше на осем и се зачуди къде ли беше лодката, която никога не беше виждала.
	След години разбра думите на майка си и когато Ричард взе стъпалото й в ръцете си, се запита дали би разклатил лодката, или може би не…
	Надали щеше да намери по-добър мъж. Не и в Суонсбъро. Ричард отговаряше на всички изисквания и двамата бяха прекарали четири хубави романтични срещи, но… лодката не беше помръднала. Когато го осъзна, Джули изпита дълбоко униние. Онова, което събира двойките — било то химия, магия или комбинация от двете — липсваше… Не усети тръпките, които я полазиха, когато Джим хвана ръката й за първи път, не й се мечтаеше за утрешния ден и бъдещето им заедно, не желаеше да притваря очи и да се отдава на романтичен унес. Забавленията, които Ричард предлагаше, бяха чудесни, той беше мил, добър, дори съвършен мъж, но не беше за нея.
	Случва се, както беше казала майка й.
	Може би прибързваше. Може би трябваше да поизчака малко. С Джим нещата се получиха след време…
	Среса косата си и реши, че ще бъде разумно да прояви търпение, за да се опознаят по-добре. Вината беше отчасти нейна, тъй като се нуждаеше от повече време, за да се отпусне в компанията му.
	Бяха разговаряли с часове, но разговорът се плъзгаше по повърхността. Размениха си най-обща информация и толкова. Джули избягваше да говори за миналото. Не спомена за трудните взаимоотношения с майка си, за мъжете, които влизаха и излизаха у тях, и за тежкия си живот, след като напусна дома, преди да завърши гимназия. За ужаса да живееш на улицата, особено нощем. Не му каза и за мъката и отчаянието си след смъртта на Джим. Тези спомени тежаха и горчаха. Част от нея се изкушаваше да ги сподели с Ричард, но не го направи. Не можа. Той също не разказа много за себе си. Особено за миналото си.
	А не беше ли най-важното умението да общуваш, да се довериш и да се разкриеш? Двамата с Джим притежаваха това умение. Не си спомняше кое се случи първо — споделянето или тръпките от докосването му.
	Телефонът в хола иззвъня.
	— Ало?
	Беше Ема.
	— Какво стана? Разказвай! С подробности!

	* * *

	— Масаж на стъпалото? — недоумяваше Майк.
	— Да. Казала го е на Ема. Бива си го тоя тип! Ти обаче не се разсейвай, че Бени ще дойде по-късно днес — заяви Хенри.
	Майк се намръщи. Страхотен ден, няма що.
	— Не забравяй, че Блансен ще мине за камиона. Трябва да е готов. Имаме договор със строителите на моста.
	— Ще бъде готов.

	* * *

	Андрея не можеше да повярва. Чудеше се на равнодушието, с което Джули разказа за лимузината, шампанското, „Фантома на сапунената опера“ или както се казва там… Балон с горещ въздух? Пикник на плажа?
	Не искаше повече да слуша, но салонът беше малък и нямаше къде да се скрие.
	Нейният уикенд беше като всички други. В петък вися в „Клипър“ и едва се отърва от закачките на Кобрата. Нямаше намерение да се вижда с него, но щом влезе в бара, той се залепи за нея като пиявица. Цяла събота се занимава с маникюра си и с удължителите на ноктите, които загуби в бара. Идеше й да разкаже за проблемите си на Джули, та дано оцени Ричард.
	Така и никой не я попита за нейния уикенд. Мейбъл и Джули обсъждаха Ричард и предложените от него забавления. _И после какво стана? О, каква изненада! Прекрасно!_ Прекрасно наистина, ала Джули само свиваше рамене, сякаш нищо особено не се беше случило.
	Андрея пилеше ожесточено ноктите си, все едно беше шлайфмашина, и негодуваше наум.

	* * *

	Ричард влезе в салона тъкмо когато клиентката на Джули си тръгваше.
	— О, Ричард! Идваш съвсем навреме.
	Тя все така не беше наясно с емоциите си, но въпреки това му се зарадва. Надяваше се присъствието му да доизясни отношението й към него.
	— Изглеждаш чудесно — наведе се той и я целуна.
	Целувката не я смути — нямаше пламък и искри, просто една обикновена целувка. Помисли си, че ако продължава така, ще заприлича на майка си.
	— Имаш ли малко време да пием кафе? — предложи Ричард.
	Мейбъл беше в банката. Андрея бе забила поглед в „Нешънъл Инкуайърър“. Казваше му „четене на вестник“, но всъщност прелистваше страниците и подслушваше.
	— Да. Следващата клиентка е след половин час.
	Ричард се загледа в шията й.
	— Къде е медальонът?
	Джули докосна гърдите си.
	— Свалих го, тъй като се заплиташе в дрехите ми, а и трябваше да правя няколко студени къдрения…
	— Защо не го пъхна в блузата?
	— Изплъзваше се.
	— Да ти взема ли по-къса верижка?
	— О, не, няма нужда.
	— Но така не го носиш.
	Настъпи мълчание. Джули го погледна. В усмивката му имаше нещо изкуствено.
	— Да не се обиди, че не съм с медальона?
	— Стори ми се, че го хареса.
	— Да, много, но не го нося, когато работя.
	Ричард успя да се овладее и усмивката му отново стана естествена.
	— Ще ти взема по-къса верижка. Така ще можеш винаги да го носиш.
	— Недей, няма нужда.
	— Знам. Но държа на това.

	* * *

	Андрея остави ядосано вестника веднага щом излязоха. Джули беше кръгъл идиот — как можеше да се държи така след прекрасния уикенд! Ричард идваше всеки ден, а тя му показваше безразличието си. Та кой не би се засегнал! Като че ли всеки ден пристигаше някой и раздаваше подаръци като президент в сиропиталище на Коледа! Джули обаче нехаеше. Не се замисляше какво би направило Ричард щастлив. Не носеше медальона, макар че това щеше да го радва и да е един вид израз на благодарност. Дали пък не си мислеше, че всички мъже са като него? Харчат за подаръци, лимузини и театри… Не и в такъв малък град. Андрея вярваше, че наоколо няма нито един свестен мъж. Само лимузината струваше толкова, колкото бяха похарчили мъжете за нея през цялата година! Джули не заслужаваше Ричард. Освен че беше щедър, той беше и секси. Може би най-сексапилният мъж, когото беше виждала.

	* * *

	Манипулирана.
	Ето как се чувстваше Джули, след като Ричард отиде на работа.
	Защо настояваше да носи медальона непрекъснато? Защо настояваше така упорито за нещо незначително? Едва ли не трябваше да се чувства виновна.
	А дали не бе доловил колебанията в чувствата й към него? Не беше сваляла медальона през уикенда, но тази сутрин го остави вкъщи. Не че беше невъзможно да работи с него, но миналата седмица щеше на два пъти да скъса верижката, която се заплиташе в косите на клиентките. Проблемът беше в отношението на Ричард, в начина, по който й поиска обяснение, и укорителното изражение на лицето му.
	Джим никога не се беше държал така. Ако се ядосаше, което се случваше рядко, той не криеше гнева си зад усмивка и никога не я манипулираше. Реакцията на Ричард никак не й хареса. Сякаш й каза: _Всичко ще бъде наред, ако е така, както аз искам._
	Що за отношение беше това?


>	Глава 10

	Майк слушаше клиента и кимаше, като едва се сдържаше да не му извие врата.
	В мига, в който Бени Дикенс дойде в работилницата, Хенри си намери някаква работа и ги остави.
	Бени беше на двайсет и една, а фосфорната мина до града беше собственост на семейството му и осигуряваше най-много работни места в Суонсбъро. За мината работеха повече от триста души. Бени учи до десети клас, но баща му му купи къща палат на реката и той не знаеше що е това работа. В града имаше поне две малки Бенита от различни жени. Семейство Дикенс беше най-важният клиент на Майк и Хенри и те не можеха да си позволят да ги загубят. Татко Дикенс боготвореше сина си. Майк се чудеше на наивността му.
	— По-силно! Казах ти, че го искам да гърми! — викаше Бени.
	Ставаше дума за мотора на наскоро купения „Калауей Корвет“. Гръмкият мотор трябваше да е в тон с изрисуваните на капака пламъци и с правената по поръчка стерео уредба. Бени нямаше общо със студентите, но се канеше да отиде с колата до Форт Лодърдейл за пролетната ваканция с намерението да свали колкото може повече момичета.
	— По-силно не може. Законът не позволява — заяви Майк.
	— Не е вярно.
	— Ще те спрат. Сигурен съм.
	— Дрънкаш глупости, мърльо!
	— Мърльо, значи? Ще видиш ти… — процеди Майк през зъби и си представи как стиска адамовата му ябълка с два пръста.
	— Баща ми поправя всички камиони на компанията при вас! — Бени сложи ръце на кръста си и ролексът му заблестя.
	— Е, и?
	— Аз също ползвам услугите ви. За поршето, за ягуара и така нататък. Плащаме ви винаги точно и навреме, нали така?
	— Да.
	— Тогава защо не направиш мотора такъв, какъвто искам? Преди няколко дни ти казах, че искам да _гърми_! Да се обръщат момичетата след колата. Не отивам там заради слънцето, ясно!
	— А, момичетата! Разбрах — кимна Майк.
	— Хайде, действай.
	— Добре.
	— Да е готова до утре.
	— До утре.
	— И да _гърми и трещи_.
	— Разбрах.
	Хенри стоеше зад Майк и умислено търкаше брадичката си. Бени изхвърча с ягуара, а Майк не спираше да го пустосва.
	— Този мотор задължително трябва да се чува по-добре — подхвърли Хенри.
	— Млъкни — ядоса се брат му.
	— Гледам да помогна с нещо.
	— Като онзи, който щрака ключа за електрическия стол.
	— Аз също не мога да понасям Бени.
	— А аз мога и затова ме остави сам с него.
	— Ти се справяш по-успешно с обидите. Не можем да си позволим да загубим клиент като баща му.
	— За малко да го удуша.
	— Но не го направи. Дали няма да можем да му вземем повечко пари?
	— Всякак не си заслужава търпението.
	— Справи се като истински професионалист. Впечатлен съм.
	— Нарече ме мърльо.
	— От неговата уста това звучи като комплимент. Другия път опитай да го успокоиш с нещо подходящо.
	— Да му залепя устата?
	— Не, нещо по-добро от това.
	— Например?
	— Например… Масаж на стъпалата?
	Майк зяпна брат си.
	Толкова го мразеше понякога!

	* * *

	Джейк Блансен дойде малко след четири, за да вземе камиона.
	— Ключовете са на таблото — каза Майк. — Постегнах спирачките, че бяха малко хлабави. Шофьорите трябва да го имат предвид.
	Джейк кимна. Той беше типичен представител на работническата класа — бирено шкембе, широки рамене, клечка за зъби в устата и надпис НАСКАР на бейзболната шапка. Потта беше избила на ризата му. Джинсите и ботите му бяха целите в циментов прах.
	— Ще кажа на колегите. Така и не знам защо се захванах с ремонта. Това е работа на отдел „Поддръжка“. Ама нали знаеш, големите шефове объркват нещата и иди се оправяй после.
	Майк кимна към Хенри в офиса и каза:
	— Знам за какво говориш. И моят шеф не е стока. Чувам, че вземал виагра. Как да му се сърдя, като е вече половин мъж?
	Джейк се засмя.
	Майк също беше доволен, че посвоему отмъсти на Хенри.
	— Колко работници имате тези дни?
	— Не знам точно. Може би повече от двеста. Защо, да не си търсиш работа?
	— О, не. Аз съм автомонтьор. Запознах се с един от консултантите по строежа на моста.
	— Кой?
	— Ричард Франклин.
	— Познавам го.
	— Свестен човек ли е?
	— Ти как мислиш?
	— Отговорът ти май не е положителен.
	— Приятел ли си му?
	— Не. Виждал съм го само веднъж.
	— Достатъчно. Не ти трябва да го познаваш повече.
	— Защо?
	Джейк само поклати глава и не отговори. Когато си тръгна, Майк се замисли за онова, което бе казал за Ричард.
	В този миг влезе Певчо.
	— Здравей, момче! — зарадва се Майк.
	Певчо застана на два крака, подпря предни лапи на гърдите му, сякаш го канеше на танц, и радостно изскимтя.
	— Защо си дошъл?
	Кучето се вторачи в шкафчето на Майк.
	— Нямам храна. Но пък Хенри има. Ела да видим с какво мога да те почерпя.
	Майк отвори чекмеджето на бюрото и измъкна захаросаните донъти и бисквити с шоколадови парченца. Започна да ги хвърля във въздуха, Певчо ги лапаше като жаба мухи и махаше весело с опашка. Още едно отмъщение за Хенри, когато види, че запасите му ги няма.

	* * *

	Джули се огледа и попита Мейбъл:
	— Къде е Певчо?
	— Пуснах го да се поразходи.
	— Кога?
	— Преди около час.
	Кучето никога не се бавеше толкова много.
	— Видя ли накъде се запъти?
	— Към Майк.

	* * *

	Певчо лежеше върху старото одеяло и похъркваше, доволен от излапаните лакомства. Майк поправяше предавката на един „Понтиак Сънбърд“.
	— Майк?
	Той се обърна и се изправи на пътеката между колите.
	— Тук съм.
	Кучето надигна глава и наостри уши.
	— Певчо да е минавал насам?
	— Лежи ей там.
	Майк избърса ръцете си, а Певчо тръгна към Джули.
	— Ето къде си бил — погали го тя. — Разтревожих се за теб.
	— Как си, Джули? — усмихна се Майк. Беше доволен, че Певчо не се беше върнал в салона.
	— Горе-долу. Нали знаеш, има такива дни…
	— Знам, знам. Днес например се появи Бени, а после щях да убия Хенри.
	— Защо? Ядоса ли те?
	— Кога не ме е ядосвал?
	— Горкичкият ти. Ще се разплача, да знаеш.
	— Винаги мога да разчитам на теб.
	Джули се засмя. Понякога Майк беше много сладък. Особено с тази негова трапчинка…
	— Какво направи лошият батко? Да не би пак да изряза дупка отзад на гащеризона ти?
	— Не забравяй, че последния път му подадох гаечен ключ, намазан с всезалепящо лепило. Наложи се да спи с ключа.
	— О, да, спомням си. Седмици наред не взимаше нищо, което му подаваш.
	— Трябва по-често да му свивам номера, но нали не ми е в характера…
	— Каквото и да направиш, той няма да те остави на мира. Завижда ти, да знаеш.
	— За какво?
	— Оплешивява. И развива надколанна деформация.
	— Каква деформация?
	— Шкембе над колан!
	Майк се засмя.
	— Остарява, какво да се прави.
	— Все още не си ми казал защо те ядоса днес.
	— Не ми се разказва. Понякога ми се струва, че нямаш нищо против шегите му и това ме натъжава.
	Майк й подаде кенче с диетична кола. Не я попита какво иска, тъй като знаеше какво обича.
	— И колко те натъжава?
	— Ужасно!
	— Ами тогава ще поплача още повече за теб.
	— Щом е така, може и да ти простя.
	Той се усмихна до уши. Джули го гледаше и си мислеше: _Бях забравила колко е приятно да разговарям с него._
	— Някоя друга новина? — попита тя.
	_Джейк Блансен спомена нещо кофти за Ричард. Искаш ли да ти кажа какво?_ Майк поклати глава и отговори:
	— Не. А при теб?
	— Нищо особено. Само се уплаших за Певчо. Помислих, че му се е случило нещо лошо.
	— Невъзможно! Колите не са заплаха за него. Колкото и да е голяма, ще я размаже като буболечка.
	— Тревожа се, когато изчезне.
	— Всички жени са такива. Мъжете не се паникьосват толкова лесно.
	Джули се усмихна.
	— В случай на ураган ще ти се обадя да заковеш дъски на прозорците.
	— Нищо ново. Не помниш ли? Дори ми купи специален чук.
	Настъпи мълчание. Майк не знаеше какво да каже и попита с небрежен тон:
	— Как вървят нещата с Ричард?
	Джули не отговори веднага.
	— Добре. Но…
	_Уикендът беше приятен, но…_
	— Но?
	— Не е важно.
	— Сигурна ли си?
	— Да. — Тя се усмихна някак насила. — Наистина не е важно.
	Майк замълча. Джули не искаше да споделя за Ричард и той нямаше нищо против.
	— Ако искаш да поговорим, аз съм винаги тук.
	— Добре.
	— Винаги съм наблизо…
	— Знам. — Усетила напрежението, тя сложи ръка на рамото му. — Мисля си, че не бива да стоиш все тук. Пътувай, обиколи света.
	— И да пропусна „Спасители на плажа“?
	— Точно така. Телевизията е само губене на време. Ако пътешествията не са по вкуса ти, може да се захванеш с нещо друго. Например да се научиш да свириш на някакъв инструмент…
	Майк стисна устни.
	— Удар под кръста, а?
	Джули го погледна закачливо.
	— По-добра ли съм от Хенри?
	— Не.
	— Да му се не види!
	— Личи си, че си начинаеща.
	Тя се усмихна и се облегна назад, сякаш го преценяваше.
	— Приятно ми е да си приказвам с теб.
	— Защото съм лесен обект за всякакви шеги?
	— Не, защото не ги взимаш на сериозно.
	— Интересно, но чух същото и от Андрея.
	— От Андрея ли? — зачуди се Джули.
	— Да. Поканих я да излезем през уикенда. Което ми напомня, че трябва да я взема след малко.
	— Как така?! — слиса се тя.
	— Ами да. Е, време е да тръгвам…
	— Ти и _Андрея_? — Джули сложи ръка на рамото му.
	Майк намигна.
	— Хвана ли се?
	Тя кръстоса ръце и рече троснато:
	— Не!
	— Не, ама да. Признай си.
	— Е, добре, признавам.
	— Вече сме едно на едно — заяви доволно Майк.


>	Глава 11

	Джули влезе в салона. Разговорът с Майк беше подобрил настроението й.
	— Довечера имаш ли среща с Ричард? — попита Мейбъл.
	— Не. Защо?
	— Защото току-що мина оттук. Не го ли видя?
	— Бях в работилницата при Майк.
	— И как не го видя на улицата? Той излезе преди няколко минути да те търси.
	— Каза ли нещо?
	— Не. Можеш да го настигнеш, ако искаш.
	Джули не знаеше дали иска, или не.
	— Писна ми от тези клиентки — продължи Мейбъл. — Днес не спряха да се оплакват. Коя от косата, коя от децата и съпруга си, от новия свещеник, джафкащите съседски кучета или шофьорите, които карат като луди. Иде ми да им кажа да се осъзнаят и да престанат с мрънканията.
	— Дали не е пълнолуние? — попита Джули. — Днес всички са изнервени.
	— Дори и Майк?
	— А, не, Майк си е винаги Майк.
	Мейбъл измъкна плоската джобна бутилка от бюрото си и заяви:
	— Предлагам промивка на предразсъдъците.
	Тя редовно спазваше ритуала с бутилката и затова предразсъдъците й бяха чужди.
	— Съгласна съм. Ще заключа вратата — каза Джули.
	Мейбъл взе две пластмасови чаши, настани се на дивана, изрита обувките си и качи крака на масата. Когато Джули седна до нея, тя вече надигаше чашата с притворени очи, сякаш беше на шезлонг под горещото тропическо слънце.
	— Какво прави Майк? — попита Мейбъл.
	— Работи. Кара се с Хенри. О, има и нещо ново! — Лицето на Джули засия. — Ще свири в „Клипър“ след няколко седмици.
	— Алилуя… — Липсата на ентусиазъм беше осезателна.
	Джули се засмя.
	— Не бъди лоша. Този път групата е добра.
	— Това едва ли има значение.
	— Той не свири чак толкова лошо.
	— Мила моя, знам, че ти е приятел, но на мен ми е все едно дете. Повярвай ми — Майк просто не свири добре. Знам, че не обича да му го казват, тъй като свиренето винаги му е било мечта. Но както се казва в добрата стара книга, не съжалявай бездарния певец, че заради него ще оглушееш.
	— Такова нещо няма в добрата стара книга.
	— А трябва да има. И би имало, ама Майк не е бил налице, когато са я писали.
	— Той обича да свири. Ако това го прави щастлив, и аз съм щастлива за него.
	Мейбъл се усмихна.
	— Джули, толкова си добра и мила! Обичам те, да знаеш!
	— И аз теб! Наздраве!
	— Какво става с Ричард?
	— Мисля, че всичко е нормално.
	— Мислиш? Като в „Капитане, _мисля_, че не виждам айсберг?“. Ако всичко е наред, защо не го настигна преди малко?
	— Не знам. Нали вече се видяхме днес…
	— _Мисля_, че това обяснява нещата.
	Джули отпи глътка и усети парещата течност в гърлото си. С Майк не можеше да обсъжда Ричард, ала Мейбъл можеше да й помогне да си изясни отношенията им.
	— Нали помниш медальона, който ми даде? — подхвана тя.
	— Разбира се. Медальонът с инициалите.
	— Проблемът е, че днес не бях с него.
	— И?
	— Ричард се обиди.
	— Ако се обижда от това, никога няма да му приготвя моето руло с месо. Нека се обижда. Мъжете току ги прихваща. Все още сте излизали само три пъти.
	— Четири. Уикендът е все едно две срещи.
	— Държи се мило, нали?
	— Да. Засега.
	— Може да е имал лош ден. Или да е работил до късно.
	Джули потропа с пръсти по чашата си.
	— Кой знае…
	— Щом се държи добре, няма какво толкова да му мислиш.
	— Да оставя нещата просто ей така?
	— Не съвсем. Чуй сега съвет от жена, която е излизала с не един и двама мъже. В началото на всяка връзка всички — включително и ти — се стараят да покажат най-доброто от себе си. Понякога малките недостатъци се оказват голям проблем. Ала жените имат едно голямо, а може би и единствено предимство. Интуицията!
	— Нали каза много да не му мисля?
	— Казах. Но винаги слушай интуицията си.
	— Намекваш, че все пак има проблем?
	— Мила моя, вълшебни отговори няма. Не оставяй нещата на самотек, но и не обръщай гръб на хубавото. Хората ходят по срещи, за да се опознаят. Да намерят точния човек. Малко разум винаги е от полза.
	Телефонът отново иззвъня. Включи се телефонният секретар.
	— Джули, ще излезеш ли за пети път с Ричард? — попита Мейбъл.
	— Не ме е поканил, но ще си помисля.
	— А ако те покани?
	— Не знам…

	* * *

	Ричард я чакаше пред дома й.
	Колата му беше паркирана на улицата, а той се беше подпрял на вратата с кръстосани ръце.
	Джули откопча колана си и се обърна към Певчо:
	— Стой вътре, докато не ти кажа да излезеш.
	Ушите на кучето щръкнаха.
	— Мирен!
	Тя слезе от колата, Ричард приближи и каза:
	— Здравей!
	— Здравей — отвърна тя с равен тон. — Какво те води насам?
	— Имах малко свободно време и реших да се отбия. Не можах да те сваря в салона.
	— Търсех Певчо. Беше отишъл в автоработилницата.
	— Така каза и Мейбъл. Не можах да те изчакам, че бързах да предам едни чертежи. Сега също бързам. Дойдох само да ти се извиня за сутринта… — Той се усмихна като виновно дете, заловено с едната ръка в буркана със сладки.
	— Ами как да ти кажа… — подхвана Джули.
	— Знам, знам — прекъсна я Ричард. — Прекалих. Извинявай.
	— Ти наистина ли се разстрои, че бях свалила медальона?
	— Не. Имах предвид нещо друго…
	— Какво?
	— Прекарах такъв хубав уикенд и като видях, че не си с медальона, реших, че не ти е било много приятно. Че съм те разочаровал. Разбираш ли какво искам да кажа?
	Джули кимна.
	— Знаех, че ще ме разбереш. Е, трябва да отивам на работа.
	— Добре — опита да се усмихне Джули.
	Този път не я целуна.


>	Глава 12

	Ричард приближи къщата във викториански стил, която беше наел. Огряна от сребристата луна, тя беше заобиколена от фермерски земи и встрани от главния път.
	Къщата беше сгушена под високите борове и доста позанемарена, но все още притежаваше старомоден чар с корнизите и лампериите си, които наподобяваха обточена с дантела покана за парти в дома на губернатора. Някогашната градина беше обрасла с плевели и кудзу, ала Ричард не й обръщаше внимание. Допадаше му многообразието на природата, странните сенки нощем и разноцветните форми на клоните и листата денем.
	Многообразието приключваше на прага. Вътре цареше ред. Взетата под наем мебелировка не му допадаше, но в малък град като този нямаше кой знае какъв избор. В света на евтините изделия и полиестера Ричард беше успял да намери прилични дивани с бежова кадифена дамаска, масички с дъбов ламинат и пластмасови лампи с фалшиви месингови поставки.
	Тази вечер не му беше до мебелите. Мислеше само за Джули — за медальона и за начина, по който го погледна.
	Тя се беше превърнала в предизвикателство. Това му харесваше, тъй като Ричард мразеше мекушавостта. Питаше се защо такова момиче живее в малкия Суонсбъро. На Джули й подхождаше голям град с оживени тълпи, бляскави реклами, несъобразителни подмятания и резки размени на реплики. Тя беше твърде умна и стилна за такова невзрачно градче, в което нямаше нито източници, нито стимули на вдъхновение. Неоползотворените качества залиняват и ако Джули останеше в Суонсбъро, тя щеше да се погуби така, както се беше погубила майка му.
	Майка му се беше превърнала в жертва. Жалка жертва.
	Затвори очи и 1974 година изникна в спомените му.
	Лявото й око беше подуто и затворено, а бузата лилава. Тя бързаше да натовари куфара в багажника. В куфара имаше дрехи за него и за нея. В портмонето й — трийсет и седем долара в монети, събирани цяла година. Върнън и даваше пари само за хранителни продукти. Не й позволяваше да пипа книжката с чекове и тя дори не знаеше в коя банка отива заплатата му. Майка му криеше в кутията с прах за пране в килера изпадналите от джобовете му между възглавниците на дивана монети. Запътеше ли се Върнън към килера, сърцето й щеше да изхвръкне от страх.
	Този път беше сигурна, че си тръгват завинаги. Никога повече нямаше да се поддаде на увещанията му. Никога повече нямаше да се подлъже по обещанията му. Останеше ли, той щеше да я убие. Щеше да убие и сина им. Повтаряше си всичко това като мантра, сякаш думите й даваха сила да тръгне.
	Този ден не го заведе на училище. Каза му, че отиват на пикник и че трябва да вземе хляба и фъстъченото масло, както и якето си, в случай че застудее. Ричард беше на шест и разбираше, че го лъже.
	Предишната вечер я чу да пищи и да плаче. Чу шумната плесница, залитането и блъсъка в тънката стена между спалнята им и неговата стая. Тя стенеше и молеше баща му да спре, повтаряше, че съжалява, че смятала да пере, но се наложило да заведе детето на лекар… Върнън я обиждаше и както винаги, когато беше пиян, я обвиняваше в едно и също: „Той не прилича на мен. Той не е мое дете!“.
	Ричард лежеше в мрака и се молеше това да е истина. Не искаше такова чудовище за баща. Мразеше го. Мразеше мазната му лъскава коса и мириса на алкохол, когато се връщаше от химическия завод вечер. Другите деца получаваха колела и ролкови кънки за Коледа, а неговият подарък беше бейзболна бухалка без топка и ръкавица. Мразеше го, защото биеше майка му, когато не беше изчистила според очакванията му, или не можеше да намери нещо, което беше прибрала. Пердетата им бяха винаги спуснати и не канеха никого.
	— Бързо — подкани го майка му. — Трябва да намерим хубава маса в парка.
	Той се втурна към къщи.
	Баща му щеше да се прибере след час. Всеки ден идваше да обядва у дома. Вървеше пеша до работата, но винаги взимаше ключовете от колата и ги окачаше на колана си. Тази сутрин майка му беше успяла да измъкне един ключ, докато Върнън пушеше, четеше вестник и закусваше бекон с яйца.
	Трябваше веднага да тръгнат. Но майка му седеше и пушеше на масата с треперещи ръце. И така няколко часа.
	Вече нямаха никакво време и тя се беше паникьосала, че отново няма да успеят да избягат.
	Ричард влезе в колата с хляба, маслото и якето под мишница. Лявото око на майка му беше червено и подуто. Тя пъхна ключа, но не можа да го завърти. Ръцете й все така трепереха. Пое дълбоко дъх и опита още веднъж. Колата запали и майка му се усмихна. Устната й беше подута и усмивката беше доста крива и дори страшничка. Когато излязоха на улицата, тя погледна таблото. Дъхът й тутакси секна — нямаше бензин.
	Стояха и не помръдваха. Както винаги.
	Вечерта ги чу в спалнята. Не се караха. Смееха се и се целуваха. Майка му дишаше учестено и викаше името на баща му. На сутринта ги завари в кухнята да се прегръщат. Баща му му намигна и ръката му се плъзна по ханша на майка му. Тя се изчерви.
	Ричард отвори очи. Джули не биваше да остава в това градче. Тя заслужаваше друг живот. И той искаше да я отведе от тук.
	Сгреши, че я попита за медальона. Постъпи наистина глупаво. Потънал в мисли, едва чу звъна на телефона и го вдигна миг преди да се включи секретарят. Погледна екранчето и разпозна кода на Дейтона. Пое дъх и вдигна.


>	Глава 13

	Джули се опитваше да заспи, но главоболието от алергията я мъчеше, а и Певчо не спираше да ръмжи. Хвърли една възглавница по него, но не помогна. Явно искаше да го пусне навън, за да се разходи по традиционния кучешки начин. Цял час снова между хола и спалнята и я стряскаше, като я побутваше с влажния си нос.
	Джули затискаше глава с възглавницата, но все така чуваше ръмженето и главоболието й ставаше все по-непоносимо.
	— Успокой се, навън няма нищо, среднощ е, главата ме боли и няма да те изведа — мърмореше тя.
	Певчо не спираше да ръмжи — не зловещо и злобно и без да се зъби, както правеше, когато минаваше техникът за отчитане на електромера или — пази боже! — пощальонът. И все пак досадно и достатъчно силно, за да не й позволи да заспи.
	Джули седна в леглото и разтърка ушите си.
	— Това не се търпи!
	Кучето размаха доволно опашка: _Хайде, тръгвай!_ Тя го последва в хола.
	Певчо беше издърпал пердетата и стоеше на прозореца. Джули надникна и каза:
	— Видя ли, че няма никого!
	Кучето не се предаваше. Застана до вратата и я погледна в очакване.
	— Ако излезеш навън, няма да те чакам. Веднага си лягам. Не че те интересува, но главата ме боли — заяви тя и отвори вратата.
	Певчо не се втурна към гората, а излая два пъти на верандата и задуши наоколо. Джули се огледа. Нямаше жива душа. Чуваха се само жабите и щурците. Листата не помръдваха и улицата беше пуста.
	Кучето се завъртя и се прибра.
	— Знаеш ли какъв си! Само ме разкарваш! — скара му се тя и се отправи към спалнята.
	Певчо не я последва, а остана на прозореца на хола.
	Джули взе тиленол с надеждата, че най-сетне ще заспи.
	След час кучето залая и заръмжа доста по-настойчиво, но тя не го чу, тъй като беше пуснала вентилатора и затворила вратата на спалнята.

	* * *

	На другата сутрин намери бележка под чистачката на предното стъкло на колата. Слънцето печеше и небето беше толкова синьо, че приличаше на декор. Главата още я болеше, макар и не толкова силно.
C>
	Мила Джули:
	Командироваха ме, по спешност. Няма да мога да те видя през следващите няколко дни. Ще ти се обадя, когато се върна. Мисля само за теб.
@	Ричард
C$
	Джули се обърна към Певчо.
	— Затова ли вдигна толкова шум? Заради Ричард?
	Кучето я погледна самодоволно: _Казах ти, че навън има някого…_ Високомерието на Певчо никак не й допадаше и тя заяви:
	— Познаваш го вече добре, защо трябваше да лаеш и ръмжиш? Той дори не е бил до вратата!
	Певчо скочи на задната седалка и седна с гръб към нея. Джули подкара към салона, но той така и не се обърна, нито пък провеси глава през прозореца, за да се наслаждава на вятъра, докато развява ушите и изплезения му език. Щом слязоха от колата, тя го извика, но той прекоси улицата и важно-важно се отправи към гаража.
	Кучета.
	Понякога се вдетиняваха като мъжете.
	Мейбъл говореше по телефона. Отменяше часовете на Андрея, която отново беше взела „личен ден“. Този път поне се беше обадила. Винаги се връщаше на работа с някаква невероятна история от „личния ден“. Веднъж беше ходила цял ден след някакъв мъж, тъй като го взела за Брус Спрингстийн на паркинга пред „Фуд Лайън“. Изобщо не й беше минало през ум, че присъствието му на този паркинг в Суонсбъро граничи с невъзможното.
	Мейбъл се пресегна за бисквитите на Певчо, но видя, че Джули е сама.
	— Къде е сладкият исполин?
	— Май отиде при Майк.
	— Отново?
	— Скарахме се.
	Мейбъл се усмихна, тъй като думите на Джули прозвучаха така, както някога, когато споделяше, че са се скарали с Джим.
	— Гледай ти…
	— Цупи се, за да ме накаже, че му се развиках. Заслужаваше си го.
	— Защо? Какво направи?
	Когато чу за бележката на Ричард, Мейбъл се учуди, но не я разпитва, защото Джули не беше в настроение. Прибра кутията с бисквити и кимна към одеялото на Певчо.
	— Пусто е, като го няма.
	— Ще довтаса след малко. Нали го познаваш.
	Но изминаха осем часа и кучето все така го нямаше.

	* * *

	— Няколко пъти опитах да го доведа, ала той не помръдваше — смутено обясни Майк. — Подкупих го с лакомства, не и не. Оставаше да го влача, но надали би се съгласил.
	Джули погледна кучето и го попита:
	— Още ли ми се сърдиш?
	— Защо ти се сърди? — учуди се Майк.
	— Скарахме се.
	Певчо не помръдваше.
	— Ела, хайде — подкани го Джули.
	Никакъв ефект.
	— След мен!
	Джули не му беше давала тази команда, но не знаеше какво друго да каже. Майк погледна кучето и опита на свой ред.
	— Хайде, Певчо, тръгни, че да не стане по-лошо.
	Кучето стана и неохотно застана до Джули. Тя сложи ръце на хълбоците си.
	— Значи вече слушаш него?!
	— Аз не съм виновен — заоправдава се Майк.
	— Не съм казала, че си виновен. Какво прави Певчо цял ден?
	— Подремна, открадна ми сандвича, после излезе да си свърши работата.
	— Как се държа?
	— Нормално.
	— Беше ли ядосан?
	Майк се почеса по главата, сякаш въпросът го затрудняваше.
	— Нищо не ми каза. Може да е разговарял с Хенри.
	— Подиграваш ли ми се?
	— Не. Никога не бих го направил.
	— Притесних се, че се е загубил, и нямам настроение за шеги.
	— Но не се е загубил. Беше тук.
	— И сега те обича повече от мен.
	— Такъв съм си аз. Привлекателен. Неустоим.
	Джули най-сетне се усмихна.
	— Няма спор.
	— Питаш ли ме какво ми е. Това е истинско проклятие.
	Тя се засмя.
	— Тежка орисия, няма що.
	Майк я погледна с възхищение — беше толкова красива! — и поклати глава.
	— Съдба, какво да се прави.

	* * *

	След около час Джули увиваше с хавлиени кърпи избухналия като гейзер кран на кухненската мивка. Чудеше се как да спре бликналата вода.
	— Донеси телефона — обърна се тя към Певчо.
	Той го донесе в устата си и Джули успя да натисне първия записан номер.

	* * *

	Майк седеше на дивана, стискаше кен с бира между коленете си и хрускаше доритос. Беше излапал един „Биг Мак“ и това беше вечерята му. Китарата беше на дивана до него. Облегна се назад и си представи как Кейти Кърик съобщава по националната телевизия:
	„Този концерт е събитието на годината. Майк Харис подпали музикалния свят само с един-единствен албум. Първият му албум бележи рекордни продажби, по-големи от продажбите на «Бийтълс» и Елвис Пресли през цялата им кариера. Концертът по телевизията се очаква да достигне рекорден брой зрители. Ще се предава в цял свят и ще бъде гледан от три милиарда души. Исторически концерт, драги зрители!
	Чувате тълпата, която не спира да вика името му. Изумително! Хората идваха при мен цял ден и споделяха, че музиката на Майк Харис е променила живота им. О, ето го и него!“
	Майк излиза на сцената с китара в ръка.
	Оглежда публиката. Тя пощурява. Викове цепят въздуха. Обсипват го с цветя. Жените и децата не са на себе си. А мъжете му завиждат и искат да бъдат като него.
	Кейти е пред припадък.
	Майк потупва микрофона и зрителите замлъкват. Изчаква. Минават секунди, още секунди и още секунди… Публиката тъне в трескаво очакване, но той мълчи. Всички тръпнат в непоносимо напрежение — зрителите, Кати, милиардите пред телевизорите.
	Майк също.
	Стиска пликчето с доритос и се оставя мечтата да го носи на крилете си.
	Телефонът иззвъня и той се стресна. Скочи, разсипа плика с доритос и разля бирата в скута си. Звънеше се настойчиво.
	— Ало?
	— Майк, зает ли си? — попита Джули.
	Бирата беше намокрила дъното на джинсите му и чувството беше доста неприятно.
	— Не много. Защо?
	— Имам нужда от теб.
	— Казвай! — Майк тутакси забрави за разпилените доритос и за мокрите джинси.
	— Гръмна кранът в кухнята.
	— Как така?
	— Не знам…
	— Сигурно е бил хлабав.
	— Можеш ли да минеш да ми помогнеш?
	— Трябва първо да си сменя панталона.
	— Моля?
	— Идвам след няколко минути. Ще мина през магазина да купя нов кран.
	— Дано не се забавиш, че стискам крана с две ръце, а и трябва да отида до едно място, за да не направя някоя беля.
	— Идвам.
	Нахлузи сухи панталони, като в бързината едва не падна. Нямаше търпение да я види.


>	Глава 14

	— Джули? — извика той, когато влезе в антрето.
	— Тук съм. Не знам какво стана, но това проклето нещо спря да тече.
	— Спрях водата, затова.
	Майк надникна в кухнята и видя само едно — _гърдите й_. Все едно Джули беше участничка в състезание „Мокра фланелка“.
	— Много ти благодаря, че дойде.
	Тя махна кърпите от крана, а Майк полагаше усилия да не гледа гърдите й. Джентълмените не зяпат така. Приятелите също. Той отвори кутията с инструменти, а Певчо я подуши, сякаш очакваше да намери някакви вкуснотии.
	Джули изстискваше кърпите.
	— Дано не те прекъснах, ако си правил нещо…
	— Няма проблем.
	Тя придърпа мократа фланелка, за да я отлепи от гърдите си, и попита:
	— Всичко наред ли е?
	— Да. Защо?
	— Виждаш ми се притеснен. Не ме поглеждаш.
	— Не, не те гледам.
	— Нали това казах?
	— А, ето го! — възкликна Майк, уж беше намерил нещо, което търсеше в кутията, и си отдъхна, че най-сетне смени темата.
	— Ще отида да се преоблека — каза Джули, все така озадачена от странното му държане.
	— Няма да е лошо — нечуто рече той.

	* * *

	Майк се зае усърдно с крана, като положи усилие да забрави за фланелката на Джули.
	Избърса водата на пода, изпразни шкафа под мивката и подреди бутилките и препаратите за чистене до вратичките. Джули се върна и го завари легнал под крана. Певчо беше мушнал глава в шкафа и го наблюдаваше.
	— Спри да пухтиш — сгълча го Майк. — Дъхът ти мирише.
	Кучето помаха с опашка и той се опита да го избута.
	— Излез от тук! И без това е тясно и тъмно.
	— Как е кранът? — попита Джули, преоблечена в джинси и светъл пуловер.
	Майк вдигна глава и я удари в шкафа. Очите му сълзяха от миризливия дъх на кучето.
	— Почти е готов.
	— Толкова бързо?
	— Не е толкова сложно. Развърташ няколко гайки и сменяш крана. Не знаех какъв искаш и взех един, подобен на стария. Ако искаш друг, ще взема друг.
	— Няма защо да го сменяш. — Джули забеляза с изненада, че се заглежда в мускулестите му ръце. — Този става!
	Олекна му, като видя, че се е преоблякла, та да не се чуди къде да гледа. Подаде й стария кран и попита:
	— Какво си правила с това нещо? С чук ли си го удряла?
	— Използвах динамит.
	— Другия път внимавай, че почти си го счупила.
	— Какво му беше?
	— Износил се е. Сигурно само него не бях сменял, но защо ли не го проверих, когато идвах да поправям мелачката за отпадъци в мивката.
	— Значи грешката е твоя.
	— Щом казваш.
	Майк свърза новия кран и отиде да пусне водата с Певчо по петите.
	— Чудех се на кого да се обадя, ако си зает — подхвърли Джули.
	— Как можа изобщо да си го помислиш — каза Майк с престорено обиден глас.
	Докато му помагаше с прибирането на препаратите под шкафа, Джули се зачуди защо докосването на ръцете им й прави такова впечатление. Тя остави мокрите кърпи в пералното помещение и се запъти към хладилника в кухнята.
	— Не знам за теб, но аз имам нужда да пийна една бира. Искаш ли?
	— С удоволствие.
	Джули взе две бири и чукна бутилката си в бутилката на Майк.
	— Благодаря ти, че дойде. Вечерял ли си?
	— Защо?
	— Защото умирам от глад и смятам да поръчам пица.
	— Чудесно — усмихна се Майк.
	Тя се отправи към телефона, а той се запита как ли ще приключи тази хубава вечер.
	— С шунка и ананас става ли? — извика тя от хола.
	Майк преглътна.
	— За мен няма значение. Поръчай каквото ти обичаш.

	* * *

	Седнаха на пейката люлка на верандата. Топлината бавно напускаше телата им, цикадите жужаха и комарите кръжаха около мрежестата врата. Слънцето беше залязло и отражението на последните лъчи на хоризонта се промъкваше между дърветата.
	Къщата беше разположена сред половин акър земя и бе заобиколена от гориста местност. С Джим я бяха купили най-вече заради гората, а и защото беше по вкуса им — стара и с веранди.
	Певчо дремеше до стълбите и от време на време отваряше едното си око, за да не пропусне нещо. Лицето на Джули сияеше на бледата светлина на здрача. Майк се усмихна и каза:
	— Спомних си за първия път, когато се видяхме. Мейбъл беше поканила Хенри, Ема и мен, за да се запознаем.
	— Изпитвах ужас от срещата.
	— Защо? Толкова сме готини.
	— Да, но аз не го знаех.
	— Но нали беше с Джим!
	— Още повече заради това. Не познавах толкова добър човек колкото него, и не допусках, че на света има и други хора, които са толкова… добри.
	— Той ни беше предупредил, че си стеснителна.
	— Наистина ли?
	— Описа те като малко мишле.
	Джули се засмя.
	— Чувала съм какво ли не за себе си, но мишле…
	— Помоли ни да проявим търпение. Не че се налагаше — на нас ни стигаше, че той и Мейбъл те харесват.
	— Понякога се чудя как така се озовах тук — умисли се тя.
	— Защо?
	— Никога не съм предполагала, че ще живея в Суонсбъро, а ето че съм тук вече дванайсет години. Не бях и чувала за този град.
	— Да не би да искаш да заминеш?
	— Не. Тук ми харесва. Имаше един период след смъртта на Джим, когато имах желание да започна нов живот някъде надалеч, ала се отказах. Пък и къде щях да отида? Да не би да имах майка, при която да мога да се върна…
	— Чували ли сте се напоследък?
	— Преди няколко месеца. Обади ми се на Коледа. Каза, че смята да ми гостува, и толкова. Мисля, че искаше да й пратя пари за билет, но аз нямах такова намерение. Щяхме отново да се скараме.
	— Не ти е лесно с нея.
	— Понякога. Но вече не е както преди. Когато започнах да излизам с Джим, исках да й се обадя и да й кажа, че при мен всичко е наред. Вероятно търсех одобрението й. Странно, нали? Колкото и да ме беше наскърбила, аз все още исках мнението й.
	— Но не и сега?
	— Вече не. Тя не дойде на сватбата. Нито на погребението. И постепенно спрях да изпитвам чувства към нея. Все едно е непознат човек.
	Майк гледаше към гората. От време на време прехвърчаха малки прилепи.
	— Хенри често ме вбесява, родителите ми също, но въпреки това ми е приятно, че са наблизо и мога да разчитам на тях. Не знам дали бих могъл да се справям сам. Като теб.
	— Разбира се, че би могъл. Пък и аз не съм сама. Певчо е до мен, а имам и приятели. Това засега ми стига.
	Майк се поколеба дали да я попита каква е ролята на Ричард, но се отказа. Не искаше да развали хубавото настроение и приятното усещане, което изпитваше след почти изпитата бира.
	— Майк, може ли да те попитам нещо?
	— Разбира се.
	— Какво стана със Сара? Всичко беше наред и изведнъж престанахте да се виждате.
	— Ами… — Той се размърда смутено на стола. — Няма кой знае какво за разказване.
	— И все пак?
	— По-добре да не знаеш.
	— Изневери ли ти?
	Отговор не последва и Джули разбра, че това е причината.
	— Съжалявам — побърза да каже тя.
	— Аз също. С някакъв мъж в работата… Една сутрин заварих колата му пред тях.
	— И?
	— Питаш дали съм се ядосал? Да, много. Но вината не беше напълно нейна. Към края на връзката ни не бях много добър с нея и вероятно се е чувствала пренебрегвана. Може би част от мен осъзнаваше, че двамата нямаме бъдеще, и бях някак нехаен.
	Джули посочи празната бутилка.
	— Искаш ли още една?
	— Може би.
	— Ей сега.
	Тя тръгна към кухнята, а Майк я изпроводи с поглед. Джинсите бяха опънати по нея и й стояха чудесно. Каза си, че не трябва да се размечтава и да си въобразява кой знае какво. Това беше една обикновена вечер с пица и бира. Както много вечери преди това, докато осъзна, че е влюбен. Случи се доста след смъртта на Джим и не стана изведнъж, а постепенно, като появата на изгрева: небето светлее все повече и повече и току осъзнаваш, че утрото е дошло.
	Джули се върна с бирата и каза:
	— Джим казваше същото.
	— Кое?
	— „Може би“. Когато го питах иска ли още една бира. От теб ли го беше научил?
	— Може би.
	Тя прихна.
	— Мислиш ли още за него?
	— Непрекъснато.
	— И аз.
	— Беше добро момче. Страхотно момче. По-добър не познавам. Казваше ми, че винаги се старае да даде всичко от себе си.
	Джули се облегна назад. Какви хубави думи…
	— Ти също си добро момче.
	— Аз съм като милиони други, а Джим беше единствен.
	— Ти също си от този малък град, имаш същите приятели, обичаш да правиш същите неща. Джим и ти бяхте повече братя, отколкото сте двамата с Хенри. Само дето Джим не би могъл да смени кранчето. Не го биваше в тези работи.
	— Хенри е същият.
	— Наистина ли?
	— Да. С тази разлика, че знае какво трябва да направи, но не иска да си цапа ръцете.
	— Чудна работа! А е другият собственик на автоработилницата…
	— Такъв е той. Ала аз нямам против, защото предпочитам моята пред неговата работа. Не обичам канцеларските занимания.
	— Значи не би завеждал отдел „Заеми“?
	— Каквото работеше Джим? В никакъв случай. Дори ако по чудо се сдобия с такава длъжност, ще ме изхвърлят след няколко дни. Ще давам заем на всеки кандидат. Не мога да отказвам на нуждаещите се.
	Джули докосна ръката му.
	— Наистина ли?
	Майк се усмихна. Как искаше това докосване да бъде вечно!

	* * *

	Пицата дойде след няколко минути. Пъпчивият тийнейджър с очила с черни рамки дълго се взира в сметката, преди да обяви сумата с леко заекване.
	Майк се пресегна за портфейла си, но Джули го спря.
	— И дума да не става. Аз черпя.
	— Но аз ще ям повече.
	— Ако искаш, изяж цялата пица.
	Тя взе кутията, каза на момчето да запази рестото и влезе в кухнята.
	— Може ли в картонени чинии?
	— Аз в други не ям.
	— Знам — намигна тя. — Горкичкият Майк.

	* * *

	Вечеряха и разговаряха тихо и спокойно, както винаги. Поприказваха си за Джим и за общите си познати. От време на време Певчо изскимтяваше, сякаш търсеше внимание, и Майк му хвърляше късче от коричката на пицата, без да спира да говори.
	Джули усети, че се заглежда в очите му по-дълго от обикновено. Това я смути. Кой знае защо, тя се чувстваше различно и не искаше вълнението да я напусне. С джинси и маратонки, рошава коса и крака, подпрени на перилата на верандата, Майк беше едно мило и симпатично момче. Такъв беше в очите й още от времето преди да започне да излиза с Джим.
	С Майк всичко беше по-различно. Не като с другите мъже, с които беше излизала, включително и Ричард. С него нямаше превземки, скрит подтекст и предварителни планове как да направиш впечатление. Във въртележката на последните няколко седмици беше забравила колко приятна е компанията му.
	Така се беше чувствала само с Джим — не беше омаяна единствено от горещия прилив на емоции, когато се любеха, а най-вече от утрините, в които четяха вестник и пиеха кафе в леглото, от студените декемврийски утрини, когато садяха луковици в градината, от обиколките в магазините за избор на спална гарнитура от черешово дърво. Това бяха миговете, в които вярваше в невъзможното, беше най-щастлива и светът беше прекрасен.
	Майк се опитваше да налапа дългите конци кашкавал, които се точеха от пицата. От време на време побутваше с пръсти шунката, за да не падне, и бързо облизваше кетчупа. Засмиваше се, избърсваше уста със салфетката и мърмореше, че ще си накапе хубавата риза. Той не се взимаше на сериозно и нямаше против и тя да се отнася така с него. Точно заради това Джули го чувстваше толкова близък — сякаш бяха възрастни съпрузи на пейка в парка, които си държат ръцете. По едно време Майк стана, отиде в кухнята, зави остатъка от пицата с целофан и го прибра в хладилника. После хвърли салфетките и картонените чинии в кофата и за миг всичко изглеждаше като сцена от бъдещето — просто поредната вечер след много предишни такива.

	* * *

	— Е, вече всичко е наред — каза Майк и огледа кухнята.
	— Много ти благодаря — кимна Джули и усети, че леко се изчервява.
	Настъпи дълго мълчание и в главата й зазвуча познат рефрен: _Връзка с Майк? О не, не, това е невъзможно, от къде на къде…_
	— Ще тръгвам, трябва да ставам рано — каза той.
	— Аз също ще лягам, че миналата нощ не спах заради Певчо.
	— Защо, какво прави?
	— Обикаля, скимтя, лая, само и само да ме дразни.
	— Имаше ли причина?
	— Ричард минал да остави бележка на чистачките на колата, че заминава по работа.
	Това беше първото споменаване на Ричард за цялата вечер.
	— По кое време беше това? — попита Майк.
	— Около два. Защо?
	Той стисна устни и се замисли.
	— Защо не е оставил бележката сутринта?
	Джули сви рамене.
	— Сигурно е тръгнал рано и не е имал време.
	Майк кимна и се поколеба дали да каже още нещо, но замълча — кой знае дали щеше да го разбере правилно. Не искаше да рискува и да развали хубавата им вечер.
	Джули забеляза малката бенка на бузата му, която беше като нарисувана от художник, и се зачуди как така я вижда за пръв път. Той запристъпва от крак на крак и каза:
	— Е, благодаря за вечерта. Радвам се, че ме извика за крана. Прекарахме чудесно.
	Очите им се срещнаха за миг. Стаила дъх, Джули задържа поглед на опънатите по хълбоците му джинси и усети, че отново поруменява. Имаше чувството, че се е загледала в някой непознат, което беше смешно и абсурдно.
	Застана на прозореца. Осветен като с ореол от лампата в колата, Майк й махна, преди да потегли, и тя също му махна, като повтаряше името му наум. _Майк… Майк…_ Възможна ли беше тази връзка? Той беше мил, разговорчив и чаровен. И все пак — _Майк_?
	Невероятно…
	Дали?


>	Глава 15

	— И това ли е всичко? — попита Хенри и остави кафето си на бюрото си.
	— Да — отвърна Майк и се почеса по главата.
	— И просто така си тръгна?
	— Да.
	Друг път Хенри би се пошегувал с нерешителността му да покани Джули на среща, но сега се въздържа и каза:
	— Значи Джейк Блансен споменава нещо лошо за Ричард, без да е ясно заслужава ли си притесненията, после тя ти казва, че Ричард минава покрай дома й след полунощ и виси там кой знае докога, и въпреки това смяташ, че не е необходимо да я предупредиш да внимава? Трябваше да поговориш с нея.
	— И какво по-точно да й кажа?
	— Казваш й какво мислиш и това е.
	— Ти го можеш, но аз не. Ще вземе да реши, че го казвам нарочно заради чувствата, които изпитвам.
	— Майк — подхвана Хенри с родителски тон, — ти си й приятел и каквото и да се случи, винаги ще бъдеш такъв. Същото се отнася и за мен. Не ми харесват тези нощни посещения на Ричард. Това не е нормално, каквато и да е причината. Можеше да й остави бележка сутринта, можеше да й се обади по телефона вкъщи или в работата. Кой човек става, облича се и прекосява града, за да остави бележка на нечия кола в два посред нощ! Дали Блансен не е искал да те предупреди, че в този тип има нещо съмнително?
	— Аз също се разтревожих.
	— Защо не говори с нея?
	— Недей да правиш от мухата слон. Човекът е оставил бележка и си е отишъл.
	— Откъде знаеш, че си е отишъл? Знаеш, че обикновено те оставям да правиш каквото искаш, но случаят не е такъв. Точно сега не бива да премълчаваш тези неща, а да й ги кажеш. Разбираш защо, нали?
	— Да.

	* * *

	— Добре ли прекарахте? — попита Мейбъл.
	— Да — усмихна се Джули. — Нали знаеш колко е забавен Майк!
	— Кранчето работи ли?
	— Да.
	— Бива си го този Майк, а?
	Въпросът на Мейбъл не изискваше отговор, но Джули се замисли защо предишната вечер не излиза от ума й. Не се беше случило кой знае какво, ала заспа с мисълта за Майк и сутринта се събуди отново с нея.
	— Така е — отговори тя без миг колебание и отвори вратата на салона, за да пусне нетърпеливия Певчо навън.

	* * *

	— Майк, имаш гости — извика Хенри.
	— Кой? — подаде Майк глава от склада.
	— Познай.
	Певчо се приближи и размаха опашка.

	* * *

	Джули дойде в работилницата в късния следобед.
	— Ако не си познавах кучето, щях да помисля, че това е заговор да ме накара да идвам тук.
	Майк беше благодарен на Певчо и се пошегува:
	— Може би намеква за нещо.
	— За какво?
	— За липса на внимание.
	— Не се оставяй да те заблуждава. Отделям му предостатъчно внимание. Разглезен е и още как.
	Майк започна да сваля работния гащеризон, който носеше върху дрехите си.
	— Извинявай, но това нещо ме дразни. Просмукало се е със спирачна течност и цял ден дишам изпаренията.
	— Значи си дрогиран?
	— Уви, не, но ме боли главата.
	Той остана по джинси и червена фланелка. Джули го загледа и си каза, че изглежда доста по-млад за годините си.
	— Какво ще правиш довечера? — попита тя.
	— Както винаги ще спасявам света, ще храня гладните и ще се боря за световния мир.
	— О, реши ли човек, явно може да направи куп чудеса само за една вечер.
	— Абсолютно — засмя се закачливо Майк, макар стомахът му да беше свит от притеснение. — А ти? Какви са плановете ти?
	— За разлика от твоите велики дела, аз ще се огранича с чистене и плащане на сметки.
	Хенри се подпираше на вратата на офиса и ги поглеждаше от време на време с намерението да напомни на брат си за разговора им. Майк пъхна ръце в джобовете си. Трябваше да й каже. Пое дълбоко дъх и подхвана:
	— Имаш ли няколко минути? Искам да поговорим.
	— Разбира се.
	— Да отидем да пийнем по бира?
	Въпреки че беше озадачена от сериозния му тон, Джули се зарадва, че я покани.
	— Съгласна!

	* * *

	„Тизи“ се намираше между ателие за химическо чистене и магазин за домашни любимци. Заведението беше като „Сейлинг Клипър“ — нито особено чисто, нито особено приятно. Телевизорът в ъгъла на бара гърмеше, прозорците бяха мръсни и цигареният дим се виеше над масите като лава лампа. Посетителите на „Тизи“ не се дразнеха от обстановката, а редовните десетина едва ли не живееха там. Според собственика Тизи Уелборн заведението било известно заради своя „характер“, а според Майк „характерът“ се изразяваше единствено в евтиния алкохол.
	Хубавото беше, че в бара нямаше правила и Тизи не се интересуваше кой и с кого го посещава. През заведението бяха минавали самурайски мечове, надуваеми кукли и какво ли не още, така че Певчо не правеше никакво впечатление. Майк и Джули се настаниха на високите столчета на бара, кучето направи една обиколка и легна в краката им.
	Тизи им подаде две бири. Капризите в заведението бяха неуместни и Майк се зарадва, че те не бяха студени, но не бяха и топли.
	Джули се огледа и прошепна:
	— В този бар винаги имам чувството, че ще хвана някоя заразна болест.
	— Не забравяй за „характера“!
	— Голям характер, няма що! Казвай сега защо ме доведе тук.
	— Хенри държи да знаеш нещо…
	— Хенри ли?
	— Да. Смята, че е трябвало да ти го кажа още вчера.
	— За какво става дума?
	— За Ричард.
	— Какво за Ричард?
	— За онази бележка, която ти е оставил.
	— Е?
	— Хенри смята, че идването му посред нощ е някак странно.
	— И се тревожи за мен?
	— Да.
	— Но не и ти, така ли?
	— Да.
	Джули отпи глътка бира.
	— А защо се тревожи? Ричард не е надничал през прозорците, инак Певчо щеше да мине през тях и тежко му и горко. Трябвало е спешно да замине и затова е оставил бележката през нощта.
	— Има и още нещо. Онзи ден в работилницата дойде един от майсторите на моста. Каза ми нещо, което…
	— Което какво?
	След като изслуша коментара на Джейк Блансен за Ричард и съответната реакция на Хенри, Джули се усмихна и докосна ръката на Майк.
	— Толкова е мило, че Хенри се тревожи за мен.
	— Значи не се сърдиш?
	— За какво да се сърдя? Радвам се, че имам приятели, които се грижат за мен.
	— Но…
	— Какво но?
	— Ами…
	— Признай, че и ти се безпокоиш — побутна го Джули с лакът.
	— Да, но не исках да ти казвам всичко това, защото излизаш с Ричард и…
	— И се боеше да не си помисля, че ми го казваш, тъй като не искаш да излизам с него, нали?
	— Да.
	— Приятели сме от дванайсет години. Как бих могла да си помисля такова нещо? Познаваш ме по-добре от всички. Ти си най-добрият ми приятел. Знам, че не би казал нещо, с което да ме нараниш. Затова и ми е приятно да сме заедно. Защото си добър и мил човек.
	Майк извърна очи, като си каза, че още малко и щеше да го нарече евнух.
	— Но както се казва, добрите хора винаги отстъпват и затова са последни на опашката — отбеляза той.
	Тя завъртя лицето му към себе си.
	— Не всички мислят така. Не и аз.
	— А Ричард?
	— Какво Ричард?
	— Напоследък сте все заедно.
	— Ти да не би да ревнуваш?
	Майк пийна глътка и не отговори.
	— Няма защо да ревнуваш. Излязохме няколко пъти, посмяхме се и това е всичко. Нямам намерение да се омъжвам за него.
	— Дано е така.
	— Шегуваш ли се? — Джули прихна и го погледна. Той не се шегуваше. — Да не би да си мислиш, че съм се влюбила?
	— Нямам представа.
	— Е, не съм. Дори не знам дали пак ще изляза с него. И то не заради това, което ми каза. Уикендът с Ричард беше приятен, но нещо ми липсваше. В понеделник се държа странно и аз реших, че не желая да се задълбочавам.
	— Наистина ли?
	— Наистина.
	Тизи включи телевизора на И Ес Пи Ен и ги погледна въпросително за още бири. Двамата поклатиха глава.
	— А ще излизаш ли пак с Боб? — попита Майк.
	— Не смятам, че се налага.
	— Може някой друг да се появи — погледна я той и гърлото му пресъхна от вълнение.
	— Възможно е. — Джули подпря брадичка на ръката си, без да отмества поглед от него.
	— Сигурен съм, че има поне десетима, които чакат реда си.
	— Трябва ми само един — усмихна се тя до уши.
	— Нямай грижа. Ще го намериш.
	— Поне имам база за сравнение и знам какви качества трябва да притежава. Искам да е добър. И мил.
	— Заслужаваш го.
	Джули го гледаше и си мислеше, че понякога е твърд като скала и се налага да опита друга тактика.
	— Ами ти? Ти кога ще си намериш момиче?
	— Не знам.
	— Трябва само да го потърсиш. Може да се окаже и под носа ти.
	Майк придърпа ризата си — беше горещо и се боеше, че ще се изпоти.
	— Сигурно си права.
	Джули въздъхна. Ако чакаше на този Казанова, сигурно щеше да остарее в надежди. Налагаше се да бъде инициативна.
	— Какво ще правиш утре вечер?
	— Не съм мислил.
	— Искаш ли да излезем?
	— Да излезем?
	— Да. На острова има едно хубаво ресторантче. Храната е много вкусна.
	— Може Хенри и Ема да дойдат с нас.
	— А какво ще кажеш да идем само двамата?
	— Ти и аз? — Сърцето му щеше да изхвръкне.
	— Да. Ако искаш…
	— Искам — прекъсна я той и веднага съжали. Пое дъх, погледна я, имитирайки Джеймс Дийн, и небрежно заяви: — Ще гледам да се освободя.
	— Много благодаря — едва сдържа смеха си Джули.

	* * *

	— Значи я покани да излезете? — попита Хенри.
	Майк се беше облегнал на стената като каубой в уестърн. Разглеждаше ноктите си, все едно нищо особено не се е случило.
	— Няма какво повече да отлагам — сви рамене той.
	— Сигурен ли се, че си я поканил на среща?
	Майк погледна брат си учудено.
	— Ама разбира се.
	— Как стана? Случайно ли?
	— Разговорът тръгна в тая посока и стана неочаквано.
	— Аха — промърмори Хенри, който подозираше, че това не е цялата истина. — Как реагира, когато я предупреди за Ричард?
	— Нещата там са приключили.
	— Така ли ти каза?
	— Да.
	Хенри не искаше да го съветва, нито да се шегува, но цялата история му се струваше някак подозрителна.
	— Гордея се с теб. Крайно време беше да действаш.
	— Благодаря, Хенри.
	— Връщам се в офиса, че имам още работа.
	— Аз също.
	Майк тръгна към работилницата. Никога не се беше чувствал толкова радостен.
	Хенри вдигна телефона и се обади на Ема.
	— Няма да повярваш на онова, което ще ти кажа.
	— Слушам те!
	Разказа й за Майк и Джули и Ема възкликна:
	— Най-сетне!
	— Ще можеш ли да поразпиташ Джули?
	— Нали Майк ти е разказал?
	— Той крие нещо. Искам да разбера истината.
	— За да го майтапиш, нали?
	— Съвсем не.
	— Хенри!
	— Познаваш ме, мила, никога не бих постъпил така. Ще ми се да знам какво мисли Джули, тъй като Майк е сериозно влюбен и не искам да се разочарова.
	Ема мълчеше и премисляше думите му.
	— Добре. Двете отдавна не сме обядвали заедно.

	* * *

	Джули отключи вратата, като едва крепеше пощата и торбата с покупки. Вместо здравословна храна беше взела лазаня за микровълновата.
	Певчо не я последва, а се втурна към гората.
	След като сложи лазанята в микровълновата и се преоблече в тишърт и шорти, Джули прегледа пощата — сметки, купони за пазаруване, каталози за поръчки… Не беше в настроение да се занимава с тях.
	Предстоеше й среща с Майк. _Майк._
	Прошепна името му, за да провери дали звучи толкова страхотно, колкото го чувстваше.
	Да, звучеше невероятно.
	Лампичката на телефонния секретар мигаше. Натисна бутона. Ема предлагаше да обядват в петък. Следващото съобщение беше от Ричард.
	„Здравей, Джули. Обаждам се да питам как си, но те няма. Утре се прибирам. — Следваше пауза и поемане на дъх. — Нямаш представа колко ми липсваш.“


>	Глава 16

	Издокаран с „Докърс“ и бяла ленена риза, Майк отиде да вземе Джули малко преди седем. Преди да слезе от колата, взе кутията бонбони от седалката и повтори онова, което беше намислил да каже. Тя го харесваше такъв, какъвто е, и все пак той държеше да я омае с думи. Смяташе да каже: „Идеята да отидем на плажа е чудесна. Толкова е красиво вечер“. Звучеше непревзето, естествено и без никакъв намек за ухажване. Това беше може би единственият му шанс да спечели Джули и той не искаше да го пропилее.
	Тя се показа на прага и каза нещо, вероятно за поздрав, но той не чу и сякаш загуби ума и дума — _беше истина, двамата най-сетне имаха среща_!
	Гледаше и си мислеше, че накъдето и да се обърнеш, можеш да видиш красиви жени, хубавици, които привличат мъжките погледи дори когато са с кавалер, и които пърхат с мигли и се отървават само с предупреждение при пътно нарушение, но Джули, Джули беше различна!
	За повечето хора тя беше привлекателна. Имаше и малки недостатъци — вирнато носле, изобилие от лунички и неподдаваща се на гребена буйна коса. Но за Майк беше единствена. Слизаше по стъпалата към него, лятната й рокля леко се издуваше от пролетния бриз, нямаше по-красива от нея.
	— Майк? Добре ли си? — попита тя, забелязала слисването му. — Виждаш ми се пребледнял.
	_Не бива да се изложа_, повтаряше си той, _трябва да запазя спокойствие и да кажа нещо_. Пое дълбоко дъх и рече:
	— Донесох ти бонбони.
	— Благодаря.
	Репетираната реплика се беше изпарила, затова изтърси това за бонбоните. Идеше му да потъне в земята. Какво беше намислил да й каже, какво…
	— Красива си на плажа тази вечер — обърка репетираното изречение Майк и Джули го погледна учудено.
	— Благодаря, но още не сме на плажа.
	Той пъхна ръце в джобовете си и си каза, че е кръгъл глупак.
	— Извинявай…
	— За какво?
	— Не ми идваха думите и… Радвам се, че съм тук с теб.
	Джули долови искреността му и кимна.
	— Аз също.
	Той си отдъхна и се загледа в далечината, сякаш правеше научно изследване на околността. След малко се окопити и предложи:
	— Да тръгваме?
	— Да.
	Певчо излая от къщата.
	— Той няма ли да дойде?
	— Не бях сигурна дали ще го искаш.
	Майк си каза, че Певчо ще разсее напрежението и ще им бъде като придружител.
	— Нека дойде. Той обича да е на плажа.
	Кучето ги наблюдаваше от прозореца. Джули искаше да дойде, ала все пак това беше среща и в подобни случаи тя не го взимаше със себе си.
	— Сигурен ли си, че нямаш нищо против?
	— Да.
	Тя се усмихна, обърна се и от къщата се дочу радостен лай.
	Певчо се настани отзад в пикапа, а когато прекосяваха моста, ушите и езикът му се вееха на вятъра и той изглеждаше като най-щастливото куче на света.

	* * *

	Майк и Джули седнаха на терасата на втория етаж на ресторанта, а Певчо се излегна на топлия пясък. Ниските облаци бледнееха в бавно падащия мрак. Океанският бриз полюшваше краищата на чадъра над масата. Джули пъхна косата зад ушите си. Плажът беше пуст и така щеше да бъде до Деня на загиналите във войните. Вълните заливаха ниските пясъчни възвишения покрай брега.
	Заради местоположението си ресторантът беше редовно посещаван и почти всички маси бяха заети. Джули си поръча чаша вино, а Майк бира.
	По пътя разговаряха за Мейбъл, Андрея, Ема и Хенри. Майк се ядосваше, че бе объркал репликата, но Джули като че ли не забеляза, или поне не му се присмя. Щеше му се да е така заради непреодолимия му чар, ала знаеше, че тя просто не беше обърнала внимание.
	В първите минути на масата му беше трудно да се съсредоточи. От две години беше мечтал за тази среща. Ако всичко вървеше както трябва, може би по-късно щеше… да я целуне. Тя вдигна чашата и отпи глътка, а леко издадените й до ръба устни бяха най-сексапилното нещо, което беше виждал досега.
	Чакаха вечерята и разговаряха, тя дори се смя, но Майк не си спомняше нито дума от казаното.

	* * *

	Той не беше на себе си.
	Джули знаеше, че ще му трябва време, за да се отпусне. Тя също беше напрегната и се надяваше, че Майк ще се съвземе по-бързо и ще спре да я гледа, докато пие виното, така, сякаш в чашата й плува голям бръмбар.
	Тази вечер беше различна от вечерта, когато поправи крана в кухнята. Когато го покани да излязат, Джули не предполагаше, че и двамата ще се чувстват толкова неловко. Все пак той не беше само потенциална част от бъдещето, а и неразделна част от миналото й. И от миналото на Джим.
	Улови се, че ги сравнява. Макар притеснен, Майк се представяше сравнително добре. Той не можеше да е същият като Джим, ала в него имаше нещо, което й напомняше за най-щастливите мигове в брака й. Както с Джим, така и с Майк тя беше сигурна, че е обичана и ще бъде обичана завинаги. В един момент й се стори, че изневерява, тъй като изпита усещането, че Джим ги наблюдава, но мигът отмина бързо и я остави с трогателното чувство, че той не би имал против.
	Когато приключиха с вечерята, лунните лъчи блестяха в сребристо ветрило над тъмната вода.
	— Искаш ли да се разходим? — попита Майк.
	— Чудесно предложение — съгласи се тя и остави чашата.
	Станаха и Джули оправи смъкналата се на рамото й презрамка. Сред мириса на сол и водорасли тя долови и лъха на одеколона му. Майк се беше навел над перилата и търсеше Певчо. Когато се обърна, луната огря лицето му и Джули се озова пред един мъж, когото като че ли не познаваше. Пръстите му на перилата бяха тъмни от греста. Колко различен беше той от мъжа, с когото бе застанала пред олтара…
	Не, не съм влюбена в Майк, реши тя.
	Или все още не.

	* * *

	— Защо се умълча? — попита Майк.
	Вървяха по брега с обувки в ръце. Певчо се мотаеше в краката им и душеше пясъка за раци.
	— Мисля си.
	— За Джим ли?
	— Как позна?
	— Виждал съм това изражение много пъти. Не ставаш за покерджия. Мога да чета мислите ти.
	— И какво по-точно си мислех?
	— Мислеше си колко добре си постъпила, че си се омъжила за него.
	— Това се подразбира.
	— И все пак познах.
	— Не позна.
	— За нещо важно ли мислеше?
	— Не. А и не би искал да знаеш.
	— Защо? Да не е нещо лошо?
	— Не. Мислех си за ръцете му. Ти имаш грес на пръстите, а ръцете на Джим бяха винаги чисти.
	Майк дръпна ръцете си зад гърба.
	— Не исках да те обидя. Знам, че това ти е работата и не би могло да е другояче.
	— Те не са мръсни, а боядисани. Непрекъснато ги мия.
	— Няма защо да се оправдаваш. Аз харесвам ръцете ти.
	— Наистина ли?
	— Ами няма как. Нали са част от теб.
	След няколко крачки Майк попита:
	— Искаш ли да излезем утре? Може да отидем до Боуфърт.
	— Искам. Ще прекараме чудесно.
	— Може би ще трябва да оставим Певчо.
	— Няма проблем. Той е голямо момче.
	— Къде по-точно искаш да отидем?
	— Сега е твой ред да избираш.
	— Ти се представи добре. — Майк я погледна и протегна ръка към ръката й. — Тук е толкова красиво вечер.
	Джули се усмихна и преплете пръсти в неговите.

	* * *

	Тръгнаха си, тъй като застудя. Майк не искаше да пусне ръката й, но все пак трябваше да отвори вратата на пикапа. Мислеше да я държи и в колата, но Джули сложи ръце в скута си и се загледа през прозореца.
	Мълчаха почти през целия път и когато я изпрати до вратата, Майк си каза, че всъщност няма никаква представа за какво мисли тя.
	— Прекарах много добре — каза той.
	— И аз. Утре в колко?
	— В седем. Е, хайде… — колебливо рече Майк и тя се усмихна, отгатвайки мислите му.
	— Лека нощ, Майк. До утре.
	Джули стисна ръката му и извади ключовете. Пусна Певчо пред себе си и се обърна.
	— Още веднъж благодаря за хубавата вечер.
	Вратата се затвори след нея. Майк осъзна, че тя няма да излезе, и тръгна към колата, подритвайки чакъла на пътеката.

	* * *

	Джули знаеше, че няма да може да заспи, и запрелиства един каталог. Беше доволна, че не го целуна, макар да не знаеше защо. Може би имаше нужда от още малко време.
	Или пък искаше да го види отново притеснен? Беше толкова сладък, когато се смущава. Хенри беше прав, че насочените към Майк добронамерени шеги са забавни.
	Реши да погледа телевизия, тъй като беше още рано. Загледа се в някаква драма по Си Би Ес за шериф, който смята за свой дълг да спасява хората, като рискува живота си.
	На вратата се почука.
	Певчо скочи и застана на прозореца. Джули реши, че Майк се е върнал. Само че кучето започна да ръмжи.


>	Глава 17

	— Ричард? — учуди се Джули.
	— Здравей. — Той й подаде букет рози. — Взех ги от летището. Нямаше много голям избор…
	Певчо спря да ръмжи. Ричард му подаде длан, той я подуши и обърна глава. _О, пак този, няма отърване…_
	Джули се поколеба, преди да вземе цветята, и му благодари, макар да предпочиташе да няма букет.
	— Извинявай, малко е късно, но исках да ти кажа здрасти, преди да се прибера. Обаждах се, но те нямаше.
	— Остави ли съобщение?
	— Не. Нямах време. Обявиха последно повикване и мястото ми не беше потвърдено. Вчера ти оставих съобщение.
	— Да, чух го.
	— Но тази вечер не беше вкъщи?
	— Бях излязла с един приятел — неохотно отвърна Джули.
	— С приятел?
	— Да. Нали помниш Майк? Вечеряхме набързо.
	— Онова момче, автомонтьорът?
	— Да.
	— Добре ли прекарахте?
	— Отдавна не го бях виждала и си поприказвахме за това-онова.
	— Може ли да вляза? Бих искал да поговорим няколко минути. — Ричард погледна надолу, а после и Джули.
	— Не знам… Късно е. Готвех се да си лягам.
	— Тогава утре. Искаш ли да вечеряме заедно?
	_Не искам да отговарям, не искам, не искам_, повтаряше си Джули. Боб поне предусети, че краят на връзката им е дошъл… Но не и Ричард.
	— Съжалявам, но имам други планове.
	— С Майк?
	Тя кимна.
	Без да отмества поглед, Ричард прокара пръсти по лицето си.
	— Значи край, така ли? Сгреших ли с нещо?
	— Не. Не това е причината.
	— А кое? Не ти ли беше приятно, когато бяхме заедно?
	— Напротив.
	— Тогава?
	— Става дума за мен и Майк. Ние двамата като че ли… Не знам как да го обясня.
	Ричард не продумваше, само мускулите на бузата му потрепваха.
	— Явно добре си прекарала, докато ме нямаше.
	— Съжалявам…
	— За какво? За това, че си излизала зад гърба ми и че ме използваше, за да накараш Майк да ревнува?
	— Моля? Не съм те използвала.
	— Така ли? — Гласът му звучеше гневно. — А тогава защо приключваш всичко още преди да е започнало? И как така изведнъж Майк стана интересен? Заминавам за няколко дни и той заема мястото ми! — Устните му започнаха да побеляват и той добави: — Всичко е било отдавна планирано!
	Избухването му беше толкова неочаквано, че Джули не можа да се сдържи и заяви:
	— Ти не си наред.
	Ричард най-сетне отклони поглед от нея и каза по-спокойно и обидено:
	— Защо говориш така? Искам само да поговорим.
	В очите му напираха сълзи.
	— Извинявай — подхвана Джули, тъй като го съжали. — Не трябваше да го казвам. Не исках да те засегна. Късно е и двамата сме уморени. Ще си лягам, преди да сме си казали още нещо. Лека нощ.
	Понечи да затвори вратата, но той я подпря с ръка.
	— Чакай! Трябва да говоря с теб.
	Кучето се хвърли светкавично към ръката му, захапа я, Ричард изстена от болка и залитна.
	— Певчо! — извика Джули.
	— Спри го! Прибери го! — крещеше Ричард на колене, а кучето се беше надвесило над него, клатеше глава и ръмжеше.
	— Пусни го! Пусни го веднага! — задърпа каишката тя.
	Певчо я послуша, но застана до нея озъбен и с настръхнала козина.
	— Как е ръката ти? — попита Джули.
	Ричард размърда пръсти. Кучешките зъби бяха оставили следи, макар да не бяха пробили кожата.
	— Не е счупена. Напомни ми другия път да не държа вратата ти отворена, когато той е наблизо.
	Макар тонът му да беше шеговит, Джули не отговори. Кучето я беше защитило и тя нямаше намерение да му се кара.
	— Извинявай — продължи Ричард. — Не трябваше да избухвам и да държа вратата. Имах тежка седмица. Не че това е извинение…
	Очите му отново се навлажниха. Говореше сподавено, през сълзи.
	— Майка ми почина миналата седмица. Бях на погребението й.

	* * *

	— Затова оставих бележката посред нощ. Лекарят каза, че трябва да замина веднага. Заради повишените мерки за сигурност на летищата се наложи да тръгна рано сутринта, за да стигна навреме.
	Все така просълзен, Ричард седеше на дивана на Джули. Когато му изказа съболезнованията си, той се разплака и тя го покани, като затвори Певчо в спалнята. Седна на стола срещу него и си каза, че ако не за друго, то несъмнено я биваше в разбиването на мъжки сърца.
	— Прекарахме толкова хубаво, не бях подготвен за това, което ми каза — покашля се Ричард и притисна с пръсти очите си. — Както и за всичко останало. Нямаш представа какво преживях — мирисът в болницата, видът на майка ми, приказките на сестрите… Имах нужда да говоря с някого, който да ме изслуша. — Той пое дъх на пресекулки и въздъхна.
	Джули успя да се усмихне.
	— Разбира се, че ще поговорим. Нали сме все още приятели.

	* * *

	Ричард разказва два часа спомени за майка си, първите впечатления от болничната стая и как държал ръката й за последно. Джули му предложи бира и той изпи три, като не спираше да приказва — понякога умислено, с блуждаещ поглед, после забързано като че ли беше гаврътнал двойно еспресо. Тя задаваше по някой и друг въпрос и слушаше.
	Наближи два часът. Бирата и умората си казаха думата и Ричард започна да говори завалено. Джули отиде за чаша вода и когато се върна, той се беше облегнал назад и спеше с отворена уста. _Страхотно_, каза си тя, _ами сега_?
	Ричард не можеше да шофира, след като беше пил. Ако го събудеше, сигурно щеше отново да заговори, а тя беше уморена и искаше да спи. Прошепна няколко пъти:
	— Ричард, събуди се!
	Той не помръдна. Можеше да го бутне и да извика силно името му, но кой знае какво щеше да последва. Така поне беше заспал. Изгаси лампата, влезе в спалнята и заключи вратата. Певчо беше на леглото и я гледаше, докато обличаше пижамата си.

	* * *

	Джули се събуди, погледна часовника и се завъртя на другата страна. Главата й тежеше, все едно имаше махмурлук.
	Открехна вратата. Ричард спеше. Взе душ и се облече. Не искаше да я види по пижама. Когато влезе в хола, Ричард търкаше сънено лице.
	— Извинявай, заспал съм…
	— Имал си тежък ден.
	— Да. Благодаря, че ме остави да поспя. — Той стана и взе ключовете и портфейла си от масичката.
	— Няма защо. По-добре ли си?
	— Трябва да съм. Животът продължава, нали? — Оправи омачканата си риза и добави: — Извинявай, че се държах така. Не знам какво ми стана.
	— Разбирам, че не си очаквал, но…
	— Няма нужда да ми обясняваш. Майк е добро момче.
	— Така е.
	— Искам да си щастлива. Прекрасен човек си и го заслужаваш. Цяла нощ слуша приказките ми… Оставаме приятели, нали?
	— Разбира се.
	Ричард тръгна към вратата и извика през рамо с тъжна усмивка:
	— Да знаеш, че Майк е щастливец. Довиждане.
	Когато се качи в колата, Джули си отдъхна. Раздялата можеше да е много по-неприятна.
	Добре че всичко свърши.


>	Глава 18

	Ричард се прибра и веднага отиде в ъгловата стая на къщата. Тя беше боядисана в черно, а прозорците бяха покрити със специален светлоизолиращ плат. Над масата в ъгъла висеше червена лампа. Фотографското оборудване се състоеше от четири апарата, различни обективи и кутии с ленти. Ричард взе купчината снимки, които беше направил на Джули. Тя изглеждаше щастлива, сякаш съзнаваше, че животът й е станал по-хубав. Замисли се за предишната нощ и си каза, че е истински благодарен за това, че я познава — не всеки може да загърби гнева си, все едно нищо не е било, и да прояви искрено съчувствие.
	Вече знаеше доста за Джули Баренсън. Майка й беше алкохоличка, обичаше водка и живееше в порутена къща в Дейтона. Баща й имаше пенсия по болест за трудова злополука и живееше в Минесота с някаква жена. Беше ги напуснал, когато Джули била на три. Майка й беше живяла с шестима мъже — кога за месец, кога за година-две. Беше се местила няколко пъти от един коптор в друг и Джули беше обикаляла училищата чак до гимназията. Когато била на четиринайсет, вече имала гадже. Снимката им беше в годишната книга на училището. Джули беше играла второстепенни роли в две училищни пиеси и бе напуснала гимназия, преди да завърши. Следите й се губеха няколко месеца.
	Ричард не разбираше как я беше придумал Джим да дойде в градче като Суонсбъро.
	Щастлив брак. Невзрачен съпруг. Добър, но невзрачен.
	Ричард беше разучил и Майк. След като се запознаха в „Клипър“, той почерпи един от местните хора и докато пиеха на бара, научи всичко за живота на Майк. Той беше влюбен в Джули, беше неин кум и бе преживял раздяла с изневерилата му Сара. Майк беше връзката на Джули с миналото. С Джим. С него се чувстваше удобно. И все пак тази връзка се основаваше на страха да не заживее като майка си, на страха от неизвестността. Затова Певчо спеше при нея и нямаше да се учуди, ако вратата на спалнята й се заключва.
	Неговото и нейното детство си приличаха. Алкохол. Бой. Кухни с хлебарки. Мирис на мухъл и гниеща мазилка. Гадната вода от кладенеца, от която му се повдигаше. Единственото му убежище бяха книгите със снимки на Ансел Адамс, които го отвеждаха на далечни места и в други светове. Беше ги открил в училищната библиотека и прекарваше часове, вперил очи в сюрреалистично красивите пейзажи. Майка му забеляза интереса му към фотографията и макар Коледа да не беше особено весел празник за тях, успя да убеди баща му и той получи подарък — малък фотоапарат и две кутии с ленти. Беше на десет и за пръв и единствен път в живота си плака от радост.
	С часове снима разни предмети вкъщи, птиците в задния двор и изгрева и залеза, тъй като харесваше светлината в тези часове на деня. Движеше се бавно и щракаше колкото може по-отблизо. Щом свършеше филма, тичаше вкъщи и молеше баща си да го прояви. После се взираше в снимките и преценяваше кое изглежда добре и кое не.
	Отначало баща му се забавляваше и разглеждаше снимките. После започна да му се подиграва: „О, птица! Я гледай ти, още една птица!“. Започна да съжалява, че е дал толкова пари за фотоапарата. И реши да му даде урок.
	Една вечер пак беше пиян и гледаше мач по телевизията. Мърмореше и викаше, а Ричард и майка му гледаха да не му се мяркат пред очите, за да не вдигне скандал. Любимият му отбор „Пейтриътс“ загуби, той побесня и след малко влезе в кухнята с фотоапарата в ръка. Сложи го на масата и го смаза с чук.
	— Убивам се от работа, а ти знаеш само да харчиш!
	Същата година баща му почина. Спомняше си деня като че ли беше вчера. Слънчевите лъчи на кухненската маса, празният поглед на майка му, капенето на крана на мивката, приглушените разговори на полицаите, следователят, който огледа тялото и нареди да го отнесат.
	Майка му зарида, когато си отидоха.
	— Какво ще правим без него? Как можа да ни се случи!
	А ето какво се бе случило. Баща му се беше напил в западналия бостънски бар „О’Браян“, който беше близо до дома им. Загубил една игра на билярд и след това се наливал с уиски и бира. Два месеца преди това го бяха уволнили и прекарваше цялото си време в бара в търсене на съжаление и утеха в пиянските компании. Той биеше редовно сина си и жена си и в нощта преди да умре, се беше държал като звяр. Същата тази вечер си тръгнал от бара малко след десет, спрял за цигари на ъгъла и бил забелязан от съсед, който разхождал кучето си. Вратата на гаража била отворена и Върнън вкарал колата.
	Съмненията започваха от този миг насетне. Високото съдържание на въглероден оксид доказваше, че е затворил вратата. Но следователят се чудеше защо не е изключил мотора? И защо е влязъл пак в колата, след като е излязъл да затвори вратата на гаража? По всичко личеше, че се е самоубил, макар приятелите му от бара да твърдяха, че това е невъзможно, защото бил борбен, а не малодушен човек.
	Полицаите се върнаха след два дни с доста въпроси. Майката ридаеше, а десетгодишното момче ги гледаше, без да мигне. Синините от побоя по лицата им зеленееха и двамата приличаха на призраци. Полицаите си тръгнаха и заключението беше нещастен случай вследствие на злоупотреба с алкохол.
	На погребението имаше десетина души. Майка му беше в черно и плачеше в бялата си кърпичка. Тримата, които говориха на гроба, споменаха, че покойният бил без късмет, но пък бил добър човек и грижовен съпруг и баща.
	Синът не вдигна очи. От време на време докосваше лицето си, сякаш изтриваше сълза. Прегърна майка си през кръста и благодари с кимане на изказващите съболезнования.
	На другия ден отиде на гробищата и плю на гроба.
	Ричард забоде една от снимките на стената в тъмната стая и си каза, че сенките на миналото са много дълги, но че вече е простил на майка си.


>	Глава 19

	Джули спря на път за салона, взе си бейгъл и кафе и седна на масата отвън. Певчо легна в краката й.
	Тя остави вестника и се загледа в разбуждането на града. Табелките се обръщаха на „Отворено“ и вратите на магазините се разтваряха за свеж сутрешен въздух. Небето беше безоблачно, а на чистачките на колите искреше роса.
	Изпи кафето, стана, даде вестника на двойката на съседната маса, хвърли чашата си в кофата и тъй като имаше още време до отварянето на салона, реши да мине покрай автоработилницата. Искаше да провери дали предишната вечер не е била плод на въображението й.
	Щеше да премълчи за Ричард, защото не знаеше как ще реагира Майк след преживяното с изневярата на Сара и загнездилото се в него чувство на подозрение и обида. Добре че всичко с Ричард беше приключило.
	Майк вече вървеше към нея и се усмихваше като ударил печалба от лотарията.
	— Здравей, Джули! Каква хубава изненада!
	Лицето му беше вече очернено и челото потно, ала Джули си каза: _Изглежда чудесно и не си въобразявам._
	— Какво правиш, момче? — обърна се Майк към Певчо, но преди да го погали, Джули видя лепенките на пръстите му.
	— Какво е това на ръката ти?
	— Нищо ми няма.
	— И все пак?
	— Претрих я от миене.
	— Заради това, което ти казах на плажа?
	— Не съвсем.
	— Майк, аз се шегувах.
	— Знам. Пробвах нов сапун.
	— „Аякс“?
	— „Аякс“, „Лизол“. Почти всичко.
	Джули сложи ръце на кръста си и го изгледа.
	— Кога ще пораснеш, кажи?
	— Няма надежда.
	Тя се засмя. Толкова много го харесваше!
	— Минавам да ти кажа, че снощи прекарах чудесно.
	— Аз също — кимна той. — Очаквам тази вечер с нетърпение.
	— Ще бъде много хубаво.
	Очите им се срещнаха и Джули каза:
	— Ще тръгвам, че закъснявам. Имам клиентки цяла сутрин, а след това ще обядвам с Ема.
	— Поздрави я от мен.
	— Добре. Приятен ден.
	— И на теб.
	— Внимавай с пръстите — усмихна се Джули. — Не искам по цял ден да мисля как си.
	— Добре — засмя се той.
	Тя флиртуваше с него! Това не беше приятелска закачка, а истински флирт, който го радваше. Много!
	Джули тръгна и прекоси улицата с леко подскачаща стъпка.

	* * *

	— Срещата ти мина добре, нали? — попита Хенри.
	Майк пъхна палец в гащеризона и подхвърли небрежно:
	— О, да. Много добре.
	— Престани да се правиш на Джеймс Дийн. Не ти се получава заради глупавия ти кривоглед поглед.
	— Чак пък глупав.
	— Глупав от любов.
	— Какво да правя, като ме харесва!
	— Неустоимият Майк!
	— Мислех си, че ще се радваш за мен.
	— Радвам се. И се гордея с теб.
	— Защо?
	— Защото планът ти успя.

	* * *

	— Какво стана с Ричард? — попита Ема. — В бара ми се стори, че всичко е както трябва.
	— Нали знаеш… Не че не го харесвах, но не чувствах нищо към него.
	— Харесвала си го само на външен вид?
	— Да, признавам, че изглеждаше добре — отвърна Джули и Ема се засмя.
	Двете хапваха салата в малко ресторантче в бивша къща в историческата част на града. Слънцето огряваше чашите с чай и те искряха като кехлибар.
	— Дори попитах Хенри защо вече не изглежда като Ричард — добави Ема. — А той отвърна, че ако не бил сигурен в обичта ми, щял доста да се обиди.
	— Говориш като него, знаеш ли? — засмя се Джули.
	— Какво очакваш след толкова години брак! Е, понякога ми се иска да го цапардосам с тигана, но това е нормално.
	— Аз веднъж замерих Джим.
	— Защо?
	— Не помня. Не го улучих, но го накарах да ме слуша какво говоря.
	— Животът зад затворени врати е тайна, нали?
	— Да.
	Ема хапна от салатата и попита:
	— Какво чувам за теб и Майк?
	Джули очакваше този въпрос. В този малък град хората предпочитаха клюките пред политиката и спорта.
	— Зависи какво си чула.
	— Поканил те да излезете и сте вечеряли заедно.
	— Всъщност аз го поканих.
	— Не той теб?
	— Ами не, защото…
	— Защото е бил вцепенен като паднал в ледено езеро.
	— Нещо такова.
	— И как го покани?
	Джули й разказа и Ема остана доволна.
	— А мисли ли си за…
	— За Джим? Не толкова много, колкото предполагах. Майк ме кара да се смея и да се чувствам толкова добре, колкото не се бях чувствала не знам от кога. Разбираме се чудесно.
	— Като че ли не си очаквала да бъде така.
	— Да. Не знаех как ще потръгне.
	— Аз не съм изненадана. С Хенри забелязахме, че се харесвате. Как се държа Майк?
	— Добре. Беше доста нервен, но не мисля, че причината беше Джим.
	— Харесваш ли го наистина?
	— Да.
	— Ама харесваш _харесваш_?
	Нямаше нужда да отговаря. Изражението й говореше вместо нея. Ема стисна ръката й.
	— Много се радвам. Знаех, че това ще се случи.
	— Как така?
	— Всички го знаеха, с изключение на теб и Майк. Беше въпрос на време.
	— Никога не си ми го казвала.
	— Изчаквах да забележиш качествата на Майк.
	— Кои например?
	— Той никога няма да те разочарова. Сърцето му е голямо колкото Кентъки. Майка ми ме съветваше, че трябва да се омъжа за някого, който ме обича повече, отколкото аз го обичам. И я послушах. Ето защо с Хенри се разбираме толкова добре. Не че не го обичам. Но ако не дай боже се разделим, не знам как ще го преживее. Хенри би рискувал живота си за мен.
	— И смяташ, че Майк е като него?
	— Повече от сигурна съм, мила Джули!

	* * *

	Когато си тръгна от работа, Джули все така мислеше за обяда с Ема. За това как Хенри би страдал за нея. За думите на майка й. За Джим.
	Целия следобед й беше мъчно за него. Вероятно заради срещата с Майк. Животът продължаваше, но дали Джим би постъпил като нея, ако ролите им бяха разменени? Ако ли не, това означаваше ли, че я беше обичал повече? Ами ако се влюби в Майк, какво ще стане с чувствата й към Джим? Търсеше отговори и не ги намираше. Дали спомените щяха да избледнеят като стари снимки?
	Приближаващата вечер с Майк я притесняваше повече и от първата им среща. Никога не се беше вълнувала така. Срещата с него беше различна от всички други досега.
	Качи се в джипа и Певчо се настани отзад. Пое към покрайнините на града. След няколко минути се озова пред гробището „Бруквю“.
	Паметникът на Джим беше под голямо дърво хикори близо до главната алея. Певчо спря на алеята. Никога не я придружаваше до гроба, сякаш чувстваше, че иска да е сама.
	Джули пое дъх, но не се разплака. Не усети и тежестта, която я изпълваше преди. Заедно с хубавите спомени за Джим и чувството на безвъзвратна загуба и тъга в главата й сякаш зазвъня часовник на далечна кула. Ехото беше тихо и накрая отшумя. Гравираният над името му ангел я върна към действителността и писмото, дошло с Певчо.
C>
	Не бих искал да не бъдеш щастлива… Намери някого, който да те направи щастлива… Светът е по-хубав, когато се усмихваш.
C$
	Това беше неговото послание. Джим би се радвал за нея.
	_Никога няма да те забравя, Джим. Никога. Майк също не би те забравил. И затова не е като другите…_
	Комарите кръжаха около нея. Беше време да тръгва. Майк щеше да я вземе след по-малко от час и трябваше да се приготви.
	Вятърът разклати клоните и се чу тих шум като от търкалящи се малки камъчета. Чуваше се и тътенът от колите на шосето, далечен детски плач и някакво драскане — може би от животинка — по кората на близкото дърво. От клоните излетя чинка и Певчо наостри уши. Джули усети, че я побиват тръпки, и тръгна с наведена глава към колата.


>	Глава 20

	Майк дойде навреме и Джули излезе, преди да бъде последвана от Певчо.
	— Много си елегантен — каза тя и огледа Майк, който беше със сако и панталони.
	Тя също беше издокарана — с лятна рокля, която подчертаваше фигурата й, малки златни халки на ушите и лек парфюм.
	— Прекалил ли съм?
	— Не.
	Тя докосна ревера на сакото му.
	— Ново ли е?
	— Не, но рядко го обличам.
	— Отива ти.
	Когато седнаха в колата, Джули забеляза, че пръстите му са без лепенки.
	— Как са раните?
	— На мен ми минава бързо като на куче.
	— Виждат ми се още ожулени. Ако знаех, че ще ги търкаш до кръв, никога нямаше да кажа онова за греста. Знам нещо, което лекува.
	— Какво?
	Тя взе ръката му и целуна пръстите.
	— Е, как е?
	Майк имаше чувството, че го е ударил ток. Че е полетял по снежна писта или че го е сграбчил ураган.
	— По-добре — промълви той.

	* * *

	Вечеряха в крайбрежния ресторант „Ландинг“ в Боуфърт. Отново седнаха отвън, за да гледат лодките. По дървената пътека се разхождаха двойки и семейства с фунийки сладолед и туристически сувенири.
	— Изборът ти е чудесен. Прекрасно място — каза Джули.
	— И аз го харесвам. Обикновено идвам тук на обяд. Не върви да идвам сам на вечеря…
	— Може да взимаш Хенри.
	— Цял ден съм с него. Все едно ти да излезеш с Мейбъл.
	— Аз обичам да излизам с нея.
	— Но тя не ти се подиграва, нали?
	Джули се засмя. Чувстваше се толкова спокойна с него!
	— Как беше обядът с Ема?
	— Мина неусетно. Тя е чудесен събеседник.
	— Като мен?
	— Не съвсем. Ти също си, но по различен начин. С нея говоря за неща, за които не говоря с теб.
	— Може би си говорите за мен?
	Тя му намигна закачливо.
	— Разбира се. Нали затова излизаме? За да разказвам на хората за теб.
	— Надявам се, все хубави неща?
	— Точно така.
	Майк погледна менюто и попита:
	— Искаш ли да поръчаме бутилка вино? Шардоне „Кендъл-Джаксън“? Не е много силно и ухае на дъб.
	— О! Не знаех, че разбираш от вино.
	— Имам много таланти. Съдба…
	Тя отново се засмя и се зачете в менюто.
	Вечеряха, смяха се, разговаряха и когато станаха да си ходят, небето беше осеяно със звезди.
	По пътеката все още имаше хора, но вече млади. Облягаха се на перилата и се тълпяха пред баровете. В крайбрежните ресторанти нагласяваха уредбите и музикантите бяха готови да засвирят. Пристигналите лодки бяха повече от малките кейчета и както бяха различни по форма и големина, приличаха на странно наколно селце. Лодките се люлееха, докато хората ги прескачаха, лееше се бира, виеше се цигарен дим и изобщо цареше празнично петъчно веселие.
	Когато тръгнаха по дървената пътека, Майк предложи ръката си на Джули и тя се облегна на нея. Стъпките им потрепваха по дъските, а топлината на ръката й стигна чак до гърдите му.

	* * *

	Разхождаха се и Майк галеше с палец дланта й. Спряха за сладолед, събуха обувките си и повървяха по тревата в парка. Когато се върнаха на дървената пътека, луната беше изгряла и озаряваше вълните, които се плискаха в дигата. Седнаха в едно от ресторантчетата до пътеката и певецът кимна на Майк. Явно се познаваха. Майк си поръча бира, а Джули диетична кола.
	Докато слушаха песните, Джули усещаше погледа на Майк и си мислеше за промяната в живота си през последните няколко дни и за онова, което тепърва ще се случва.
	Странно, че познаваше Майк от толкова много години и все пак откри неща, които не беше забелязвала преди. Косата над ушите му беше леко прошарена. Под веждата имаше малък белег. Преди два дни би казала, че изглежда на двайсет и няколко, а сега видя вдлъбнатите резки от носа към устата му и бръчиците пачи крак около очите.
	Той се наведе към нея и каза:
	— Преди да дойдеш, с Джим често идвахме тук.
	— Знам. Идвали сте, за да срещате и да се запознавате с момичета.
	— Бяхме тук, когато за пръв път ми каза за теб.
	— И какво ти каза?
	— Че ти е купил закуска няколко пъти. И че си красива.
	— Тогава изглеждах ужасно.
	— Не спомена такова нещо, а само, че ти е обещал да ти намери работа и квартира, ако дойдеш в града.
	— Сигурно си го помислил за луд.
	— Да. Най-вече защото не спираше да говори за теб.
	— А като се съгласих да дойда, сигурно си взел и мен за луда.
	— Но и за смела.
	— Нямах избор.
	— Човек винаги има избор. Но често прави грешния.
	— Майк философът!
	— Случва се след няколко питиета.
	В паузата певецът приближи масата им, наведе се и пошушна нещо на Майк. После се обърна към Джули.
	— Извинете, но исках да попитам Майк дали не би искал да изпее една-две песни.
	Майк поклати глава.
	— Не мога да оставя дамата.
	— О, какво говориш! Нямам нищо против — насърчи го Джули.
	— Сигурна ли си?
	— Разбира се. Пък и знам, че го искаш.
	Майк се качи на подиума, взе китарата и я настрои. Погледна Джули, намигна й и засвири. Посетителите запляскаха, вдигнаха и залюляха бирите си в тон с песента и запяха с Майк.
	Той беше избрал популярната и любима на подпийналите компании песен „Американски пай“. Гласът му беше вън от тоналност, но това не се забелязваше заради съпровождащия го хор. Джули също пееше и се поклащаше в такт.
	Майк изпя песента, остави китарата и се върна на масата. Всички го потупваха по раменете, а той клатеше глава, все едно искаше да каже: „Моля, моля, няма защо“. Джули го гледаше с възхищение и радост. Той беше направил хубавата вечер още по-хубава.
	Когато си тръгнаха, барманът каза, че сметката им е уредена, и Майк се обърна с усмивка към Джули:
	— Пак някой твой ухажор.

	* * *

	Когато застанаха на прага, Джули усети, че Майк иска да я целуне. Тя го погледна недвусмислено, но той не улови сигнала и промълви:
	— Прекарах много хубаво…
	— Искаш ли да погледаме някой стар филм по телевизията? — предложи Джули.
	— Не е ли късно?
	— За мен не. Но ако за теб е…
	— О, не, съвсем не…
	Певчо ги чакаше на вратата. Излая веднъж, излезе навън и задуши, за да се убеди, че няма животинки за преследване. После изчезна в гората.
	Майк свали сакото си и изчака Джули, която донесе две чаши вода. Тя посочи дивана и след като седнаха, започна да сменя програмите. Не намериха хубав филм и се посмяха на стар епизод от „Аз обичам Люси“, а после гледаха и шоуто „Дик ван Дайк“.
	Певчо се върна, а Джули се прозя.
	— Време е да си ходя — надигна се Майк. — Приспа ти се.
	— Ще те изпратя — кимна тя.
	Джули го гледаше и си мислеше, че краят на дългогодишното им приятелство се задава. Заслужаваше ли си? Не беше сигурна.
	Дали целувката с Майк не би била като целувка с брат й? Не че имаше брат…
	Реши да рискува като комарджия пред ротативка — кой знае, може би следващият ход щеше да промени живота й завинаги. Хвана ръката му, придърпа го и приближи глава в очакване. Майк като че ли все още недоумяваше какво се случва, ала затвори очи и се наведе към нея. Нощните пеперуди биеха с крила по прозорците, в далечината се обади бухал, но той изобщо не ги чу. През устните им премина електрически ток и Майк осъзна, че това чувство ще остане завинаги.

	* * *

	Хубава целувка, въздъхна Джули. Много по-хубава, отколкото си я представяше. И съвсем _не_братска.
	Колата на Майк заглъхна зад завоя, а тя все така стоеше и се усмихваше. Певчо я гледаше, сякаш я питаше: _Добре ли видях?_
	— Какво? — засмя се тя. — Целунахме се и толкова. Не е като да ме виждаш за пръв път да се целувам.
	Взе чашите и се почувства като тийнейджър пред родител. Остави чашите в миялната и изгаси лампата. Обърна се и видя огромна сянка. Певчо я беше последвал и стоеше зад нея.
	— Изкара ми ума! Престани да ходиш след мен — скара му се тя.
	Отново прехвърли вечерта и си каза, че Майк се целува много хубаво. Унесена в мисли, не обърна внимание на светлините на движещата се по улицата кола, която намали ход, докато минаваше покрай къщата й.

	* * *

	Рано сутринта му се обади.
	— Събуди ли се, Майк?
	Той седна в леглото.
	— Вече да.
	— Тогава бегом!
	— Моля?
	— Уикенд е! Ставай и се обличай! Отиваме на плажа. Ще вземем и Певчо да потича на воля. Времето е чудесно.

	* * *

	Разхождаха се боси по белия пясък, хвърляха фризби, Певчо го гонеше и гледаха пяната на върха на вълните. Хапнаха пица на обяд, изчакаха небето да стане лилаво по здрач и вечеряха. После отидоха на кино. Джули избра какво да гледат и Майк не възрази, макар филмът да беше за женска аудитория. По средата на драмата очите й се просълзиха, тя се притисна в него и той се отказа да критикува филма.
	Когато я изпрати, отново се целунаха. Този път малко по-дълго — за Джули още по-добре, а колкото до Майк, по-добре не беше нито необходимо, нито възможно.
	Неделята прекараха в нейния дом. Майк окоси тревата, подряза храстите и заедно засадиха леха с циганчета. После той смени щръкналите пирони на пода, оправи ключалките и инсталира в банята купените преди месеци нови лампи. Джули установи, че Майк върши всичко с нескрита и затрогваща самоувереност, а и че изглежда прекрасно в тесните джинси. Целуна го, докато удряше с чука, и чувствата му веднага се изписаха на лицето. Тя усети, че предишната неловкост я е напуснала и че копнее за близостта му.
	Когато Майк си тръгна, Джули се облегна на вратата и въздъхна.


>	Глава 21

	Във вторник вечерта, след един уморителен ден, в който се наложи да вземе няколко клиенти на Андрея поради поредното й отсъствие, Джули буташе количката с продукти в супермаркета. Майк беше обещал да приготви вечеря и макар да не одобряваше списъка му с продукти, тя го изпълни. Кисели краставички, чипс… Що за вечеря щеше да е това!
	Беше се загледала в подправките и без да иска, бутна някого с количката.
	— Извинете — побърза да каже.
	— Джули! — Беше Ричард. — Как си?
	— Добре. А ти?
	— Горе-долу. Справям се.
	— Как е ръката ти?
	— По-добре. Само малко насинена. Извинявай за миналата седмица. Не биваше да се държа така.
	— Няма нищо.
	— Благодаря, че ме изслуша.
	— Всеки би го направил.
	— Не мисля така. Бях в ужасно състояние.
	Тя сви рамене, а той добави с чистосърдечен и приятелски тон:
	— Изглеждаш чудесно. Искам да ти се отблагодаря за разбирането. Да вечеряме заедно?
	— Няма защо да ми благодариш. А и съжалявам, но не мога…
	— Няма проблем. Исках да те поканя, но щом не можеш… Е, ще продължа с покупките. Надявам се да се виждаме тук-там.
	— Да. Довиждане, Ричард.
	— Довиждане.

	* * *

	— Та как се казваха тези? — кимна Джули към цвъртящите в тигана бургери.
	— Креолски бургери.
	— Нещо кажунско?
	— Аха. Защо, мислиш, ми трябват тези две кенчета със супа? За автентичен вкус!
	Само той можеше да определи пилешката супа „Кембъл“ като автентична кажунска кухня.
	Майк добави супата към месото, сложи малко кетчуп и горчица и ги разбърка. Джули изгледа учудено сместа.
	— Напомни ми никога да не ставам ерген — усмихна се тя.
	— Подигравай ми се, но като го опиташ, ще се почувстваш в рая.
	— Не думай!
	— Знаеш ли, че понякога си склонна към сарказъм?
	— Вероятно си прав, но си първият, който ми го казва.
	— Аз съм умно момче!
	— Умът ти не ме тревожи. Виж, готвенето…

	* * *

	След петнайсет минути седнаха на масата. Джули погледна чинията си и заяви:
	— Прилича ми на „Слопи Джо“.
	— Това е креолски бургер. „Слопи Джо“ е с вкус на домати.
	— Значи си падаш по луизианския вкус?
	— Точно така. Изяж си краставичката. Тя е важна съставка.
	Малкият апартамент на Майк беше обзаведен със сравнително прилични мебели, но си личеше, че в него живее ерген. В ъгъла на хола до китарата му се мъдреха чифт маратонки, а на леглото имаше куп несгънати дрехи. Над огромния телевизор се виждаше колекция от бири, а на предната врата бе окачена мишена за игра на стрелички.
	Джули се облегна на масата и каза:
	— Ако запалим свещ, ще се почувствам като в Париж.
	— Мисля, че имам.
	Той се върна след малко и донесе малка свещ, която заблещука помежду им.
	— Така добре ли е?
	— Като в студентско общежитие.
	— В Париж?
	— По-скоро в Омаха.
	Майк се засмя.
	— Ще опиташ ли вечерята, или не?
	— Горя от нетърпение.
	— И внимавай какво ще кажеш за готвача.
	Джули отхапа от сандвича.
	— Не е лошо. Дори е вкусно.
	— Казах ти. Магията е в пилешката супа.
	Джули си взе кисела краставичка и каза:
	— Ще го запомня.

	* * *

	В сряда беше ред на Джули да приготви вечеря. Тя напълни морски език с рачешко месо, сотира картофи и купи бутилка совиньон блан. _Е, не са креолски бургери, но ще хапна_, пошегува се Майк. В четвъртък обядваха на остров Емералд и се разходиха по брега. Певчо настояваше да мятат пръчката, която беше намерил, за да я гони.
	— Хайде, Майк, мятай, че аз я хвърлям наблизо — усмихна се Джули.
	— Нали си момиче.
	— Внимавай някоя феминистка да не те чуе — сръга го тя.
	— Засягат се, тъй като мъжете правят някои неща по-добре.
	Майк се дръпна, за да избегне поредното сръгване, събу се, нави крачолите си и влезе във водата.
	— Готов ли си? — обърна се той към Певчо, който гледаше пръчката, все едно беше пържола, и я метна надалеч.
	Кучето се втурна във вълните. Джули седна на пясъка. Беше студено. Слънцето надничаше от време на време зад белите облаци. Рибарките се гмуркаха в търсене на храна и главите им току се подаваха над водата.
	Певчо се върна, изтръска мократа си козина и намокри Майк. Ризата му залепна и Джули задържа поглед на мускулестите му ръце и гърди.
	— Искаш ли да отидем някъде утре вечер? — попита той.
	Тя кимна. Майк хвърляше пръчката, Певчо я намираше, връщаше и пак, и пак. В далечината изсвири повлякъл дълги мрежи рибарски траулер. Фарът на Кейп Лукаут мигаше, бризът галеше лицето на Джули и тя се питаше за какво и защо се беше тревожила.

	* * *

	— Ще играем голф ли? — попита Джули, когато паркираха колата пред големия център за забавления.
	— Има и видео игри, и закрити кортове.
	— О! Ще те бия на голф! Аз съм като Тайгър Удс!
	— Докажи го.
	Тя го погледна и в очите й проблесна пламъче.
	— Сам ще се увериш!
	Взеха стиковете и Майк посочи розовите и сините топки.
	— Мъжете срещу жените!
	— Ти кои избираш? — пошегува се Джули.
	Стигнаха до първата дупка и тя кимна към Майк.
	— Давай, възрастта има предимство пред красотата.
	Топката трябваше да мине през въртяща се перка и да слезе на по-ниското ниво, където беше дупката. Майк се приготви за удар и заяви:
	— Гледай и се учи!
	Удари силно и топката мина през перката, като спря на трийсетина сантиметра до дупката.
	— Видя ли колко е лесно?
	— Дай да опитам — запали се Джули, удари топката си, но тя се блъсна в перката и се върна.
	— Колко жалко — поклати Майк глава.
	— Още не съм загряла.
	Джули отново удари топката и този път улучи дупката.
	— Просто имаш късмет — отбеляза Майк.
	Тя го сръга със стика.
	— Съвсем не! Всичко е предварително планирано.

	* * *

	Ричард лежеше на тъмно в спалнята си. Беше спуснал пердетата и на нощното шкафче гореше малка свещ. Мислеше за Джули. Беше любезна в супермаркета, ала той долови, че срещата не й е приятна. Разбираше, че тя се страхува от всичко ново и че не вижда възможностите, които животът, а и той самият й предлагат. Останеше ли тук с Майк, щеше да затъне в скуката на малкото градче. Поддадеш ли се на страховете си, нищо хубаво не те очаква.
	Ричард мразеше баща си така, както Джули мразеше мъжете в миналото си. Мразеше и майка си заради малодушието й. Джули ненавиждаше своята поради същата причина, а страхът от новото я ограничаваше и я водеше към илюзията за спокойствие и удобство. Не се налагаше да бъде като майка си и да води нейния живот. Тя можеше да има какъвто си поиска живот. Той също.

	* * *

	Почти до края имаха равен резултат, но последният удар на Джули рикошира в стената и топката улучи дупката.
	— Късмет! — подхвърли Майк.
	— Как така при мен е късмет, а при теб майсторлък?
	— Ами така. Не виждам друго обяснение.
	— Да не би да се ядоса?
	— Няма такова нещо.
	— А би трябвало. Остави се на едно момиче да те победи!
	— Важен е крайният резултат — заяви Майк и пое към следващата дупка.

	* * *

	Ричард вярваше, че Джули е по-специална и по-различна от другите хора. Като него. Благодарение на това свое качество той бе преодолял трудностите в приемните семейства, в които беше живял. Като дете багажът му беше малко дрехи, кутия със снимки и откраднат от един съсед фотоапарат.
	Първото приемно семейство се държеше добре с него, но той не им обръщаше никакво внимание. Искаше само да има място за спане и нещо за хапване. Делеше стая с още две, по-големи момчета. Те откраднаха фотоапарата му и го дадоха в заложната къща, за да си купят цигари. Намери ги в пустия съседски двор. До тях имаше бейзболна бухалка. Когато я грабна, те се засмяха, тъй като бяха по-високи и по-едри от него. Но скоро бяха откарани в „Бърза помощ“ с обезобразени до неузнаваемост лица. Социалната работничка настоя да го затворят в центъра за малолетни нарушители на закона. Ричард беше откаран в полицейското управление с белезници на ръце.
	Полицаят Дъган седеше срещу него в малката стаичка с огледални стени. Той беше едър, със сипаничаво лице и месест нос. Дъган му обясни с дрезгав глас, че му предстоят няколко години затвор. Ричард не изпита страх, така както не изпита страх, когато ченгетата го разпитваха за баща му.
	— Не исках да го направя — каза през сълзи той, — ала когато откраднаха фотоапарата ми, ги заплаших, че ще кажа на социалните. Беше ме страх да не ме убият. Единият ме нападна с нож.
	Разтвори якето си и полицаят видя кръвта. Закараха го в болницата. Имаше рана на корема. Дъган намери ножа на посоченото от него място — на покрива на склада, където беше захвърлен от нападателя му.
	И така, не Ричард, а другите двама бяха затворени в центъра за малолетни нарушители, макар да се кълняха, че никога не са вадили нож. Но двамата бяха вече криминално проявени и собственикът на заложната къща потвърди, че е купил апарата от тях.
	След много години Ричард видя случайно единия да върви на отсрещния тротоар. Макар вече голям мъж, онзи замръзна на място. Ричард се усмихна и подмина, спомняйки си колко лесно бе заблудил всички със самонанесената рана на корема си.
	Отвори очи в мрака и си каза, че в живота няма пречка, която да не може да се преодолее. Джули се нуждаеше от правилния човек. Двамата можеха да се справят с всичко, стига да му позволи да й помогне.
	Толкова много ли искаше от нея?

	* * *

	— Какъв е резултатът? — попита Джули.
	Бяха стигнали до последната дупка. Майк знаеше, че е с една точка назад. Първият му удар се бе отклонил, топката се мъдреше зад един камък и беше невъзможно да улучи.
	— Ти водиш — избърса чело той и се направи, че не забелязва доволната усмивка на Джули. — Но не се главозамайвай.
	— Добре.
	— Че може и да загубиш.
	— Добре.
	— Внимавай да не направиш някоя грешка.
	— Добре, тренер! Благодаря за съвета.
	Джули удари със стика и топката спря на сантиметри от дупката. Как нямаше фотоапарат да снима разочарованието на лицето на Майк!
	— Напрежението расте — подхвърли тя.
	Майк сви рамене.
	— Права си. Загубих. Само защото те оставих да спечелиш.
	Джули го подгони с вдигнат стик, настигна го и го притисна в обятията си.
	— Признай, че си победен.
	— Може и да съм загубил играта, но спечелих състезанието!
	— В смисъл?
	Той се наведе и я целуна.

	* * *

	Ричард се надигна, застана до прозореца и се загледа в тъмните сенки на нощта.
	С времето щеше да й разкаже всичко за себе си. За майка си и баща си, за приемните семейства и за момчетата, и тя щеше да разбере защо е постъпил така. Щеше да й разкаже и за госпожа Хигинс, училищния съветник, която го беше взела под крилото си.
	Седеше в кабинета й и описваше живота си. Гледаше я и си мислеше, че може и да е била хубава, ала от красотата й не бе останало почти нищо. Косата й беше сивкаворуса, а когато се усмихнеше, лицето й се сгърчваше в бръчки. Ала той имаше нужда от съюзник. Някой, който да го защитава и да твърди, че не е злосторник, а жертва. Госпожа Хигинс беше идеална — и съпричастна, и жалостива, тя кимаше съчувствено, докато й разказваше покъртителни истории от детството си.
	Често я разплакваше.
	Прие го като свой син. Той играеше ролята много добре. Даде й картичка за рождения ден. Тя му купи трийсет и пет милиметров фотоапарат със скъпи обективи, който пазеше и до днес.
	Ричард беше добър по математика, химия и физика, а по английски и история потърси съдействието на госпожа Хигинс, която говори с учителите и те понадуха бележките му. Когато спомена на директора, че резултатът му на теста за интелигентност граничи с гениалността, Ричард беше преместен в класа на надарените ученици. Благодетелката плати разноските по изготвяното на портфолио със снимките му и му написа препоръка за своята алма-матер, Масачузетския университет, в която спомена за невероятните, но преодолени несгоди на този умен младеж. Срещна се с комисията за приемане на студенти и ги помоли да му дадат шанс. Направи всичко възможно да му помогне и беше удовлетворена от постигнатото, макар да не научи за успехите му от него.
	Щом влезе в университета, той забрави телефонния й номер. Никога повече не й се обади, тъй като нямаше за какво още да я използва.
	По същия начин Майк беше ненужен на Джули. Той я дърпаше назад с тежки окови и й пречеше да избере бъдещето си. Бъдещето им.


>	Глава 22

	Дните на Джули придобиха нов ритъм. Майк стана важна част от живота й — когато отиваше на работа, той излизаше от работилницата, за да й пожелае хубав ден, после обядваха в разни закътани местенца, а вечер разговаряха дълго за какво ли не.
	Внимаваха да не прибързат в отношенията си, сякаш едно махване с ръка можеше да превърне всичко в дим и мъгла. Въпреки възникналите възможности Майк не беше оставал у Джули, нито пък тя в апартамента му.
	В четвъртък, две седмици след първата им среща и седмица и половина след третата, в която според списанията е време за решителната нощ, Джули разхождаше Певчо и си мислеше, че с Майк я бяха прескочили съвсем незабележимо. След смъртта на Джим имаше моменти, в които изпитваше… плътски желания, но мина толкова много време, откакто беше спала с мъж, че целомъдрието стана част от нея. Вече не си спомняше какво е да желаеш някого, но напоследък хормоните й като че ли се посъживиха и понякога си фантазираше, че е с Майк. Първата стъпка беше плашеща както за нея, така и за него. Представяше си как стои до леглото в спалнята и казва: „Намали осветлението, скъпи, че май съм се позакръглила…“. Кой знае как щеше да мине всичко — дали нямаше да се окаже пълно фиаско… Сексът не е най-важното нещо в една връзка, но не и номер три или четири. Притеснението й беше донякъде обяснимо, тъй като не беше спала с друг мъж, освен с Джим. Но пък и не биваше да мисли само за това. В момента се разхождаше с Певчо и вместо да се отпусне и наслади на свободното време, тя си блъскаше главата с тези вероятно ненужни колебания.
	Певчо се отправи към горичката около плавателния канал. Наблизо беше и пътеката, по която минаваха работниците. След по-малко от две години всичко щеше да бъде готово, щеше да има алеи и той нямаше да може да тича на воля, а тя трябваше да ходи след него с лопатка и найлоново пликче. Околността щеше да придобие цивилизован вид, който не беше по вкуса и на двамата.
	Джули седна на един пън близо до водата и се загледа в лодките. Певчо се появяваше от време на време, за да се убеди, че е наблизо. Грижеше се за нея. Майк също.
	Майк…
	Двамата заедно… Вълнението от предстоящата интимност отново я обзе и дланите й се изпотиха.

	* * *

	Докато отключваше вратата, чу, че телефонът звъни. Вероятно беше Ема. Напоследък звънеше често и все питаше за Майк и за връзката им. На Джули й беше приятно да си говорят за него.
	— Ало?
	От другата страна мълчаха.
	— Ало?
	Отново никой.
	Джули затвори и се върна, за да пусне Певчо, тъй като в бързината беше затръшнала вратата под носа му.
	Телефонът отново иззвъня. И отново никой не се обади. Чу се само тихото затваряне на слушалката.

	* * *

	— Как сте с Джули? — попита Хенри.
	— Добре — отговори Майк изпод отворения капак на колата, която поправяше. Напоследък имаше много работа и нямаше време да споделя с Хенри каквото и да е. Пък и беше доволен, че не удовлетворява любопитството на брат си.
	— Предполагам, че всичко е наред — не се предаваше Хенри.
	— Вече ти казах. Подай ми парцала, че ръцете ми са мръсни.
	— Чух, че си й приготвил вечеря.
	— Да.
	— И?
	— И какво?
	— Как мина? Тя харесва ли те?
	— Мисля, че да.
	— Интересно…
	Майк се усмихна под капака. Хенри настояваше за подробности, които нямаше да получи.
	— Искаш ли през уикенда да излезем с лодката? Ще ловим риба, ще пием бира, ще се забавляваме.
	— Може, защо не… Ще питам Джули.
	Хенри се повъртя наоколо, но Майк не се показа изпод капака. Накрая се върна в офиса и си каза, че колкото и да обича да го занася, не бива да прекалява с шегите и да разваля настроението на малкото си братче.

	* * *

	— Напоследък сияеш — отбеляза Мейбъл.
	— Трябва да е от слънцето — каза Джули.
	Андрея подстригваше и бърбореше разни врели-некипели за сегашния губернатор, чиято коса била по-хубава от косата на предишния.
	— Нямам предвид слънцето — усмихна се Мейбъл.
	— Знам. Ти не си по заобикалките.
	— И защо трябва да съм? Не е ли по-лесно да си казваме нещата направо?
	— За теб може и да е. Но ние, простосмъртните, се замисляме какво ли впечатление ще направим.
	— Скъпа Джули, животът е твърде кратък, за да разсъждаваш толкова много. Пък и нали сме приятелки?
	— Абсолютно.
	— Тогава говори!

	* * *

	След час си тръгна и последният клиент на Андрея. Бакшишът му беше голям и с него можеше да си купи сутиена „Миракъл“, който толкова много харесваше. Беше си наумила, че бюстът й не е достатъчно голям, а новият сутиен ще я направи по-привлекателна. Пък и щеше да се почувства по-добре след дочутия разговор между Мейбъл и Джули. Цяла сутрин си шепнеха, сякаш се канеха да обират банка. Майк и Джули се целунали. Голяма работа! Тя се целуваше с момчета от втори клас, докато Джули се вълнуваше едва ли не като във филма „Хубава жена“.
	Що за избор беше това?! Майк или Ричард? И тъп да си, пак ще отговориш правилно. Майк не можеше да се хване и на малкия пръст на Ричард. Джули беше сляпа като прилеп в избора на мъже. Андрея можеше да й даде умен съвет как да си върне Ричард, но тя се беше хванала за Майк и толкова.
	На вратата на салона се позвъни и… дяволът се появи.

	* * *

	— Ричард? — изненада се Джули. Той беше с тъмни очила и стоеше на прага.
	— Здравей. Как си?
	Тя не беше в настроение за размяна на любезности. Градът беше малък и бе неизбежно да се срещат тук-там, но да идва в салона… Това не беше случайна среща.
	Ричард свали очилата и се усмихна.
	— Надявах се, че ще имаш малко време да ме подстрижеш.
	Тя погледна тефтера с часовете и каза:
	— Съжалявам. Днес всичко е заето.
	— Май трябваше да си запиша час. Тогава в понеделник?
	Джули отново погледна тефтера, като беше предварително готова с отговора.
	— В понеделник идват редовните ми клиенти и нямам свободен час.
	— Във вторник?
	— Във вторник ще работя половин ден.
	Андрея усети нарастващото напрежение и предложи:
	— Аз мога да те взема, слънце!
	Без да отлепя очи от Джули, Ричард кимна.
	— Добре. Благодаря.
	Андрея оправи късата си пола и тръгна към дъното на салона, като му хвърли щастлива усмивка през рамо.
	— Ела, слънце. Ще ти измия косата.
	— Благодаря, Андрея.

	* * *

	— Той за какво пак дойде? — попита Майк, който имаше навик да поглежда към салона и тъй като посещението на Ричард не остана незабелязано, не се сдържа и мина да види Джули.
	— За да се подстриже — отвърна Джули. — Андрея го подстрига. Аз почти не говорих с него.
	— Но той искаше ти да го подстрижеш, нали? Нищо че вече не излизате.
	— Дадох му да разбере, че повече не желая да го виждам.
	— Нали знае, че двамата с теб… се виждаме?
	Джули хвана ръката му и каза:
	— Много си сладък, когато ревнуваш!
	— Не ревнувам.
	— Ревнуваш. Но и когато не ревнуваш, пак си сладък. До довечера!
	Майк си отдъхна, кимна и се върна на работа.

	* * *

	Андрея вече подстригваше следващия клиент, но лицето й все още пламтеше от вълнение заради срещата с Ричард. Приключи половин час преди края на работното време и бързо си тръгна. Докато подреждаше вече празния салон, Джули забеляза до саксията очилата на Ричард. За малко да му звънне, но размисли и реши, че ще бъде по-разумно, ако Мейбъл или Андрея му се обадят.

	* * *

	Джули тъкмо влезе с покупките за вечеря, и телефонът иззвъня. Остави торбата на масата и го вдигна.
	— Ало?
	— Джули? — Беше Ричард. Гласът му звучеше непринудено приятелски. — Днес не можахме да си поговорим… Как си?
	— Добре — хладно отвърна тя.
	— Сигурно се чудиш защо се обаждам.
	— Ами да…
	— Днес си забравих очилата.
	— На масата в чакалнята са. Ела да ги вземеш в понеделник.
	— Не работите ли в събота?
	— Не. Мейбъл смята, че уикендите са за почивка.
	— Ще пътувам и бих искал да ги взема днес. Може ли да мина довечера? Взимам очилата и си тръгвам.
	Джули не можеше да повярва на ушите си. Той беше забравил очилата нарочно, за да й се обади! Тя въздъхна, без да я интересува дали я е чул или не, и заяви с равен глас:
	— Знам какво правиш и мисля, че прекали. Крайно време е да престанеш.
	— Моля? Искам само да взема очилата си и нищо друго.
	— Ричард, нас нищо не ни свързва. Аз ходя с друг. Ела за очилата в понеделник.
	— Джули, почакай…
	Тя затвори телефона, без да го изслуша.


>	Глава 23

	След около час Майк отвори външната врата и извика:
	— Джули, дойдох!
	Тя се обади от банята и той се запъти натам. Спря на прага и попита:
	— Може ли?
	— Да.
	— Къпала си се.
	— Днес имах много работа и сякаш цялата бях в полепнали коси.
	— Да те почакам ли тук?
	— Разбира се.
	С бързи движения Джули сложи сенки на очите си и туш на миглите. Майк я гледаше и си мислеше, че в желанието на една жена да се направи по-красива има нещо неустоимо привлекателно. Тя се промени за по-малко от минута. Нямаше да излизат и в старанието й да се разкраси за него имаше нещо много еротично.
	Майк знаеше, че е влюбен. Не можеше да си представи да живее без Джули. Гледаше я и не смееше да си помисли, че няма да присъства в живота му.
	Тя сложи обици и му се усмихна — беше й приятно, че я гледа така влюбено. Пръсна парфюм на шията и китките си и го погледна.
	— Станах ли хубава?
	— Ти винаги си хубава.
	Тя мина покрай него, като тялото й леко го докосна, и той се загледа в приятната извивка и полюшване на ханша й. В избелели джинси и боса, Джули беше истинско олицетворение на грациозността.
	— Яде ли ти се стек? — попита тя.
	— Да. Но още не съм гладен. Бих пийнал една бира.
	Джули се надигна на пръсти, за да вземе чаша за вино от долапа, и блузата й се вдигна. Майк зърна корема й и веднага погледна встрани, като си наложи да мисли за бейзбол. Тя му подаде чашата, той й наля вино и взе кен бира за себе си. Отпи няколко глътки. И още няколко.
	— Искаш ли да седнем отвън? — предложи Джули.
	— Да.
	Седнаха на верандата, а Певчо излезе на двора. Блузата на Джули беше без ръкави. Майк погледна към раменете и гърдите й и неволно си я представи гола. Затвори очи и пое дълбоко дъх, като си повтаряше: _Вземи се в ръце, хайде!_ Предстоеше им дълга нощ…

	* * *

	Поговориха си, Майк приготви грила за стековете, а Джули влезе, за да направи салата. Докато режеше зеленчуците, си каза, че Майк й прилича на пристрастен към секса на далечен остров. Не откъсваше очи от нея и беше повече от ясно за какво си мисли. Тя мислеше за същото и потните й ръце лепнеха от вълнение.
	Направи салата и нареди на масата хубавия сервиз и приборите за гости. Нещо липсваше… Намери две свещи и ги запали в средата на масата, като изгаси лампата. Майк влезе със стековете тъкмо когато пускаше диск на Ела Фицджералд, и спря на прага.
	— Харесва ли ти? — попита Джули.
	— Много.
	Той остави стековете и тръгна към нея. _Боже, готова ли съм за това_, стъписа се тя. Майк погали лицето й и я погледна, сякаш очакваше знак за съгласие. В този миг той като че ли изпълни цялата стая и тя осъзна, че е влюбена. Притисна лице в дланта му и затвори очи, Майк прилепи тялото си до нейното и тя усети силата на обгръщащите я ръце.
	Целувката му беше лека като полъх от криле на колибри, но по-пламенна от всички целувки на света. Целуна я още веднъж, езиците им се допряха и Джули го прегърна с убеждението, че годините приятелство ги бяха довели неусетно до този момент.
	Той я хвана за ръка и я поведе към спалнята. Бавно разкопча копчетата на блузата и плъзна пръсти към ципа на джинсите й. Целуна врата й и зарови ръце в косата й.
	— Обичам те — прошепна той и гласът му отекна в тънещата в сенки стая.
	— О, Майк, аз също те обичам — въздъхна Джули и се отпусна в ръцете му.

	* * *

	Любиха се без неудобството, което очакваше Джули, но не се получиха и големи искри и пламъци. Майк искаше на нея да й е добре, тя искаше на него да му е добре и така не успяха да се отпуснат и отдадат на удоволствието.
	Лежаха задъхани, гледаха тавана и си мислеха едно и също: _Липсва ми практика. Дано не ми е проличало._
	За разлика от други двойки останаха в прегръдките си и припряността отстъпи на нежността. Майк повтори, че я обича, и тя му отвърна със същото. След час отново се любиха и този път всичко беше съвършено.

	* * *

	Мина полунощ и двамата бяха все още в леглото. Майк погали с върха на пръстите си корема й и тя се засмя.
	— Гъделичкаш ме!
	Той целуна ръката й и каза:
	— Беше страхотна.
	— Това да не е комплимент от страна на възползвалия се от случаен секс?
	— Говоря сериозно. Не съм предполагал, че може да се чувствам така.
	— Клише, Майк!
	— Не ми ли вярваш?
	— Вярвам ти. Бях _страхотна_.
	Той отново я погъделичка.
	— Освен това не съм се възползвал от теб.
	Джули се обърна към него.
	— Така ли? Уж щяхме да вечеряме, а изведнъж се озовах в спалнята без дрехи!
	— Не можа да ми устоиш.
	Тя погали лицето му.
	— Да. Обичам те.
	— Знам.
	— Поне кажи, че и ти ме обичаш — престори се на възмутена Джули.
	— Пак ли? — Майк целуна пръстите й един по един. — Мога да ти го казвам всеки ден, докато съм жив.
	— Ами щом толкова много ме обичаш, донеси нещичко за ядене. Умирам от глад.
	Той стана и в този миг телефонът на нощната масичка иззвъня. Веднъж. Два пъти. Майк вдигна на третия път.
	— Ало? Ало?
	Джули затвори очи.
	— Ало?
	Майк затвори телефона и каза:
	— Никой не се обади. Сигурно грешен номер. Как си, добре ли си?
	— Да — усмихна се Джули с усилие.
	Телефонът отново иззвъня.
	И отново никой не се обади. Джули бе обзета от странното усещане, което изпита, когато беше на гроба на Джим.
	Някой я наблюдаваше.


>	Глава 24

	Майк прекара съботата с Джули. Любиха се сутринта и вечерта, преди да заспят. В неделя отидоха в мола в Джаксънвил и Джули си купи бански, шорти и сандали. Когато се прибраха, демонстрира банския пред Майк, а той не се стърпя и я подгони, докато тя пищеше и се смееше. След минута отново бяха в леглото.
	Джули беше изненадана — и благодарна — че любенето не промени приятелството им. Майк се шегуваше и я разсмиваше, а тя го дразнеше на шега както преди. Държаха се за ръце, докато гледаха филми по телевизията, и само телефонните обаждания разваляха настроението им. Две в петък. Две в събота. Четири в неделя. И пет в понеделник. Във вторник Майк спа в дома си, телефонът звъня четири пъти и Джули се принуди да го изключи. Когато се прибра след работа в сряда, лампичката на телефонния секретар мигаше. Следваха съобщение подир съобщение. На четвъртото усети, че се задушава, на деветото се разплака, след дванайсетото натискаше почти едновременно бутона за прослушване и бутона за изтриване. Когато изтри всичките двайсет, се стовари разтреперана на стола.
	В четвъртък и петък нямаше обаждания.


>	Глава 25

	— Всичко върви чудесно — заключи Ема.
	Преди няколко часа Майк, Джули, Хенри и Ема натовариха на лодката хладилните кутии с бира и храна, лосион против изгаряне, хавлиени кърпи, шапки, лед и въдици, които биха уловили Моби Дик, Орка и Челюсти. Майк и Хенри се състезаваха кой повече ще улови и при всяка хванала се на въдицата риба, размахваха радостно бирите си и я прибавяха към купчината скумрии и писии, с които можеха да нахранят армия от тюлени.
	Джули и Ема седяха на малките шезлонги и пийваха от изпотените кенчета бира.
	— Всичко е толкова прекрасно — каза Джули. — Повече от прекрасно. Да се чудиш от какво толкова се боях…
	— И все още има нещо, което те притеснява.
	— Много ли ми личи?
	— Не. Забелязах го, тъй като те познавам много добре. Свързано ли е с Майк?
	— Не.
	— Обичаш ли го?
	— Да.
	— Тогава?
	— Някой се обажда по телефона непрекъснато и…
	— Кой?
	— Не знам. Мълчи.
	— И диша тежко?
	— Не. Само мълчи. Частен номер. От телефонната компания казаха, че е мобилен с нерегистриран номер и не могат да го проследят.
	— Имаш ли представа кой може да е?
	— Може би Ричард. Съдя по начина, по който реагира, когато му казах, че не искам повече да се виждаме, но той продължава да ме преследва.
	— Как те преследва?
	— Срещнах го уж случайно в супера и дойде в салона да го подстрижа. Настоява да му дам още една възможност.
	— Майк какво мисли?
	— Не съм му казала.
	— Защо?
	— Какво може да направи? Пък и не съм сигурна, че това е Ричард.
	— Колко пъти ти звъня?
	— Двайсет пъти в сряда.
	— Боже мой! — Ема се изправи в стола. — Обади ли се в полицията?
	— Не. Мина ми през ум, че може телефонът ми да е развален. От два дни не се е обаждал.
	— Такива откачалки не спират да звънят. Това е поведение на психар. За такива ненормалници пишат във вестниците.
	— Но от какво да се оплача в полицията? Не мога да докажа, че Ричард се обажда, пък и не ме е заплашвал. Не съм видяла да спира колата си пред къщи или до салона. Учтив е, когато се срещнем. Може всеки да се обажда, нали? Боб или някой друг…
	Ема стисна ръката й.
	— Но ти си почти сигурна, че е Ричард!
	Джули кимна.
	— Значи не е звънял последните два дни, когато Майк беше при теб?
	— Не.
	— Странно. И страшно. Настръхвам от ужас.
	— Аз също.
	— И какво смяташ да правиш?
	— Не знам.

	* * *

	Майк се приближи, прегърна я и сгуши глава на рамото й.
	— Здравей! — усмихна се тя.
	— Здрасти. Как си?
	— Добре съм. Бризът е много приятен. Стана горещо и май изгорях.
	— Кой спечели риболовното състезание?
	— Не искам да се хваля, но Хенри май само изгоря.
	— И какво прави сега?
	— Тъжи.
	Джули се обърна и видя Хенри да пълни бирената кутия на Майк с морска вода. Направи й знак да мълчи и й намигна.
	— Готов ли си за изпълнението в „Клипър“?
	— О, да. Знам повечето песни.
	— Какво ще облечеш?
	— Джинси. Вече не ми отива да се обличам по младежки.
	— Сега ли го разбра?
	— Отне ми малко време.
	— Както и да се престрашиш с мен, нали?
	— Да.
	В далечината се виждаха лодките, пуснали котва на брега на Кейп Лукаут. Това беше първият топъл уикенд и плажът бе пълен с народ. Децата пищяха и джапаха във водата, родителите се излежаваха на пясъка. Белият фар с черни ромбове се извисяваше над брега и приличаше на сгъната шахматна дъска.
	— Днес си някак мълчалива — прошепна Майк и я притисна в обятията си.
	— Мисля си…
	— Ема ли ти каза нещо?
	— Не.
	Косите й галеха лицето му.
	— Искаш ли да споделиш за какво толкова мислиш?
	Джули пое дъх и му разказа за съмненията си. Смутеното му изражение премина в загрижено и гневно.
	— Значи Ричард се е обаждал?
	— Не съм сигурна, че е той.
	— Защо ми казваш чак сега?
	— Отначало не обръщах внимание.
	— Ако пак се обади, ще се намеся.
	Джули се взря в очите му.
	— Много ми харесва този секси поглед.
	— Не сменяй темата. Тук няма място за шеги. Помниш ли какво си говорихме в „Тизи“?
	— Помня. Такава съм си, има ли нещо тревожно, опитвам се да не гледам на нещата твърде сериозно.
	— Не се безпокой. Няма да позволя да ти се случи нищо лошо.

	* * *

	Обядваха набързо — сандвичи, чипс и готова картофена салата. След разговорите с Ема и Майк Джули се почувства по-добре и дори опита да се забавлява. По едно време Хенри подаде бирата с морска вода на Майк, той отпи, задави се и започна да плюе. Хенри прихна, Ема се закиска, Майк избърса устата си и също се засмя. А след малко си го върна, като намаза филиите за сандвича на Хенри с разрязана сурова писия. Хенри за малко да повърне и замери Майк със сандвича. В замяна получи лъжица картофена салата в лицето.
	— Откачалки — наведе се Ема към Джули. — Всички мъже са откачалки.
	Джули изпи още една бира и това й помогна да позабрави притеснението от анонимното телефонно звънене. Ричард заслужаваше рязката й реакция след обаждането си за „забравените“ очила. Вероятно се беше засегнал и по този начин й отмъщаваше. Все още не беше минал покрай салона да ги вземе и това потвърждаваше убедеността й, че те бяха претекст да я види насаме. От два дни не се беше обаждал и дано се беше отказал да я безпокои. Споменът от живота й на улицата като тийнейджър беше още жив и чувството на параноя не я бе напуснало. Затова напоследък не излизаше сама по тъмно, заключваше вратата и ако Майк не беше при нея, Певчо спеше в стаята й.
	Заслуша се в плисъка на вълните и си каза, че надали ще стане по-лошо от това и че обажданията сигурно ще престанат.

	* * *

	Ема пусна силно диска на Джими Бъфет и прегърна Хенри, който направляваше лодката. Плаваха покрай Кейп Лукаут на път към остров Харкър. Майк седеше на кърмата и прибираше въдиците. Джули стоеше на носа и вятърът вееше косата й. Раменете й бяха изгорели от слънцето. Там, където не се бе намазала с лосион, кожата пламтеше и беше леко болезнена — вътрешната част на краката, около линията на косата и над ушите. Интересно как слънцето беше намерило тези места… Сигурно приличаше на розов леопард.
	Беше време да се връщат. Ема и Хенри бяха обещали на децата да ги заведат на кино и да ги почерпят с пица, тъй като сутринта им се бяха разсърдили, че не ги взимат с тях. Майк трябваше да бъде в осем в „Клипър“. Джули смяташе да подремне до десет и след това да отиде в бара. Слънцето и бирата я бяха замаяли и много й се искаше да поспи.
	Извади блузата си и я облече. Погледна към брега и забеляза нещо, което я смути. Сложи ръка на очите си и ги присви — в горещ ден като този някой стоеше на плажа с джинси и тъмносиня риза и държеше… бинокъл? Или телескоп? Но каквото и да беше, то беше насочено към лодката.
	И към нея.
	Да не би да й се привиждаше?
	Мъжът махна бавно като махало на часовник. _Тук съм и винаги ще бъда тук._
	Ричард.
	Кръвта слезе от лицето й и тя извика.
	Само след миг той изчезна. Майк я беше чул и бързо дотича.
	— Какво има?
	Той проследи погледа й, но от Ричард нямаше и следа. Джули се сгуши под рамото му.
	— Няма нищо.
	Сигурно беше илюзия. Никой не можеше да изчезне толкова мигновено.

	* * *

	Майк я изпрати и докато разтоварваше багажа й, тя влезе вкъщи и Певчо й се зарадва. Застана на два крака и изплези език. Джули остави чантата си на кухненския плот и видя, че на секретаря има едно съобщение. Хладилникът бръмчеше, една муха се блъскаше в прозореца, но тя не чуваше дори собственото си дишане. Мигането на лампичката беше зловещо и хипнотично.
	_Чуй ме, чуй ме, чуй ме…_
	Пред очите й изникна мъжът на плажа. Беше я гледал и й бе махнал, но беше оставил и съобщение…
	Не можеше да повярва, че това не е било мираж. Беше прекалила с бирата, а и беше изнервена.
	Лампичката мигаше ли, мигаше. Но какво толкова? Всеки можеше да остави съобщение. Можеше да е Мейбъл или някой клиент, който иска час за подстригване, често й предлагаха и абонаменти за списания. Нямаше сили да натисне бутона. Стомахът й беше на топка, а краката й тежаха като олово. Постави пръст на бутона.
	_Чуй ме, чуй ме…_
	Затвори очи и въпреки усилието да прояви смелост и разум, усети, че страхът я завладява. Боже, дано не е пак безмълвно съобщение, дано чуя глас, който и да е глас, само не неговия.
	Натисна бутона с трепереща ръка.
	Задържа дъха си. Някой шепнеше. Наведе се, за да чуе по-добре. Тъкмо да го изтрие, когато чу припева на добре позната песен. Слушаха я с Майк преди две седмици, когато бяха в Боуфърт.
	„Бай, бай, мис Американ Пай…“


>	Глава 26

	Майк чу вика й и се втурна в кухнята.
	Тя стоеше пред телефона бяла като платно.
	— Какво стана? Добре ли си?
	Джули имаше чувството, че ще повърне. Пред очите й се въртяха картина след картина — Ричард на плажа днес, Ричард, който звънеше и оставяше съобщения, Ричард, който ги беше следил в Боуфърт и дори знаеше песента, която Майк беше пял за нея. Той беше платил и сметката им. Беше звънял в нощта, когато Майк остана при нея, беше и на гробището, когато отиде при Джим.
	Той беше _навсякъде_.
	Ако я наблюдаваше непрекъснато, сигурно я наблюдаваше и сега.
	Джули склони глава на гърдите на Майк и се разплака.
	— Джули, какво има, кажи ми!
	— Страх ме е — едва продума тя.

	* * *

	Джули тръгна с Майк, тъй като не можеше да остане сама. Той предложи да се откаже от участието си, но тя не се съгласи. Какъв беше смисълът да седят вкъщи и да тръпнат в очакване на следващото съобщение?
	Джули се надяваше, че като пийне още няколко бири в атмосферата на бара, ще се почувства по-добре. Не беше сигурна, но пък и не биваше да остава сама вкъщи.
	Според нея хората се деляха на два типа: едните гледаха през предното стъкло, а другите — в огледалото за задно виждане. Тя винаги гледаше напред: фокус в бъдещето, а не в миналото. Майка ме гони от къщи? Ще си намеря храна и място за спане. Съпругът ми умира? Ще работя, инак ще полудея. Някой ме преследва? Ще му попреча да продължи.
	Седна до Майк в колата и си каза, че Джули Баренсън няма да се предаде току-така. Но само след миг се умърлуши. Изпитваше голям страх, по-голям и от страха, когато беше бездомна тийнейджърка и живееше на улицата. Тогава успяваше да е незабележима, като се криеше, а сега… Сега беше непрекъснато под прицел.
	Майк спря пред дома си и тя се озърна, за да огледа улицата. Сенките между къщите я плашеха. Сепна се от странното шумолене до кофата, но като се взря, видя, че някаква котка рови в боклука.
	Какво искаше Ричард? Какво беше замислил? Виждаше го надвесен над леглото си в мрака на спалнята, с маска и с нож в ръката…
	Отхвърли тревожните мисли и си каза, че не бива да се поддава на страха. Не биваше да допусне това да се случи, а и Майк беше до нея и щеше да я защити. Съжали, че е изтрила съобщенията. Те бяха единственото доказателство за полицията. Инак щеше да бъде изслушана от някой дебел, преуморен и отегчен полицай, който щеше да настоява за конкретни доказателства, и толкова.
	И какво ви казва в тези съобщения?
	_Нищо._
	Заплашва ли ви?
	_Не._
	Виждали ли сте го да ви следи?
	_Не. Само веднъж, когато го видях на плажа._
	Но не сте сигурна, че е бил той.
	_Беше твърде далеч._
	Защо сте сигурна, че човекът, който шепне, е Ричард?
	_Не мога да го докажа, но знам, че е той._
	Аха. Нещо друго?
	_Не. Освен че умирам от ужас и бих искала да взимам душ, без да очаквам Норман Бейтс* зад завесата в банята._
	[* Главният герой в романа на Робърт Блох „Психо“ и в едноименния филм на Алфред Хичкок. — Б.ред.]
	Разбирам ви…

	* * *

	Джули седна на бара в „Клипър“ и си поръча бира. Музикантите провериха усилвателите, настроиха инструментите и отидоха зад кулисите за кратка почивка. Майк седна до нея. Бяха решили да не говорят за Ричард, но това беше не по-малко изнервящо. Когато дойде време да се качи на сцената, Майк заяви със сдържан гняв:
	— Ще гледам оттам, не се безпокой.
	В девет и половина салонът беше пълен и групата засвири. На бара се тълпяха хора и поръчваха питиета, а Джули беше доволна от непрекъснатата олелия, която като че ли заглушаваше напиращите в главата й въпроси. От време на време поглеждаше с ужас към вратата. Наближи полунощ и тя се поуспокои, макар все така да таеше желание да се изправи пред Ричард на някое обществено място, да го посочи с пръст и хубаво да го подреди: _Кой си мислиш, че си ти? Да не би да си въобразяваш, че ще търпя да ме тормозиш? Толкова неща съм преживяла, че ще се дам на теб! Нито съм глупава, нито страхлива и няма да търпя наглостта ти. Ричард Франклин, прав ти път! Аз си имам човек и това не си ти!_ Жените в наобиколилата ги тълпа щяха дори да й ръкопляскат.
	По едно време се загледа към края на бара и го видя.
	Ричард.
	Все едно нещо я блъсна в гърдите.
	Отново я беше последвал и седеше само на няколко метра.

	* * *

	Майк видя Ричард миг преди Джули. Ричард му кимна с лека усмивка и седна на бара, като се преструваше, че не я е забелязал.
	Майк едва се сдържаше да не скочи от сцената. Адреналинът му бушуваше. Джули го погледна и веднага долови гнева му. _Върви по дяволите, Ричар_, кълнеше тя, _не можеш да ме уплашиш, не и не_. Майк я погледна и по устните му разбра, че казва: _След малко_. Тя кимна и изпита желание да гаврътне нещо силно наведнъж. Само си въобразяваше, че не се страхува. Устата й беше пресъхнала.
	Беше време да сложи край. Тръгна към Ричард, а той се направи на изненадан.
	— Джули? Не очаквах да се видим. Как си?
	— Какво правиш тук?
	— Пия си питието.
	— Не на мен тези.
	Джули викаше и хората около тях се обърнаха.
	— Моля?
	— Защо ме преследваш?
	— Цял ден бях на строежа. Не съм мръднал от там.
	Майк ги гледаше и в мига, в който песента свърши, скочи от сцената и тръгна през тълпата към тях.
	— Да не би да си мислиш, че ще търпя да ме следваш по петите?
	— Наистина не знам за какво говориш.
	— Сгрешил си адреса. Ако продължаваш, ще се обадя в полицията и ще ти издадат ограничителна заповед. Спри да се обаждаш и да ми оставяш съобщения или…
	— Не съм оставял никакви съобщения.
	Наобиколилите ги хора отстъпиха назад, сякаш очакваха размяна на юмруци.
	— Няма да търпя това! _Престани_, разбра ли! — викаше Джули, без изобщо да го чува.
	Ричард сви рамене и погледна тълпата, сякаш търсеше разбиране.
	— Не знам за какво говориш и май ще бъде най-добре да си тръгна.
	— Не разбираш ли, че между нас няма нищо? _Нищо!_
	Майк застана до Джули, която пламтеше. Ричард го гледаше самодоволно и предизвикателно, сякаш го предизвикваше да се намеси.
	Натрупалият се гняв на Майк изведнъж избухна. Той заби глава в гърдите на Ричард, който залитна и се удари в бара. Чашите и бутилките изпопадаха, а жените се разпищяха.
	Майк вдигна Ричард за яката и стовари юмрук в лицето му. Под едното му око рукна кръв. Удари го още веднъж и Ричард падна. От устата му потече кръв, ала това не спря Майк. Той беше готов за следващия удар. Няколко мъже го хванаха не за да дадат възможност на Ричард да се защити, а за да прекратят боя.
	Джули стисна здраво ръката му и го изведе навън.


>	Глава 27

	Майк се облегна на колата, опитвайки се да се успокои.
	— Добре ли си? — попита Джули.
	Той въздъхна.
	— Да. Дай ми само минутка…
	Тя го придърпа за ризата и каза:
	— Не бях те виждала в такава светлина. Но нали знаеш, че можех да се справя и сама.
	— Знам. Но начинът, по който ме гледаше той, ме вбеси. Надявам се, че всичко приключи.
	Джули се замисли над думите на Ричард и реши да сподели с Майк.
	— Той твърди, че е прекарал деня на строежа. И че никога не се е обаждал.
	— Да не би да очакваш да си признае? Нали си сигурна, че е бил той?
	— Така мисля.
	— Той и никой друг. Беше изписано на лицето му. Не ме карай да мисля, че набих човек, който няма вина. Ако направи още нещо, ще отидем в полицията и ще поискаме ограничителна заповед. Ако не е той, защо беше тук тази вечер? И защо не ти се обади, а само седеше на бара близо до теб?
	Майк беше прав. Ричард беше казал, че барът не му харесва. Но ги беше следил и знаеше, че ще бъдат там.
	Само че този път не се беше крил. Какво ли означава това, чудеше се Джули.
	— Мисля да отида в полицията да направя оплакване. Ще дойдеш ли с мен?
	— Разбира се. — Майк погали лицето й. — По-добре ли си?
	— Малко по-добре. Но още ме е страх…
	Той я целуна и рече:
	— Казах ти, че няма да позволя да ти се случи нищо лошо.
	Тя потръпна от докосването му.
	— Благодаря ти, Майк.

	* * *

	Андрея танцуваше с някакъв тип със секси белег на врата. Когато Майк скочи от сцената и се втурна сред тълпата, кавалерът й я хвана за ръката и каза:
	— Ще има тупаник! Ела да позяпаме!
	Докато стигнат, Джули вече извеждаше Майк от бара, а Ричард се надигаше, хванат за едно от столчетата на бара.
	Чуваха се реплики като:
	— Човекът си пиеше мирно и кротко, но момичето взе да му крещи, а онзи се втурна и го удари…
	Андрея видя кръвта по лицето на Ричард и спря да дъвче дъвката си. Никога не беше виждала Майк да крещи, камо ли да се бие. Но ето че Ричард беше пострадал, кървеше и… се нуждаеше от нея!
	— Какво стана? — наведе се тя към него.
	Той залитна, тя го прегърна и усети приятното докосване на мускулестото му тяло.
	— Появи се изневиделица и ме удари.
	— Защо?
	— Не знам.
	Ричард се подпря с ръка на рамото й. Мускули и само мускули…
	— Трябва да седнеш за малко — предложи Андрея. — Облегни се на мен.
	Двамата тръгнаха и като в края на драматичен филм хората се отдръпнаха, за да им направят път. Куция Джо се втурна да помага.
	— Аз съм собственикът. Трябва да поговорим.
	Той избута Андрея и седна с Ричард на една от масите. Андрея се намуси и започна да мисли как да постъпи.

	* * *

	Джули не искаше да си спомня за този ден. Замисли се и го определи по следния начин: номер едно по страх (с изключение на първата нощ, когато като бездомна беше спала под надлеза на магистралата в Дейтона), номер три по отчаяние (денят, в който почина Джим, и погребението му бяха на първите две места) и номер едно по пълно изнемогване. В този ден имаше от всичко по малко — любов, гняв, сълзи, смях, шок, облекчение — и със сигурност щеше да го помни дълго време.
	Майк правеше безкофеиново кафе в кухнята. Щом се прибраха, той взе четири аспирина, а жадният за вниманието на Джули Певчо се залепи за нея. Майк беше прав — Ричард беше планирал всичко, дори реакцията й, и неслучайно не беше отвърнал на ударите му, макар да го видя, че приближава. Това сякаш не го интересуваше. Или отново се преструваше?

	* * *

	— Добре ли си? Вие ли те се свят? Май лошо те е ударил — тюхкаше се Куция Джо и разглеждаше раната на Ричард.
	— Добре съм. Ще си ходя.
	— Да извикам линейка? — предложи собственикът с половин уста, сякаш отправяше молба да не се вдига много шум заради името на заведението.
	— Няма нужда. Искам само да се прибера.
	Ричард излезе и се отправи към паркинга. Подпряна на колата му, го чакаше Андрея.
	— Как си, по-добре ли си?
	Той сви рамене.
	— Дали ще имаш нещо против да ме закараш до къщи — попита тя.
	Ричард се огледа.
	— Къде е приятелят ти?
	— В бара е. Казах му, че отивам до тоалетната.
	Тя се приближи, докосна подутината на лицето му и без да отлепя очи от неговите, прошепна:
	— Моля те.
	— Да идем някъде другаде? — предложи Ричард.
	Андрея наклони глава, сякаш се питаше какво има предвид.
	— Довери ми се — усмихна се той.

	* * *

	Джули и Майк седнаха да поговорят в кухнята. Пердетата бяха дръпнати и Джули забеляза, че към къщата се приближава кола. Певчо застана на прозореца. Светлината на фаровете се приближаваше и той изръмжа. Колата спря и се чу затръшване на врата. Джули изтръпна. Ричард! Певчо настръхна и залая. Майк сложи ръка на рамото й и тръгна към вратата.
	Някой почука. Веднъж. И още веднъж. Майк се обърна и погледна въпросително Джули. Надникна през прозореца и въздъхна с облекчение. После потупа кучето.
	— Шшт, няма нищо.
	На верандата стояха двама полицаи.

	* * *

	Полицай Дженифър Романело беше отскоро на работа и очакваше с нетърпение деня, в който щеше да има своя служебна кола, за да не се налага да търпи колегата си. Работеше с Пийт Ганди от две седмици и й оставаха още четири, за да приключи практиката. Той я дразнеше, тъй като непрекъснато повтаряше, че трябва да научи „тънкостите на професията“.
	Когато спряха пред Джули, Пийт Ганди заяви:
	— Аз ще поема нещата. Ти още усвояваш тънкостите.
	На Дженифър й идеше да го удуши, но само попита:
	— В колата ли да чакам?
	Пийт не долови леко раздразнения й тон и се заоглежда в огледалото за задно виждане. Той харесваше мускулестото си тяло и винаги му се любуваше преди акция.
	— Не. Ела, но ще приказвам само аз, а ти слушай и внимавай.
	Говореше така, сякаш беше баща й, а не полицай, който има само две години стаж. Суонсбъро не беше свърталище на криминални типове, но според Пийт мафията била инфилтрирана в града и той щял да се пребори с нея. Любимият му филм беше „Серпико“. Заради него бе решил да стане полицай.
	Дженифър затвори очи. Какъв късмет — да работи точно с този глупак!

	* * *

	— Майк Харис? — попита Пийт Ганди.
	Беше застанал в наперена поза, сякаш да подчертае, че униформата трябва да респектира, а на Дженифър й идеше да го цапардоса по врата. Пийт се познаваше добре с Майк и Джули. Майк поправяше колата му, тя го подстригваше и той дори знаеше адреса й. Дженифър беше израснала в Бронкс и още не бе свикнала с отношенията на хората в това малко градче.
	— Здравей, Пийт! Какво те води насам? — учуди се Майк.
	— Може ли да влезем за минута? Трябва да поговоря с теб.
	— Разбира се. Влизайте. Певчо е безобиден.
	— Искате ли кафе? Току-що направих.
	— Не, благодаря. Не ни е разрешено да пием, когато сме на работа.
	Дженифър стисна зъби. Та това се отнасяше за пиенето на алкохол!
	Джули кръстоса ръце и попита:
	— Какво има, Пийт?
	Когато беше на работа, полицай Пийт Ганди не обичаше да се обръщат към него на малко име и не знаеше как да реагира. Покашля се и каза:
	— Майк, ти беше ли тази вечер в „Сейлинг Клипър“?
	— Да. Свирих с „Окракоук Инлет“.
	Пийт хвърли поучителен поглед към Дженифър: _Ето така се действа!_ А тя едва се сдържа да не подхвърли: _Браво, Пийт, как така го накара да си признае?_
	— А влезе ли в спор с господин Ричард Франклин?
	Джули не даде възможност на Майк да отговори и отново попита:
	— Но какво има, Пийт?
	Пийт Ганди живееше за моменти като този. След изваждането на пистолета това беше любимата част от изпълнението на задълженията му. Дори ако имаше работа със свои познати. Службата си беше служба и не биваше да се отпуска — инак Суонсбъро щеше да заприлича на световна столица на престъпленията. Миналия месец беше издал десетина глоби за неправилно пресичане и още толкова за замърсяване на улиците.
	— Господине, съжалявам, ала неколцина свидетели твърдят, че сте нападнали безпричинно господин Ричард Франклин. Това е оказване на физическо насилие и нарушаване на закона.
	След две минути Майк беше в полицейската кола.


>	Глава 28

	— Как така го арестуваха? — ахна Мейбъл в понеделник сутринта.
	Андрея подстригваше клиент и напрягаше уши, за да чуе разговора й с Джули. Едва се сдържаше да не заяви, че знае за какво става дума и че Ричард не е опасен. Та Майк го беше нападнал! Освен това Ричард вече не се интересуваше от Джули. Най-сетне беше прогледнал! След побоя той я заведе на плажа и двамата разговаряха дълго. Часове наред, без да я сваля! Такъв мил мъж! Дори я помоли да прояви тактичност и да не споделя за разговора им с Джули. Той не би могъл да е долен преследвач. В никакъв случай! Когато я изпрати, тя го покани да пият кафе, но той отказа.
	Джули беше бледа и имаше измъчен вид.
	— Пийт Ганди разпитва Майк цял час. Освободи го, когато дойде Хенри, за да уреди гаранцията.
	— Пийт Ганди? Как може да постъпи така! — възмути се Мейбъл.
	— За него това не било изблик на ревност. Настояваше да узнае истинската причина за боя.
	— Ти говори ли с Пийт?
	— Не ме изслуша, тъй като мнението ми било без значение.
	— Пийт винаги е бил идиот. Не знам как е станал полицай.
	— Права си, но това не помага на Майк, нито на мен.
	— Ще повдигнат ли обвинение срещу Майк?
	— Ще се разбере по-късно, след срещата със Стив Сайдс.
	Стивън Сайдс беше местен адвокат. Мейбъл се познаваше със семейството му от години.
	— Добър избор. Познаваш ли Стив?
	— Не. Хенри го познава и се надявам да се разберат с прокурора.
	— Ами Ричард? Какво ще правиш с този досадник?
	— Днес си сменям телефонния номер. Не знам какво друго да направя. Ако някой пак звъни, Пийт ме посъветва да се обадя в полицията.
	— Ричард не е звънял, нали?
	— Не.
	— И не си го виждала?
	— Не.
	Андрея се подсмихна. _Не се обажда и не си го виждала, защото си мисли за мен, така че спри да плюеш човека._
	— Значи смяташ, че той е инсценирал всичко това — попита Мейбъл.
	— Да. За него е нещо като игра.
	— Но на мен изобщо не ми прилича на игра.

	* * *

	— Как се държа Пийт с теб? — попита Хенри.
	Двамата с Майк седяха в офиса му.
	— Имах чувството, че не ме слуша, тъй като си има своя представа за нещата — възмутено каза Майк.
	— А какво мисли за телефонните обаждания и за това, че Ричард ви следи?
	— Мнението му е, че Джули преувеличава. Било нормално да срещаш хора в магазина или да ги подстригваш.
	— А другото ченге? Момичето?
	— Пийт не й даде думата.
	Хенри отпи глътка кафе.
	— Да видим как ще се измъкнеш сега. Не че те обвинявам. И аз щях да постъпя като теб. Не смятам, че ще идеш в затвора, но какво ще правим с този Ричард…

	* * *

	Дженифър и Пийт бяха започнали работа преди час, но на нея й се струваше цяла вечност. Беше дошла по-рано, за да довърши рапортите от неделя, тъй като Пийт бил зает да следи за реда, пък и така щяла да се научи на тънкостите…
	За двете седмици работа с него беше установила, че той обича да прекарва голяма част от времето си в самовъзхищение пред огледалото, а на разпитите се проявяваше като пълен некадърник. Предишната вечер беше пример за това.
	Дженифър разбираше страха на Майк и Джули. Откакто се помнеше, слушаше полицейски истории — баща й, дядо й и двамата й братя бяха полицаи — и макар наскоро да беше завършила обучението си, за разлика от Пийт Ганди, нейният усет не я подвеждаше към грешни заключения. Семейството й беше в Ню Йорк, а тя се озова в крайбрежна Северна Каролина след завършването на колежа, една приключила любовна история и обзелото я желание да вземе живота си в свои ръце. Преди шест месеца кандидатства за полицейската академия. Когато за голямо нейно учудване й предложиха работа в Суонсбъро, баща й, който се гордееше с нея, тъй като вече беше една от „отбора на добрите“, се ужаси: „В Северна Каролина дъвчат тютюн, ядат царевична каша и се обръщат към жените със «скъпа». Какво ще правиш ти, хубава и млада италианка, на такова място!“.
	Дженифър обаче свикна и се чувстваше добре. Хората бяха толкова дружелюбни, че дори махаха на непознати от колите си. Единственото изключение беше Пийт Ганди.
	Докато обикаляха с колата, Дженифър забеляза как колегата й сгъва ръка, за да се наслаждава на изпъкващите мускули. А когато задминаваше, току клатеше глава на водача на съседната кола: _Внимавай със скоростта, приятел!_
	— Пийт, какво мислиш за случая „Майк Харис“? — попита тя.
	— Ами… търсеше си оправдание. Типичен случаи на виновния, който обвинява другите. От ясно по-ясно, ако разбираш тънкостите на професията.
	— Нали казваше, че е много сериозен и благоразумен човек?
	— Сериозен или не, законът си е закон. Еднакъв за всички.
	Пийт се стараеше да изглежда мъдър и благороден, но двете седмици с него й стигаха, за да го опознае и да се увери в обратното. Професионалната борба беше за него върхът на спорта, а справедливостта му беше напълно чужда. Една от глобите му за неправилно пресичане беше наложена на жена с бастун! А когато си отвори устата да зададе въпрос на Майк Харис, Пийт веднага я спря: „Малката още изучава тънкостите на професията“.
	Малката?! Идеше й да му даде да се разбере, но бяха в участъка. Веднъж да свършеше практиката, щеше да намери начин да му го върне.
	Дженифър вярваше, че Ричард не е невинна жертва. А Джули и Майк изобщо не й приличаха на лъжци.
	— Ами ако Майк Харис и приятелката му казват истината? — осмели се да попита тя.
	— Въпросът е защо не са подали оплакване в полицията — въздъхна отегчено Пийт. — Признаха, че нямат никакви доказателства, нали? Пък и тя не е сигурна, че Франклин се е обаждал.
	— Но…
	— Съчиняват си. Няма никакво съмнение, че Майк Харис е виновен и затова беше напълно законно задържан.
	— И все пак Джули Баренсън изглеждаше доста уплашена.
	— Ами нормално. Нали заключихме гаджето й. И ти да си, и ти ще се уплашиш.
	— Полицията в Ню Йорк…
	Пийт Ганди вдигна ръка.
	— Стига с тия нюйоркски истории! Тук нещата са други. Веднъж да схванеш тънкостите, ще осъзнаеш, че всяка кавга е свързана с вражда или отмъщение. Намесваме се само когато се прескочат всякакви граници, а този случай беше такъв. Сутринта говорих с шефа и той ми каза, че адвокатът се е обадил и скоро ще уредят нещата. Ако, разбира се, не се стигне до съд.
	— И по-точно?
	— Това е всичко, което ми каза.
	Дженифър се вбесяваше от факта, че Пийт не споделя с нея цялата информация за случаите, по които работят, контролираше всичко и по този начин й напомняше, че шефът е той.
	Настъпи мълчание. Пийт продължи да се заканва с глава на водачите, които подминаваха, а Дженифър реши, че няма да е лошо да поговори с Майк и Джули в негово отсъствие.

	* * *

	Майк разговаряше с адвоката си по телефона, а Хенри го слушаше.
	— Сериозно? — чудеше се Майк. — Не мога да повярвам!
	Когато най-сетне затвори телефона, той стискаше зъби и гледаше вторачено пред себе си.
	— Какво каза? — попита Хенри.
	— Говорил с адвоката на Ричард Франклин.
	— И?
	— Ще настояват за временна ограничителна заповед. Заплашвал съм сигурността на Ричард Франклин.
	— Ти?
	— Аз. Ще заведат и гражданско дело.
	— Шегуваш ли се?
	— Ричард бил зле. В неделя зрението му се влошило, почувствал се замаян и извикал такси, за да отиде в болницата. Адвокатът му твърди, че има мозъчно сътресение.
	— Ти каза ли му, че Ричард лъже? Не се обиждай, ама хич не ми се вярва да си го ударил толкова силно, че да има сътресение…
	Майк сви рамене. Преди три дни не знаеше за този тип. Преди два искаше да спре да безпокои Джули. А сега беше обявен за престъпник само защото я защити.
	— Трябва да говоря с Джули — заяви той и бързо излезе.

	* * *

	Джули забеляза, че Майк наистина е разтревожен.
	— Не мога да повярвам, че полицията не може да ни помогне. Не аз съм проблемът, а той!
	— Знам — кимна тя.
	— Как може да мислят, че си съчинявам разни истории и ще го ударя, без да заслужава? Защо защитават закона, след като не вярват на истината? Този тип прави каквото си иска, а виновният съм аз!
	— Прав си. Съжалявам…
	Джули държеше ръката му и се опитваше да го успокои.
	— Аз също.
	— Адвокатът какво каза?
	— Засега нямало причина за тревога.
	— Лесно е да се каже. Нали ще останеш при мен довечера?
	— Ако искаш. И ако не си ми ядосана.
	— Ще се ядосам, ако не дойдеш. Не искам да съм сама тази нощ.

	* * *

	Кантората на Стивън Сайдс беше близо до съда. Майк седна на голямата четириъгълна маса, заобиколена с рафтове с правни книги. Адвокатът беше на петдесет, с кръгло лице и черна, прошарена на слепоочията коса. Костюмът му — копринен и шит по поръчка в Италия — беше скъп, но поизмачкан. Носът и кожата на лицето му бяха леко подпухнали, което говореше за слабост към коктейлите, но увереността и деловитостта му вдъхваха респект. Говореше бавно и отчетливо. Всяка дума беше преценена и неслучайна. След като изслуша Майк, той каза:
	— Както споменах по телефона, засега разправията в събота не ме тревожи. Областният прокурор надали ще настоява за завеждане на дело. Ти не си криминално проявен, ползваш се с добро име в обществото и ще имаш много свидетели на своя страна, което ще рече, че съдебното жури не би преценило, че си виновен въпреки липсата на доказателства за преследване.
	— А гражданското дело?
	— Засега няма да го мислим. Може изобщо да не бъде заведено. За Франклин няма да бъде добре, ако областният прокурор не повдигне обвинение, а ако пък повдигне и загуби, пак лошо. Преценил си, че Джули е заплашена, и си реагирал. За добро или лошо, повечето хора смятат това за нормално. Ограничителната заповед е само за да се вдига шум. Предполагам, че не ти е трудно да не доближаваш Ричард Франклин.
	— Съвсем не. Никога не съм искал да го доближавам.
	— Аз ще се занимавам с прокурора, а ти не ходи повече в полицията. Ако има нещо, обади се на мен.
	— Значи не трябва да се тревожа?
	— Поне не засега. Ще се чуем след няколко дни. А сега ще ти кажа нещо, което ще запазиш само за себе си. Правя го, тъй като си свестен и сериозен човек. Ако ме издадеш, ще отричам, че съм ти го казал.
	Майк кимна.
	— Полицията няма грешка, когато се занимава с кражба или убийство. Цялата система е устроена така, че да хваща виновните след стореното престъпление. Но стигне ли се до преследване и преследвачът не оставя улики, полицаите не могат да сторят кой знае какво. Трябва да се справяш сам.
	— С други думи, Ричард Франклин може да нарани Джули?
	— Въпросът е вярваш ли в това. Ако вярваш, трябва да си готов за защита. Друг няма да помогне.

	* * *

	Майк се притесни от предупреждението на Сайдс. Ричард надали се беше отказал.
	Самодоволната му и нагла усмивка в бара подсказваше, че тепърва се кани да действа.
	_Друг няма да помогне…_

	* * *

	Майк и Джули опитаха да прекарат една спокойна вечер. Взеха пица на път към Джули и гледаха филм по телевизията, но чуеха ли, че към къщата се приближава кола, застиваха в напрегнато очакване. Пердетата бяха спуснати и Певчо беше до тях. Той усети настроението им и нито ръмжеше, нито лаеше. А задремеше ли, едното му ухо стърчеше нащрек.
	Телефонът на Джули беше със сменен, нерегистриран номер и не звънеше. Беше дала номера само на няколко приятели.
	Майк й разказа за разговора с адвоката, но тя остана с впечатление, че е премълчал някои неща, за да не я тревожи.

	* * *

	Ричард беше в тъмната стая и проявяваше филми. Процесът на преминаване на сенки и призраци в ясни образи беше толкова загадъчен…
	Джули.
	Очите й блестяха, сякаш го гледаха.
	Фотографията беше единствената константа в живота му. Снимките му възвръщаха убеждението, че контролира съдбата.
	Джули вероятно се питаше къде е и какво е намислил да направи. Сякаш беше някакво чудовище или страшилище от детските кошмари. Но защо това го караше да се усмихва и да се чувства доволен?
	Кавалерът Майк! Толкова елементарен и предсказуем! Той не беше интересен.
	Виж, Джули…
	Толкова чувствителна. Толкова смела.
	Толкова _жизнена_.
	Джули и Джесика си приличаха много. Същите очи. Същата коса. Същата невинност. Можеха да са сестри.
	С Джесика прекараха медения си месец на Бермудите. Къщата под наем беше романтична, с вентилатори на тавана, бели плетени столове и веранда с изглед към океана. Плажът беше частен и двамата се излежаваха на слънце с часове.
	Беше я снимал десетки пъти. Обичаше кожата й — мека, гладка и бронзова. В онази вечер не искаше друго, освен да я прегърне, да свали роклята й и да я люби под небето. Но тя настоя да отидат да танцуват.
	_Нека останем тук. Нали сме на меден месец_, каза той.
	_Моля те да отидем. Заради мен!_
	Отидоха. Имаше много хора, беше шумно и Джесика пийна доста. Започна да заваля думите, а когато тръгна към тоалетната, залитна. Блъсна се в един мъж, той я хвана за лакътя и се засмя. Тя също се засмя. Ричард се ядоса. Когато се прибраха, настоя да му обещае, че няма да прекалява с пиенето. Тя възрази:
	— Какво толкова, забавлявах се!
	— Ти флиртуваше с онзи мъж!
	— Не съм флиртувала.
	— Нали те видях.
	— Ти не си наред.
	— Моля? Какво каза?
	— Пусни ме. Боли!
	— Какво каза, питам?
	— О, недей, недей…
	— Искам да чуя какво каза!
	В крайна сметка Джесика се оказа голямо разочарование. Джули също го разочарова. С държането си в супермаркета и в салона, да не говорим за затварянето на телефона. Но в бара не устоя и го заговори. Макар да го нагруби, той беше сигурен, че тя държи на него — любовта и гневът вървят ръка за ръка. Няма голям гняв без голяма любов. А тя беше много гневна. Тази мисъл го окрили и той взе мобилния телефон. Искаше да чуе гласа й, пък дори да е само на секретаря. Щеше да си я представи в театъра и да усети забързания й дъх, когато Фантома взимаше решение на живот и смърт.
	Вместо Джули чу съобщение от телефонната компания. Обади се още веднъж. Отново същото. О, Джули, защо, защо, защо?


>	Глава 29

	Следващата седмица мина спокойно и Джули стискаше палци да бъде все така.
	Нерегистрираният номер беше известен само на Мейбъл, Майк, Хенри и Ема. Тя беше по цял ден с Мейбъл и по цяла нощ с Майк, така че те не й се обаждаха. Хенри нямаше за какво да й звъни, така че оставаше само Ема, която не се обаждаше, за да не я паникьосва.
	След седмица спокойствие, в която четеше списания или се гушкаше с Майк необезпокоявана, започна да се изнервя. Никой не звънеше, а и никой не можеше да й се обади. Джули имаше чувството, че живее в по-миналия век.
	Беше непрекъснато нащрек, макар да не беше мяркала Ричард дори отдалеч. По десетина пъти на ден оглеждаше улицата през прозореца на салона, а когато караше, току хвърляше поглед в огледалото за задно виждане. Винаги сканираше паркинга и гледаше към вратата, ако беше на опашка в супермаркета или в пощата. Преди да влезе вкъщи, проверяваше стаите заедно с Певчо. В ръката си стискаше защитния спрей, който беше купила в „Уолмарт“. Дори кучето забеляза параноята й, но така или иначе предпазливостта беше наложителна.
	След работа Майк беше неотклонно до нея и макар да й беше приятно и да му се радваше, понякога я обземаше желание да остане за малко сама.
	Полицай Романело разговаря с нея и Майк. Каза им да й се обадят, ако нещо ги безпокои. Областният прокурор не повдигна обвинение и така да се каже, Майк беше оневинен. Прокурорът подчерта, че го прави не защото смята, че Майк е невинен, а защото Ричард не се беше явил да даде показания, пък и не бяха успели да се свържат с него.
	Осемте дни без Ричард окуражиха Джули. Не че беше забравила за риска. В никакъв случай не се виждаше като измамените и наранени гостенки в сутрешните телевизионни предавания, които зрителите смятаха за невероятно наивни в пренебрегването на грозящата ги опасност. Цяла седмица бе очаквала да види Ричард едва ли не навсякъде. Беше готова да вика, да бяга и да пусне Певчо по петите му.
	Но от Ричард нямаше следа и решителността й започна да се изпарява. Вече не очакваше да го види. Майк имаше среща с адвоката и тя реши да се прибере сама след работа.
	— Ще те чакам у дома — каза му. — Обади ми се, ако закъснееш.

	* * *

	Спря пред къщи, Певчо слезе от колата и бързо се отдалечи от нея, за да я подкани: _Хайде, откога не си ме водила на разходка…_
	— Не може сега. По-късно, когато се върне Майк — каза тя.
	Ушите му клюмнаха разочаровано.
	Джули се огледа. Ако Ричард беше паркирал наоколо, колата му не се виждаше. Единственият автомобил наблизо беше на Една Фарли, брокера на имотите за продажба в квартала.
	Клиентка на Мейбъл, пълничката Една беше на средна възраст и като всички брокери беше дружелюбна и изпълнена с ентусиазъм. Визитките й бяха навсякъде в салона. Когато беше развълнувана, а това беше често, тя не забелязваше, че вече обсъждат нещо друго, и продължаваше да говори по предишната тема. Джули се дразнеше, но я търпеше — пък и нали не беше нейна клиентка.
	Певчо въртеше опашка, сякаш й махаше с ръка. _Хайде, моля те._ Дали да рискува и да тръгне с него? Не вярваше Ричард да я дебне. А и Певчо не беше чихуахуа. Беше като самурай, нагълтан със стероиди. И все пак изпитваше страх от гората. Ричард би могъл да се крие зад дърветата. Отново я обзе паника. Опита да се успокои, като си повтаряше, че колата на Ричард я няма, че Певчо е до нея, а и Една е наблизо.
	— Е, добре — потупа кучето тя. — Излизаме, но за малко. Май се задава буря.
	Певчо не я изчака да довърши и се втурна към гората.
	Джули си повтаряше на глас:
	— Спокойно, няма нищо страшно, не бой се…
	Тръгна по пътеката. Храстите бяха прораснали и ги буташе с ръка, за да мине. Клоните на дърветата бяха надвиснали като че ли повече от миналия път, когато беше в гората. Слънцето залязваше, облаците бяха пепелявосиви и беше необичайно мрачно.
	Не трябваше да влиза в гората. Постъпи глупаво. Вече се виждаше като гостенка на някое от онези предавания, където те питат: _Но защо не проявихте разум?!_ Ами… _Ами защото съм наивна и глупава._
	Отнякъде изчурулика сврака. Джули огледа пътеката, за да се увери, че няма никого. Певчо беше наблизо и нямаше от какво да се бои. Той заслужаваше тази разходка. След малко щяха да се върнат у дома и една чаша вино щеше да й дойде добре.
	Кучето излая и тя извика:
	— Хайде, идвай! Връщаме се!
	Певчо отново излая, при това приятелски, сякаш за поздрав. Някой му говореше. Джули изтръпна, но само след миг разпозна гласа. Беше Една Фарли. Бързо тръгна по пътеката и след малко я видя близо до канала. Брокерката потупваше Певчо, а той седеше с изплезен език и гледаше към Джули, сякаш казваше: _Чудесна разходка! Ето, срещнахме и приятел. Животът е хубав._
	— Джули! Как си? — зарадва се Една.
	— Благодаря, добре. Разхождаме се.
	— Когато дойдохме с клиента ми, беше ясно и слънчево, но вече се кани да завали. Дано хареса някой имот. Стискай палци.
	В този миг Певчо се надигна, застана до Джули с настръхнала козина и изръмжа. Тя пое дълбоко дъх и проследи погледа на Една, която каза:
	— А, ето го и него.
	Ричард се появи иззад дърветата, застана до Една и се усмихна.
	— Беше напълно права. Местността е много красива. Парцелите от тази страна са още по-хубави.
	— Така е. И гледката към водата е чудесна — занарежда Една. — Прекрасна инвестиция. О, извинявайте, не ви запознах. Моята приятелка…
	— Здравей, Джули — прекъсна я Ричард. — Каква приятна изненада.
	Певчо ръмжеше с полуоголени зъби.
	— Не знаех, че се познавате — учуди се Една.
	— Има нещо такова. Нали, Джули?
	_Гадняр такъв_, вбеси се тя, _откъде знаеше, че ще бъда тук, откъде?!_
	— Какво му е на Певчо? Защо ръмжи? — попита Една.
	Ричард не даде възможност на Джули да отговори и се обърна към Една:
	— Носиш ли размерите на парцелите? Бих искал да видя чертежите и цените.
	Една засия при споменаването на „цените“ и мигновено отвърна:
	— Разбира се, че ги нося. Цените са много разумни. В колата са. Отивам да ги донеса. Сигурна съм, че ще останеш доволен.
	— Благодаря. Ще те чакам тук.
	Една се понесе въодушевено по пътеката и Ричард се усмихна на Джули.
	— Изглеждаш чудесно. Липсваше ми.
	Тя изведнъж осъзна, че са сами, но слава богу, Певчо беше между тях.
	— А ти какво правиш тук?
	Ричард сви рамене.
	— Нали чу? Прекрасна инвестиция да пусна най-сетне корени. Рано или късно всеки човек има нужда от свой дом. Ще бъдем съседи.
	Джули пребледня.
	— Ще живея до теб. Сменила си телефонния си номер, никъде не ходиш сама… Какво друго ми остава, освен да ти бъда съсед?
	Задните крака на Певчо потрепваха, той беше готов да скочи.
	— Не желая да разговарям с теб — рече Джули и без да иска, прозвуча някак умолително. — Не го ли разбра?
	Ричард заговори с благ тон:
	— Помниш как хубаво прекарвахме, когато бяхме заедно. Защо не го признаеш, защо?
	Джули не вярваше на очите и ушите си. Сякаш участваше в някаква сюрреалистична сцена.
	— Няма нищо за признаване — сряза го тя.
	— Защо се държиш така? Майк го няма. Само двамата сме.
	Джули се обърна към пътеката и понечи да тръгне.
	— Една крачка към мен и ще викам. И този път няма да спра Певчо.
	— Няма защо да се страхуваш. Никога не бих те наранил. Обичам те.
	— Моля?!
	— Обичам те. Можем да започнем отначало. Ще отидем пак на театър. Знам, че ти хареса. Или някъде другаде. Където кажеш. Ще зачертаем Майк като грешка и толкова. Вече съм ти простил.
	Джули вървеше назад с широко отворени очи. Плашеха я не думите му, а искрената убеденост, с която ги изричаше.
	— Каза ли му, че веднъж спах в дома ти? — многозначително се усмихна Ричард. — Това надали ще му хареса.
	Тя залитна, сякаш я беше ударил. Той протегна ръка и добави:
	— Предлагам да отидем на някое тихо и спокойно място, да хапнем и да…
	— Никъде няма да ходя с теб!
	— Недей така, моля те. Аз ще те направя щастлива, Джесика.
	Джули помисли, че не е чула правилно името, но това трая само миг.
	— Ти си… луд!
	— Не бива да говориш така — повиши тон Ричард. — Знам, че не го мислиш.
	Една се появи на пътеката и извика жизнерадостно:
	— Ето ме! Идвам!
	Когато приближи, забеляза погледите, които Джули и Ричард си размениха, и попита:
	— Всичко наред ли е?
	— Не съвсем — отвърна той. — Ще трябва пак да огледам свободните парцели, че приятелката ти не иска къща в съседство със своята. Обича уединението.
	— Трябва да тръгвам — заяви Джули.
	— Довиждане и доскоро — извика след нея Ричард.
	Щом потъна в гората, тя хукна. Все по-бързо и по-бързо. Блъскаше се в храстите, падна веднъж, но бързо стана и отново хукна, макар да си удари коляното. Клоните я удряха в лицето, ала тя тичаше с все сили. Веднъж да стигне до къщи, веднъж да стигне…
	Майк дойде след десетина минути и я завари да плаче. Прегърна я и не я пусна, докато не се успокои.
	— Защо се прибра толкова бързо? — попита Джули.
	— Получих съобщение, но не от адвоката.


>	Глава 30

	Полицай Дженифър Романело пристигна след половин час и я изслуша. По изражението на Джули личеше, че говори истината. Макар да даваше вид на спокойна, тя беше доста разстроена. Дженифър се слиса, след като чу, че Ричард беше нарекъл Джули с името Джесика, и каза:
	— Това не ми харесва.
	Едва се сдържа да не каже на Джули да се заключва и да си купи пистолет — та този човек беше луд! Но не биваше да всява повече паника. Баща й щеше да успокои Джули, вместо да я плаши още повече. Той вярваше, че в подобни ситуации всеки полицай трябва да въдворява ред и спокойствие, инак кой знае дали би стигнал жив и здрав до пенсия.
	— Какво да правим сега? — попита Майк.
	— Трябва ми малко време, за да проуча нещата — каза Дженифър.
	Джули гризеше ноктите си и мислеше за премълчаната част от разговора. _Каза ли му, че веднъж спах в дома ти? Това надали ще му хареса._
	Майк едва ли щеше да обърне внимание на тази реплика. Нищо не се беше случило. Не и онова, което бе преживял със Сара… Унесена в мисли, Джули не чу въпроса на Дженифър и тя го повтори.
	— Той откъде е знаел, че ще бъдеш там?
	— Нямам представа. Уж оглеждаше имоти с Една…
	— А ти смяташе, че отиваш на среща с адвоката си? — обърна се полицайката към Майк.
	— Според оставеното в работата съобщение трябваше да се видим в пет. Когато отидох в кантората, адвокатът изобщо не знаеше за такава среща! — отвърна Майк.
	— Джули, а ти защо отиде в гората?
	— Защото съм глупава — смотолеви тя.
	— Моля?
	— Ами… нали не бях виждала и чувала Ричард цяла седмица, реших, че вече няма от какво да се страхувам.
	— Повече не прави така. Ходи сама на обществени места, но не и там, където може да се окажете само двамата.
	— Вече знам.
	— Коя е тази Джесика?
	— Бил е женен за нея няколко години. Развели са се, тъй като нещата не вървели. Не сме говорили друго за нея.
	— Той е от Денвър, нали?
	— Така ми каза.
	— Заплашвал ли те е конкретно с нещо?
	— Не. Стига ми, че е безспорно луд.
	Дженифър беше напълно съгласна с Джули.
	— А споменавал ли е какво възнамерява да прави от тук нататък?
	Джули поклати глава и затвори очи, като се опита да не мисли за ужасите, които си беше представяла.
	— Ще го арестувате ли? — попита Майк. — Ще го извикате ли на разпит?
	— Ще направя необходимото. Знам, че сте разтревожени и уплашени. На ваша страна съм и няма да оставя нещата така. Ще проуча миналото на Ричард Франклин и вероятно ще разговарям с него. Не забравяйте, че работя заедно с полицай Ганди.
	Джули стисна ръката на Дженифър.
	— Благодаря за всичко.
	— Давам ви дума, че ще направим всичко, което трябва, и ще ви помогнем.
	Майк и Джули искаха да чуят точно това, за да се успокоят и окуражат.

	* * *

	Андрея гледаше Джери Спрингър, когато телефонът иззвъня.
	— О, здравей — засия тя. — Надявах се, че ще звъннеш…

	* * *

	Дженифър караше към дома си и продължаваше да изпитва гадното чувство на тревожност в стомаха си. Този случай беше наистина страшен. Като полицай тя знаеше колко опасни са преследвачите. А като жена наистина съчувстваше на Джули и осъзнаваше безпомощността й. Човек невинаги контролира живота си. Решаваш сам какво да закусиш и какво да облечеш, ала угрозата на външния свят дебне и можеш само да се надяваш, че хората няма да превъртят и да изкарат неудовлетворението и гнева си върху теб.
	Илюзията на Джули за спокоен живот беше изличена. Как можеше да й помогне да я възкреси? И да заживее отново в предишния свят на сигурност? Как? Бяха я помолили за помощ, ала тя все още нямаше право да проведе разговор с Ричард насаме. С малко кокетство може и да съумее да подведе Ганди, та да се съгласи с предложенията й, ала той така или иначе щеше да провали всичко с глупавите си приказки.
	Реши да проучи Франклин сама и да изпълни обещанието си към Майк и Джули.

	* * *

	Дженифър Романело си тръгна и Майк си отвори една бира. Джули изля чашата вино в мивката, тъй като й се повдигаше. Тя мълчеше и гледаше пред себе си. Майк знаеше, че и двамата няма да могат да заспят, и я попита:
	— Гладна ли си?
	— Не.
	— Искаш ли да вземем някой филм?
	— Май не.
	— Трябва да правим нещо, не може само да седим и да се тревожим.
	Джули се усмихна.
	— Съгласна съм. Съвсем се скапах.
	— Какво искаш да правим?
	— Прегърни ме.
	Майк я притисна в обятията си и тя склони глава на рамото му.
	— Добре че си тук — пошепна Джули. — Не знам какво бих правила без теб.
	Телефонът иззвъня и двамата изтръпнаха. На четвъртото звънене Майк я пусна и тръгна към телефона.
	— Ало? О, Ема! — отдъхна си той. — Как си?
	— Добре съм. В Морхед Сити съм и познай кого видях?
	— Кого?
	— Андрея. С Ричард. Той я целуваше!

	* * *

	Майк седна на дивана.
	— Андрея говореше ли за Ричард в салона?
	— Не. След като го подстрига, не го е споменавала.
	— А дали е чула, когато си говорила с Мейбъл за него?
	— Сигурно. Но надали е повярвала.
	— Защо?
	— Защото си е такава. Ще поговоря с нея утре и дано прояви малко разум.

	* * *

	Ричард изпрати Андрея и двамата застанаха на верандата пред вратата. Погледнаха към звездите, той я прегърна и плъзна ръце към гърдите й. Тя въздъхна.
	— По едно време мислех, че няма да се обадиш.
	Ричард целуна врата й и тя потрепери от топлината на устните му. Луната хвърляше сребристи сенки върху листата на дърветата.
	— Колко е красиво — промълви Андрея.
	— Шшт, нека се порадваме на тишината.
	Ричард не искаше да чува гласа й, тъй като му напомняше, че тя не е Джули, а някаква друга жена, която не означаваше нищо за него, ала тялото й беше меко, топло и го желаеше.
	— Виж луната.
	— Шшт… — повтори той.
	След около час бяха в леглото. Ричард настоя за пълна тъмнина, а Андрея стенеше и забиваше пръсти в гърба му, макар да я бе предупредил, че не желае да му говори и да вдига шум. Докато беше върху нея, той си говореше наум с Джули: _Не можеш да ме избягваш повече. Не виждаш ли колко сме близки! Нашата връзка е повече от съвършена!_
	Спомни си за ужаса в очите й в гората. Чу думите, с които го отблъсна. Усети омразата й. _Джули, защо си толкова жестока? Защо пренебрегваш признанието ми в любов? Отнасяш се с мен така, сякаш не означавам нищо за теб!_
	— Ох, спри, боли ме, пусни ме… — проплака Андрея.
	— Шшт — потрети той, но не отпусна ръце. В полумрака забеляза страха в очите й и се възбуди още повече.


>	Глава 31

	Смяната й започваше в осем, но Дженифър седна пред компютъра в шест сутринта заедно с доклада от ареста на Майк Харис, в който имаше данните на Ричард Франклин — адрес, телефон, месторабота.
	Предишната вечер разговаря с баща си и след като му обясни случая, той заключи:
	— Важното е да разбереш дали наистина е луд, или се прави на такъв.
	Дженифър не знаеше откъде да започне. „Личен състав“ на строежа започваше работа в девет. Баща й я посъветва да се свърже с хазяина на къщата, наета от Ричард, за да вземе от договора за наема номера на шофьорската книжка, на социалната осигуровка и да провери препоръките му. Хазяинът беше не по-възрастен от трийсет. Къщата била собственост на баба му и дядо му, Ричард платил първия и последния месец в аванс и никога не забавял плащанията. Двамата не се били срещали, тъй като една местна фирма за недвижими имущества се грижела за всичко. Дженифър се обади на управителя и го убеди да й изпрати факс с договора. Препоръките бяха от работодателя на Ричард и от шефа на „Личен състав“. Не и от хора от Колорадо или Охайо. Дженифър написа осигурителния номер и номера на шофьорската книжка в компютъра и провери информацията за Северна Каролина. Ричард нямаше криминални деяния, нито пък арести. По-късно щеше да провери за Охайо и за Колорадо.
	Прочете в интернет всичко, свързано с Ричард Франклин, но се оказа, че информацията се отнася за други хора със същото име. Започна да проверява участниците в пътни произшествия. За да получи сведения от Колорадо и Охайо, трябваше да разговаря с местната полиция, а тя беше все още на практика и не беше редно да изисква такава информация. Ако Ганди подразбереше за проучванията й, можеше да загуби работата си.
	Питаше се дали Ричард наистина е от Денвър… Мнението на баща й беше, че след като този човек е новодошъл в града, а отгоре на всичко и луд, не може да му се вярва. Той избягваше закона и най-вероятно криеше истината за миналото си.
	Макар да беше незаконно, Дженифър провери и кредитната му карта. Използва данните от договора за наем и попълни необходимата информация. Последната и напълно понятна подобна проверка беше от агенцията за недвижими имоти при наемането на къщата. Странното беше, че Ричард нямаше регистрирани кредитни карти и никакви заеми. Всяка сметка на кредитното му досие беше затворена. Имаше само едно неизпълнено задължение към банка в Денвър отпреди четири години, описано като недвижим имот. Вероятно някаква ипотека. По същото време имаше няколко забавени плащания. „Виза“. „Мастър“. „Американ Експрес“. Телефонна сметка. Сметка за електричество. За вода. Карта за „Сиърс“. Просрочени, но платени след около година. Сметките с „Виза“ и „Мастър“ бяха закрити, а по-късно и тези с „Американ Експрес“ и картата за „Сиърс“.
	По всичко личеше, че Ричард бе преживял финансова криза преди четири години. Това вероятно имаше общо с развода му.
	Напоследък не беше прибягвал до никакви кредитни плащания. Може би плащаше сметките чрез компанията си. Щеше да провери по-късно, когато има време. Оставаше да научи и нещо повече за Джесика. Шефът на „Личен състав“ беше ценен източник на информация, но трябваше да чака до девет часа. Преди да тръгне за работа, Дженифър прегледа още веднъж доклада за арестуването на Майк и запомни адреса на Ричард. Пъхна лаптопа в чантата, грабна кафето и се качи в колата.
	След десетина минути беше на покрития с чакъл път, който водеше към дома на Ричард. Всички къщи бяха уединени и разположени сред огромни дворове. Защо му беше на строителен инженер да живее толкова далеч от работата си и от центъра на града? Пътят ставаше все по-лош и по-лош. Къщите бяха позанемарени и доста стари. Някои изглеждаха изоставени. В търсене на номера, Дженифър мина покрай полуразрушен, обрасъл с бръшлян хамбар и ръждясал трактор.
	Най-накрая стигна до дома на Ричард. Дворът беше буренясал, но къщата на два етажа изглеждаше по-добре от съседските.
	Защо беше избрал да живее тук?
	Защото искаше да е незабелязан?
	Или криеше нещо?
	Тя подмина къщата, зави и се върна, за да хвърли още един поглед.

	* * *

	Ричард Франклин забеляза колата. Не беше нито на Майк, нито на Джули. Марка „Хонда“, каквато никой от съседите му не притежаваше.
	Колата мина бавно, сякаш водачът й търсеше нещо, а после зави и се върна. Ако се беше загубил, не би намалил точно пред неговата къща, преди да потегли.
	Някой проверяваше къде живее.
	— Какво гледаш? — попита Андрея.
	— Нищо.
	Чаршафът се беше смъкнал от голите й гърди. По ръцете й имаше синини. Той прокара пръст по тях и попита:
	— Добре ли спа?
	Беше само по джинси и на сутрешната светлина изглеждаше доста привлекателен. Е, беше малко груб снощи, но Андрея съумя да му прости.
	— Да. Не че имаше много време за сън.
	— Гладна ли си?
	— Малко. Къде беше банята?
	— Последната врата вдясно.
	Андрея се зави с чаршафа и стана. Ричард я проследи с поглед и си каза, че щеше да е по-добре, ако си беше тръгнала снощи.
	_Кой проверяваше къде живее, кой?_
	Полицията? Вероятно Джули се беше обадила след вчерашната среща. Беше доста уплашена и гневна.
	Беше сигурен, че в колата не беше Ганди. Може би младата му колежка, чийто баща беше полицай в Ню Йорк…
	Романело не повярва на разказа му за свадата в бара. Гледаше го със съмнение и недоверие. Пък и нали беше жена… А Ганди беше пълен глупак. Толкова лесен за манипулиране, колкото и онзи полицай от миналото, Дъган.
	Чу се писък и Ричард изхвърча в коридора. Андрея стоеше с ръка на устата и ококорени очи. Беше отворила не вратата вдясно, а тази вляво — тъмната стая със снимките.
	— Боже мой! Боже мой! — повтаряше тя.
	— Шшт! Млъквай! — изшътка Ричард и я изгледа гневно.
	Андрея изтръпна и направи крачка назад.
	— Казах вратата вдясно! Защо не слушаш какво говоря!
	— Ричард, какви са тези снимки?
	Той тръгна към нея и изсумтя:
	— Много ме разочарова, много!

	* * *

	Дженифър пристигна в участъка преди Ганди и бързо се запъти към бюрото му. Преписа телефона на главния офис на строежа и върна доклада от разпита в папката.
	Обади се и поиска да говори с Джейк Блансен. Трябваше да бъде много внимателна, за да избегне всякакви съмнения от страна на Ричард. А и не биваше да допусне оплакване от Блансен срещу проучването, което нямаше право да извършва.
	Гласът на Джейк Блансен звучеше по южняшки и беше дрезгав като на човек, който пуши цигари без филтър от петдесетина години. Дженифър се представи като полицай от Суонсбъро и се престори, че не може да намери сведенията от ареста.
	— Не мога да открия бележките си и не би било редно да продължа разследването, без да имам необходимата информация за господин Франклин.
	Думите й не бяха убедителни, ала Блансен каза, без да се замисли:
	— Не знам как бих могъл да ви помогна. Аз съм само ръководител на обекта. Може би трябва да говорите с някого от централния офис. Там имат сведения за консултантите. Секретарката ще ви даде номера в Охайо.
	— И все пак вие сте работили с Ричард Франклин. Що за човек е той?
	Настъпи тишина.
	— Извинете, но вие наистина ли сте полицай? — попита Блансен. — И наистина ли сте изгубили информацията по случая?
	— Ще ви дам номера си и можете да ми се обадите, за да се уверите. Мога и да дойда при вас.
	— Ричард е опасен човек — въздъхна Джейк Блансен. — Компанията го нае, тъй като го бива в ограничаването на разноските, само дето го прави за сметка на безопасността. Някои хора пострадаха заради него.
	— По-точно?
	— Отлага постоянната поддръжка, машините се повреждат и това води до злополуки. Веднъж кран, друг път котел на един от шлеповете… Написах докладна, но той разбра и ме заплаши.
	— С какво?
	— Направи го по заобиколен начин. Заговори ме за жена ми и за децата, после ми обясни, че е много разочарован от отношението ми към него и че ако не го променя, ще намери начин да бъда освободен от работа. Дори сложи ръка на рамото ми, сякаш злополуките са били по моя вина, а той ме покровителства. И не само мен, а и семейството ми. Направо ме побиха тръпки. Нямате представа колко се зарадвах, когато напусна. Както и всички колеги.
	— О, не знаех, че е напуснал.
	— Замина спешно за няколко дни, а щом се върна, поиска отпуск по лични причини. Оттогава не се е вясвал.
	Дженифър взе телефона в Охайо и веднага се обади. Кейси Фъргюсън беше човекът, който можеше да й даде информация, но щеше да е на работа следобед.
	Ричард беше напуснал преди около месец — след посещението в спешното и след като Джули му беше заявила, че не иска да го вижда повече. Само че той беше казал друго на нея и на Пийт. Кой знае дали това беше важно и дали нещата имаха връзка.
	Въпросът беше какво беше правил Ричард през последния месец?

	* * *

	Майк спря пикапа пред работилницата. Джули седеше до него, загледана в покритите си с роса обувки. И двамата не бяха спали добре. Майк става четири пъти да пие вода. Джули сънува, но не си спомняше какво. Събуди се обзета от чувство на страх, което не я напусна, докато се обличаше и закусваше.
	Слезе от колата, Майк я прегърна, целуна и предложи да я изпрати до салона. Певчо вече се беше запътил в очакване на бисквитката от Мейбъл.
	— Няма нужда да ме изпращаш — каза неубедено Джули.
	— Ще дойда след малко да видя как си — рече Майк, който също беше неспокоен.
	Сутрешната мъгла като че ли бавеше трафика и улицата беше пуста. Джули вървеше към салона, когато й се стори, че срещу нея се задава кола. Дръпна се встрани, но само след миг се увери, че си въобразява и че очите на страха са наистина големи. Имаше нужда от още едно кафе, за да дойде на себе си.
	Отби се в ресторантчето на ъгъла, сервитьорката й наля чаша от горещата кана и докато слагаше захарта и сметаната, й се стори, че някой я наблюдава. Обърна се със свит стомах и огледа сепаретата.
	Нямаше никого.
	Тръгна си почти разплакана и без да каже довиждане.
	Беше рано и салонът отваряше след около час. Мейбъл вече беше там. В сряда даваха поръчките и тя оглеждаше шкафовете за необходимите шампоани и балсами. Щом видя Джули, попита загрижено:
	— Какво има?
	— Толкова зле ли изглеждам?
	— Пак ли Ричард?
	Джули прехапа устни в усилие да не се разплаче, но когато Мейбъл я прегърна, избухна в ридания.
	— Спокойно, спокойно, всичко ще се оправи, ще видиш — занарежда Мейбъл.
	Джули плака, докато носът й се зачерви и тушът за мигли потече по лицето й. Избърса очи и разказа на Мейбъл за срещата с Ричард и за посещението на полицай Романело. Когато чу за обаждането на Ема, която беше видяла Андрея с Ричард, Мейбъл се притесни още повече.
	— Отивам да звънна на Андрея — стана тя и се запъти към телефона.
	Никой не вдигна.
	— Може да е тръгнала за работа — каза Мейбъл, сякаш се опитваше да се убеди, че тревогата й е напразна. — Или да е решила да вземе свободен ден — нали в сряда нямаме много работа…

	* * *

	Дженифър провери няколко компании за комунални услуги и подозренията й се оправдаха — сметките на Ричард бяха плащани чрез компанията му „РПФ Индъстриал“. И то без закъснения. Обади се в Денвър и направи запитване за компанията. Оказа се, че тя е закрита преди три години, но че има компания с името „РПФ Индъстрис“. От Кълъмбъс, Охайо, я уведомиха, че компанията на Ричард в щата е била инкорпорирана месец преди той да започне работа в „Дж. Д. Бланчард Енджиниъринг“ и само седмица след като „РПФ Индъстрис“ е закрила бизнеса си в Колорадо.
	От банката на компанията в Кълъмбъс разбра, че Ричард няма нито чекови, нито спестовни сметки.
	По всичко личеше, че той приключваше един бизнес и след като сменеше щата, се захващаше тихо и кротко с друг. И двете смени бяха направени преди три години. Доста странно, макар и не незаконно.
	Дженифър отхвърли първоначалното си подозрение, че Ричард има проблеми със закона. Колкото и прикрито да живееше, той можеше да бъде открит много лесно от всекиго, включително и от полицията. Един поглед в кредитното сведение, и адресът му беше там. Защо тогава се спотайваше?
	Може би „Дж. Д. Бланчард“ щеше да хвърли известна светлина върху въпроса.

	* * *

	Пийт Ганди влезе във фитнеса през обедната си почивка и веднага забеляза Ричард на пейката за преси. Когато остави тежестта — по-лека от онази, която вдигаше Ганди, но не и от най-леките — той седна и видя полицая.
	— Как сте?
	— Добре. А вие?
	— По-добре. Не знаех, че идвате тук.
	— Член съм на клуба от няколко години.
	— Аз попълних формуляр за членска карта и ще идвам редовно, когато се възстановя. Може да тренираме заедно.
	— Разбира се.
	След като си поговориха, полицаят Пийт Ганди предложи на Ричард да се обръща към него на първо име и той побърза да каже:
	— Пийт, онази вечер не ти казах нещо, което бих искал да знаеш.
	Полицаят го изслуша и Ричард заключи:
	— Мисля, че е добре да знаеш. За всеки случай.
	На раздяла се сети за изуменото изражение на полицая Дъган, когато му показа раната на корема си. Какви тъпаци!


>	Глава 32

	За Джули това беше едва ли не последният нормален ден. Седмици наред всичко вървеше наопаки. Певчо сновеше неспокойно между столовете в салона, а Мейбъл и Джули работеха. Клиентите бяха мълчаливи. Може би — най-вече жените — долавяха нежеланието на Джули да разговаря. Искаше й се дори да я няма и да бъде някъде много надалеч.
	След вдигането на мъглата стана много горещо и за капак климатикът се развали. Ставаше все по-задушно и в прекия, и в преносния смисъл. Мейбъл отвори и подпря вратата, но лекият бриз изобщо не се усещаше. Вентилаторът на тавана също не разхлаждаше. Джули придърпваше блузата си като ветрило и бършеше мокрото си от пот чело.
	Майк дойде да я види и тя не се издаде, че беше плакала. Беше я яд, че се поддаде на чувствата си и се разрида пред Мейбъл. Смяташе, че се владее и че не се огъва пред трудностите, а то… Да покаже слабостта си пред Майк беше нормално, но не биваше да занимава и другите хора, пък било то и приятели. Мейбъл току я поглеждаше и беше готова да се втурне към нея с разтворени обятия. Това я смущаваше и й напомняше за нестихващата тревога.
	Андрея все още я нямаше. Клиентите й започнаха да идват и Джули се обезпокои.
	Не бяха приятелки, но не искаше да й се е случило нещо лошо. Дано не беше с Ричард. Дали не трябваше да се обади в полицията? Щяха да попитат дали отсъствието й е необичайно, а Андрея често се измъкваше от работа. Странно, колко бързо се сближи с Ричард! Тя го харесваше, но той не й обръщаше никакво внимание. Ема ги беше видяла в Морхед Сити няколко часа след срещата в гората. И няколко часа след като й беше казал, че я обича, той се беше срещнал с Андрея и я целуваше насред града.
	Дали Ричард е знаел, че Ема е наблизо? И дали не го е направил нарочно? Ходът му беше абсолютно погрешен. Този път нямаше да успее да я подведе. Вече с нищо не можеше да я изненада.
	Или поне така мислеше.

	* * *

	Дженифър се свърза с Кейси Фъргюсън от „Дж. Д. Бланчард“ и тя беше категорична:
	— Досиетата на служителите са поверителни и не ни е разрешено да даваме каквито и да е сведения.
	— Става дума за разследване — настоя Дженифър.
	— Данните са стриктно поверителни.
	— Разбирам, но ако се наложи, ще прибегнем и до призовка. Не бих желала компанията ви да бъде набедена във възпрепятстване на хода на разследването.
	— Това заплаха ли е?
	— Съвсем не — каза Дженифър, но разбра, че няма да може да се добере до досието на Франклин.
	— Съжалявам, но не мога да ви помогна. Ако се стигне до съдебна призовка, тогава ще ви сътрудничим.
	Фъргюсън затвори телефона и Дженифър тихичко изруга в недоумението си какво друго би могла да направи.

	* * *

	Беше още привечер, но Майк взе ръката на Джули и двамата тръгнаха към спалнята. Бавно и нежно, те се любиха за пръв път след срещата с Ричард в бара. Майк я прегръща и целува дълго след това и Джули се унесе. По едно време се събуди и го видя, че обува джинсите си.
	— Къде отиваш?
	— Ще изведа Певчо.
	— Дълго ли спах?
	— Не. Няма и час.
	— Съжалявам…
	— Беше ми приятно да те слушам как дишаш. Имаше уморен вид.
	— Уморена и гладна. Искаш ли нещо за ядене?
	— Може една ябълка.
	— Малко сирене и крекери?
	— Не, благодаря. Не съм гладен.
	Джули облече дълга фланелка и тръгна към кухнята. Под купчината каталози на бюрото в хола се подаваше медальонът. Пред очите й изплува Ричард — как я гледаше, когато й го подари, как не пускаше вратата и как я беше чакал в гората. Отдавна не се беше сещала за медальона и не го беше виждала, а ето че сега беше на бюрото. Ръцете й се разтрепериха. Погледна към Майк, който беше на прага. Трябваше веднага да се отърве от медальона. Имаше чувството, че той въплъщава цялото зло на света и че ако го докосне, Ричард тутакси ще се появи.
	Бързо го измъкна изпод каталозите с намерението да го хвърли в боклука. После размисли и реши да го продаде в заложната къща. Медальонът беше с инициалите й и надали щеше да вземе много пари, но всичко, което й дадяха, щеше да дари в черквата. Гравираните цветя бяха толкова красиви. Дано й дадат поне петдесет долара.
	Преди да остави медальона в шкафа в спалнята, тя се загледа в него, тъй като й се стори различен от преди.
	Дъхът й секна.
	Не… Не… Не…
	Бързо отиде в банята, застана пред огледалото и провеси медальона на шията си. Верижката не беше толкова дълга, колкото преди, и стигаше до вдлъбнатината между ключиците.
	_Ще ти взема по-къса верижка… Така ще можеш винаги да го носиш._
	Джули изтърва медальона, който сякаш попари пръстите й, той издрънча на плочите и се отвори. От снимките в двете му половинки се усмихваше… Ричард.

	* * *

	Този път Дженифър Романело не дойде сама. Пийт Ганди седеше на кухненската маса и оглеждаше медальона.
	— Значи наби човека, а той подари снимките си на Джули — заяви Пийт и погледна Майк, който стисна юмруци под масата, за да не избухне.
	— Той я преследва от доста време!
	— Трябва да огледаме нещата от всички страни — мъдро рече Пийт.
	— Какви страни? Всичко е от ясно по-ясно. Влязъл е в чужда собственост!
	— Но не е взел нищо, нали? Не е разбил нито прозорец, нито врата.
	— И все пак е влязъл!
	— Спокойно, Майк. Трябва да стигнем до първопричината.
	Дженифър вреше и кипеше, но Пийт я беше предупредил да не продумва, тъй като е поел нещата в свои ръце. След проучванията рано сутринта едва се сдържаше да не го попита сляп ли е, или се прави на сляп!
	— И все пак за какво става дума? — недоумяваше Майк.
	Пийт остави медальона и каза:
	— Че има нещо съмнително, има. Ако Джули казва истината, може би ще трябва да поговоря с Ричард Франклин.
	— Тя казва истината — процеди през зъби Майк.
	Пийт се направи, че не го е чул, и се наведе към Джули:
	— Ти сигурна ли си, че Ричард е сложил снимките в медальона, след като е влязъл в къщата?
	Тя кимна.
	— И откога, казваш, не беше виждала медальона?
	— От няколко седмици.
	— Пийт, какво значение има всичко това? — обади се Майк.
	— Не би ли могъл да ги сложи друг път, когато си била у дома?
	Джули изтръпна. Пийт знаеше. Стомахът й се сви.
	— Значи ти е казал? — попита тя.
	— Какво му е казал? — сепна се Майк.
	— Обадил ти се е или „случайно“ те е срещнал, нали? — обърна се Джули към Пийт, а гласът й трепереше от възмущение.
	Пийт извъртя поглед за миг, което й подсказа, че предположението й е основателно.
	— Джули, отговори на въпроса ми — настоя той.
	Майк гледаше тревожно ту него, ту нея и макар да не разбираше за какво става дума, се намеси:
	— Но тя отговори на въпроса ти!
	Джули се загледа в спуснатите пердета и промълви:
	— Да. Имаше един друг път…
	— Когато е спал тук, нали? — попита Пийт.
	— Какво? — ахна Дженифър.
	— Какво? — повтори недоумяващо Майк.
	— Той просто заспа на дивана — каза Джули. — Беше се върнал от погребението на майка си и беше много разстроен.
	Пийт я гледаше многозначително, сякаш беше премълчала някаква тайна.
	Майк забеляза намека в погледа му.

	* * *

	Благодарение на телефото обективите Ричард наблюдаваше като с бинокъл Майк и Джули от мига, в който се бяха прибрали. Тънките пердета пречеха и той виждаше сенки, но това му стигаше.
	Тази вечер Джули щеше да види медальона. Беше го оставил на бюрото след разговора с Пийт Ганди.
	Крайно време беше да сложи край на увлечението й по Майк.

	* * *

	Двамата полицаи си тръгнаха и Майк се опря на вратата. Едва дишаше и не можеше да погледне Джули в очите.
	— Защо не ми каза? — най-сетне попита той.
	Джули сведе глава.
	— Знаех, че ще се ядосаш… Че ще се засегнеш… И реших, че няма смисъл. Поговорихме и той заспа. Нищо друго не е имало.
	— Това е станало в нощта на първата ни среща, нали? — рязко попита Майк. Нощта, в която искаше да я целуне, но тя не се съгласи.
	— Да. Подходящ момент, няма що.
	Джули веднага съжали, че го каза, тъй като на Майк не му беше до шеги.
	— Защо го пусна вътре?
	— Скарахме се на вратата. Казах му, че не искам да го виждам повече и Певчо…
	— Какво Певчо?
	— Певчо го ухапа, тъй като той не ми даваше да затворя вратата.
	— И защо не си ми казала? След всичко, което се случи?
	— Не мислех, че е важно.
	— Значи Ричард поиска да влезе, Певчо го ухапа, но ти го пусна, за да прекара нощта при теб. Не разбирам защо? Оказва се, че си ме излъгала.
	— Не съм те излъгала. Не ти казах, защото не е нещо важно. Нищо не се случило, нищо! Да не би да мислиш, че съм спала с него?
	— Не знам вече какво да мисля…
	Джули го погледна слисано. Едва се сдържа да не се развика или да му каже да си върви. В главата й звучаха думите на Ричард: _Каза ли му, че веднъж спах в дома ти? Това надали ще му хареса._ Изведнъж осъзна, че Ричард беше планирал всичко до последния детайл. Той манипулираше и тях, и Ганди. Пое дълбоко дъх и си наложи да каже със спокоен глас:
	— За такава ли ме мислиш, Майк? Зя жена, която ще спи с мъжа, на когото току-що е казала, че не желае да го вижда? Познаваме се от толкова години и допускаш, че бих постъпила така?
	— Не знам.
	— Не съм спала с него — през сълзи рече тя.
	— Може би не. Но не мога да повярвам, че ми нямаш доверие.
	— Разбира се, че ти имам доверие, ала не исках да те наранявам.
	— И все пак го направи.
	Майк отвори вратата, но тя го спря.
	— Къде отиваш?
	— Имам нужда от малко време.
	— Не си отивай. Не искам да съм сама.
	Майк спря, пое дъх и си тръгна.

	* * *

	Ричард изчака Майк да се качи в пикапа и да потегли, след като затръшна вратата.
	Усмихна се доволно — най-сетне Джули щеше да проумее, че приятелят й е неразумен човек на импулсите, на когото не може да разчита. Майк не беше за нея. Тя заслужаваше по-умен и по-силен мъж, който да е достоен за обичта й. Спотаен на дървото срещу къщата й, той мечтаеше за деня, в който щеше да я отведе далеч от този град и от този живот, в който беше затънала. Дори сянката й през пердетата беше красива.


>	Глава 33

	— Какво каза? — слиса се Хенри.
	— Чу много добре. Той е спал при нея.
	Майк пристигна за десетина минути в дома на брат си, като ядът не му минаваше, а се надигаше още повече. Двамата излязоха на двора. Ема подаде глава от вратата и попита какво става. По погледа й личеше, че се досеща, тъй като най-вероятно знаеше от Джули за онази нощ с Ричард.
	— Ем, остави ни за малко насаме — помоли Хенри.
	Тя затвори вратата, ала го изгледа, сякаш искаше да го предупреди: _Чакам пълни подробности!_
	— Тя ли ти каза?
	— Да. Пред полицаите.
	— Защо дойдоха полицаите?
	— Заради медальона. Ричард сложил снимките си в него. Какво да направя, кажи!
	Хенри хвана ръката му.
	— За начало опитай да се успокоиш.

	* * *

	— Докога ще мълчиш? — попита Пийт Ганди, докато обикаляха с колата центъра на града.
	Дженифър изобщо не беше продумала след посещението им у Джули.
	— Трябва да се научиш да се владееш. В нашата работа има доста нелеки моменти — добави той.
	Дженифър го изгледа неприязнено.
	— Леки или нелеки, не се налага да се държиш гадно.
	— Аз — гадно?
	— Да, ти. Нямаше нужда от коментара ти за Ричард и Джули.
	— Защо? Да не би да не е истина?
	— Можеше да говориш насаме с Джули, а не да изтърсиш всичко пред Майк!
	— И защо да премълчавам?
	— За да не създаваш допълнителни проблеми, затова!
	— Трябваше да разнищя нещата. А това, че единият лъже другия, изобщо не ме засяга.
	— Как разбра, че Ричард е бил там през нощта?
	— Срещнахме се във фитнеса. Вижда ми се свестен човек.
	— Свестен?!
	— Ами да. Няма да повдига обвинение, нито пък граждански иск — това не ти ли говори нещо?
	— И кога смяташе да ми съобщиш всичко това?
	— Какво толкова има за съобщаване? Случаят се закрива, пък и теб това не те засяга, докато се учиш на тънкостите на професията.
	Дженифър стисна зъби и заяви:
	— Проблемът е, че Ричард преследва Джули навсякъде и тя умира от страх.
	— Той ми каза за медальона. Сложил снимките през нощта, когато бил при Джули. Тя потвърди, че не е виждала медальона от онази нощ. Човекът не лъже.
	— И останалото е без значение, така ли? Ами всички „случайни“ срещи с нея?
	Радиото в колата се включи и Дженифър взе микрофона. Беше диспечерката Силвия, която работеше в полицията от двайсет години и познаваше всички в града. Гласът й звучеше необичайно разтревожено.
	— Получихме обаждане от шофьор на камион. Видял нещо странно в канавката до магистралата и настоява да изпратим кола.
	— Какво нещо?
	— Бързаше и не му се говореше. Става дума за магистрала 24, на четвърт миля от бензиностанцията „Амоко“, от северната страна на пътя.
	— Ще проверим — каза Дженифър. Беше доволна, че се отвори работа, та Пийт най-сетне да млъкне.

	* * *

	Къщата беше потискащо тиха. Джули провери вратите и прозорците и обиколи хола с Певчо по петите. След като Майк си тръгна, той не се отлепяше от нея.
	Беше сигурна, че Ричард не е сложил снимките в нощта, когато заспа на дивана. Та нали се връщаше от погребение! Не беше възможно да е дошъл с две готови снимки и да ги е пъхнал в медальона, докато е спяла в другата стая.
	Той беше влизал в дома й, докато я е нямало, и беше ровил в нещата й.
	Несъмнено знаеше как да влезе и можеше отново да го направи.
	Джули грабна един стол и подпря дръжката на входната врата.
	Защо си тръгна Майк, защо! Андрея беше изчезнала, Ричард я преследваше, а той си тръгна и я остави сам-сама!
	Не му била казала за Ричард… И какво от това? Между тях не се беше случило нищо!
	Майк не й вярваше и това я вбесяваше. И обиждаше. Да я остави в нощ като тази…
	Седна на дивана и се разплака.

	* * *

	— Ти вярваш ли й? — попита Хенри.
	— Не знам — отвърна Майк.
	Хенри го погледна и заяви:
	— Според мен й вярваш.
	— Не, не й вярвам!
	— Вярваш й, защото я познаваш. По-добре от всекиго.
	Майк помълча и промълви:
	— Не мисля, че е спала с него.
	— Тогава за какво е цялата тази разправия?
	— Тя ме излъга.
	— Не те е излъгала. Просто не ти е казала.
	— То е същото.
	— Съвсем не. Да не би да мислиш, че казвам всичко на Ема? Особено нещата, които не са важни?
	— Това е важно, Хенри.
	— Не и за Джули.
	— След всичко, което се случи?
	Хенри си каза, че Майк може би има известно право, но моментът не беше подходящ да го обсъждат.
	— Какво смяташ да правиш?
	Майк мисли дълго и каза:
	— Нямам представа.

	* * *

	Ричард наблюдаваше сянката на Джули, която седеше на дивана и плачеше. Толкова искаше да я прегърне и успокои. Нейните чувства бяха и негови. Той усещаше и самотата, и болката й. За пръв път се разстрои от чужди сълзи.
	Не беше изпитвал подобни чувства, когато майка му плачеше след смъртта на баща му, а след време дори я намрази.

	* * *

	Майк си тръгна и през цялото време, докато караше, си мислеше за Джули. Тя трябваше да му каже. Той я обичаше, а какво е любовта без честност и взаимно доверие?
	Беше го яд и на Хенри, който не намираше случилото се за кой знае какво. Но как ли щеше да се чувства, ако Ема му беше изневерила? След измяната на Сара Майк беше все нащрек. Парен каша духа.
	И все пак Джули не му беше изневерила. Беше напълно убеден в това.
	Но защо беше премълчала? Майк беше сигурен, че тя би казала на Джим. А защо не сподели с него? Не му се доверяваше достатъчно или не го обичаше?

	* * *

	Облегнат на клона на дървото, Ричард мислеше за майка си.
	След смъртта на баща си той се надяваше тя да се почувства по-добре. Майка му обаче се пропи. Не спираше да пуши и ставаше все по-раздразнителна и по-груба.
	Една нощ Ричард се стресна от остра болка. Отвори очи и видя майка си с колана на баща му в ръка. Удряше го с катарамата и викаше:
	— Ти си виновен! Ти непрекъснато го нервираше!
	Не спираше да го удря, а той се пазеше с ръце и я молеше да спре.
	Следващата вечер отново извади колана. Ричард вече я мразеше, но не можеше да я спре най-вече заради подозренията на полицията относно смъртта на баща му.
	След девет месеца гърбът и краката му бяха целите в синини и белези. Една вечер стри приспивателните й, изсипа ги в чашата с водка и тя повече не се събуди.
	Сутринта я гледаше в леглото и си мислеше за ограничеността на ума й. Макар да подозираше, че той е замесен в смъртта на мъжа й, тя не допускаше, че същото може да се случи и с нея. Трябваше да се досети, че е способен на всичко. Джули беше като него. Непримирим борец.
	Ричард й се възхищаваше. И я обичаше заради качествата й.
	Майк си беше тръгнал. Беше време да сключи примирие с Джули и тя сигурно го знаеше — ако не съзнателно, то поне подсъзнателно.
	Започна да слиза от дървото.

	* * *

	Пийт спря близо до канавката и остави червените и сини светлини, които предупреждаваха водачите на хвърчащите по магистралата превозни средства за спряла полицейска кола. Двамата с Дженифър взеха фенерчетата и той нареди:
	— Ти върви към бензиностанцията, а аз ще тръгна в обратна посока.

	* * *

	Джули все още плачеше на дивана, когато чу някакъв шум на верандата. Певчо наостри уши и хукна към прозореца с ръмжене. Сърцето й се разтуптя и тя се огледа за някакво оръжие.
	Кучето излая и завъртя опашка.
	— Джули? Аз съм, Майк.
	Тя махна стола под дръжката и отвори вратата.
	— Знам, че не си спала с него — промълви той и погледна надолу.
	— Радвам се, че дойде — въздъхна Джули.
	— Искам да поговорим. — Майк помълча и накрая попита: — Би ли казала на Джим за всичко това?
	— Да. — Джули примигна, озадачена от въпроса.
	— Така си и мислех.
	— Майк, ние бяхме женени, не забравяй.
	— Е, да…
	— Ако с Джим бяхме гаджета, нямаше да му кажа.
	— Наистина ли?
	— Наистина. Аз те обичам и не искам да те нараня. Ако знаех, че нещата ще излязат от контрол, щях да ти кажа. Така или иначе съжалявам, че не ти казах.
	— И аз съжалявам за това, което ти наговорих.
	Джули пристъпи към него и тъй като той не се дръпна, облегна глава на рамото му. Майк я прегърна.
	— Искам да остана тази вечер, ако нямаш против.
	— Надявах се да го кажеш.

	* * *

	Когато видя Майк да спира пред къщата, Ричард отново се качи на дървото. Гледаше сенките им през пердетата и чертите му се изопваха от гняв.
	Не, не, не и не!
	Тя се облегна на него и той я прегърна. Те като че ли се обичаха! Ричард не можеше да повярва на очите си.
	Опита да се успокои, като си представи снимките на Джесика, на Джули и снимките на птици, които беше правил. Повтаряше си едно след друго указанията за ползване на обективите, за светкавицата и за светлината при правене на снимки. Постепенно възвърна самообладанието си, но гневът все още не го беше напуснал.
	Защо Джули повтаряше грешките си? Беше мил с нея. Беше честен. И доста търпелив.
	Присви очи. Тя, изглежда, не се досещаше към какво го подтиква.

	* * *

	Дженифър оглеждаше канавката с фенерчето. Луната светеше ниско в осеяното от хиляди звезди небе. Въздухът беше наситен с мириса на изгорели газове. Около няколкото бора зад канавката имаше храсти и висока трева. Дженифър вървеше бавно и оглеждаше внимателно. Нещо помръдна, тя вдигна фенерчето и видя две очи. Сърната се стресна и побягна.
	Дженифър въздъхна и продължи. Мина покрай боклукчийска торба, празни кенчета и салфетки. Тъкмо се чудеше дали да не се върне и да помогне на Пийт в претърсването, фенерчето освети нещо, което я накара да изпищи.

	* * *

	Пийт Ганди се затича към нея. Дженифър се беше навела над проснатото до канавката тяло.
	— Веднага извикай линейка! — викна тя.
	Пийт хукна към колата.
	Лицето на младата жена беше обезобразено и цялото в кръв. Около шията й имаше лилава следа от душене. Едната й ръка беше счупена и висеше. Дженифър помисли, че е мъртва, ала долови слаб пулс.
	Пийт се върна, наведе се над жената и като я позна, повърна.


>	Глава 34

	В четвъртък сутринта Джули завари Ганди и Романело в салона. По лицата им веднага разбра какво се е случило.
	— Андрея ли? — обърна се тя към Мейбъл, която зарида и я прегърна. Очите й бяха червени и подпухнали.
	— Майк и Хенри ще дойдат всеки момент. Пребита е и е в кома. Не се знае дали ще оживее. Снощи са я закарали в Уилмингтън.
	Джули усети, че краката й се огъват. Само след миг в салона се втурнаха Майк и Хенри.
	— Какво е направил на Андрея? — обърна се Майк към полицаите.
	Дженифър мълчеше. Как да опише състоянието й? Кръвта, счупените кости…
	— Момичето е зле — отвърна Пийт. — За пръв път виждам такова нещо.
	Мейбъл отново се разплака, а Майк попита:
	— Арестувахте ли Ричард?
	— Не — отговори Дженифър.
	— Защо, по дяволите?
	— Не сме сигурни, че е той.
	— Разбира се, че е той! Кой друг би могъл да постъпи така?
	Дженифър вдигна ръце и се опита да го успокои.
	— Разбирам, че всички сте разстроени, но…
	— И как няма да сме — развика се Майк. — Онзи вилнее, а вие си седите тук и не правите нищо!
	— Един момент — намеси се Пийт.
	— Никакъв един момент. Ти обърка нещата от самото начало. Ако не беше толкова глупав, това нямаше да се случи! Казах ти, че този тип е опасен и че трябва да действате, за да го спрете. Ама не, нали трябва да се правиш на велико ченге!
	— Спокойно…
	Майк направи крачка към Пийт.
	— Не ми казвай какво да правя. Ти си виновен!
	Пийт стисна устни, пристъпи към Майк и Дженифър застана бързо помежду им.
	— Така няма да помогнете на Андрея! Назад и двамата! Ние не знаехме, че Ричард и Андрея се срещат. Намерихме я в кома и няма начин да разберем кой й е причинил това. Дойдохме в салона, тъй като Андрея работи тук, а не защото подозираме каквото и да е. Мейбъл току-що ни каза за Андрея и Ричард!
	— Разбрах — кимна Майк. — Съжалявам, че избухнах.
	Дженифър се обърна към Джули.
	— Мейбъл спомена, че Ема е видяла Ричард и Андрея в Морхед Сити.
	— Да, това беше в деня, в който го срещнах в гората.
	— Ти знаеше ли, че двамата се виждат?
	— Не. За пръв път чух от Ема.
	— Мейбъл, ти знаеше ли?
	— Не.
	— И Андрея не дойде вчера на работа, нали така?
	— Да.
	— Това не ти ли се видя странно? След като сте знаели, че са я видели с Ричард?
	— Разтревожихме се, но Андрея често отсъства от работа и сме свикнали.
	— Но нали обикновено се обажда?
	— Невинаги. Само понякога.
	— Джули, ти защо не ни каза нищо за Андрея и Ричард, когато снощи бяхме у вас?
	— Мислех само за медальона, а и Пийт каза за вечерта, когато…
	Дженифър я прекъсна с кимане на глава, тъй като знаеше за какво става дума, и попита Хенри:
	— Ще може ли Ема да дойде за малко?
	— Разбира се. Ей сега ще й се обадя.
	След това Дженифър зададе още няколко въпроса — за местата, където Андрея обича да ходи, за приятелите й, за възможностите и някой друг да е замесен. Това беше важно, защото липсата на разследване, насочено към други вероятни заподозрени, можеше да бъде използвана от защитата за обвинение в липса на безпристрастие от страна на полицията.
	Ема дойде със зачервени от плач очи. Дженифър й зададе същите въпроси. Единственото, което знаеше в повече, беше мястото, където беше видяла Ричард и Андрея — пред бара „Москито Гроув“.
	Дженифър попита Мейбъл дали може да огледа работната маса на Андрея.
	— Ще потърся нещо, което да ни подскаже кога е започнала да се вижда с Ричард и дали това е била първата им среща.
	Когато получи съгласието й, Дженифър прегледа чекмеджетата и взе снимката на Андрея от рамката на огледалото.
	— Бих искала да я задържа за малко. Може ли?
	Мейбъл кимна.
	Дженифър се приближи до Майк и Джули. След часовете, прекарани в разговори на кухненската маса, тя ги чувстваше като приятели.
	— Искам да знаете, че ако Ричард е виновен за стореното на Андрея, той е способен на всичко. Не бях виждала толкова пребит човек. Нямам думи. Ричард е психопат. Искам да го знаете и да го помните.
	Майк едва преглътна буцата в гърлото си.
	— Помислете сериозно за безопасността си — заключи Дженифър.

	* * *

	Дженифър и Пийт тръгнаха към колата в пълно мълчание. Тя беше доволна, че колегата й беше предоставил възможността да задава въпросите, като — за пръв път, откакто работеха по този случай — се държа сериозно и подобаващо.
	Преди да потеглят, Пийт се облегна назад, загледа се през прозореца на колата и каза с въздишка:
	— Тя ме подстригва.
	— Андрея?
	— Да. Затова я познах снощи. Не заслужава това. Никой не го заслужава. Време е да посетим Ричард Франклин в работата му. Предпочитам да го изненадам. Инак пак ще съчини някаква небивалица. Ако той го е направил, ще си плати. И то лошо.
	Отправиха се към моста.
	— Надали ще е там — рече Дженифър. — Напуснал е преди месец.
	— Откъде знаеш? — изненада се Пийт. И той като нея имаше доста изтощен вид.
	— Обадих се в „Личен състав“ на „Дж. Д. Бланчард“.
	— Проучвала си го?
	— Неофициално.
	Пийт отби и спря под една висока магнолия. Взе кафето си и попита:
	— Ще ми разкажеш ли за онова, което си разбрала? Ще си остане между нас, не се тревожи.
	Дженифър пое дъх и започна да говори.

	* * *

	Хенри мълчеше, Ема се беше облегнала на него, Майк беше пребледнял и не продумваше, а Мейбъл бършеше сълзите си. Джули седеше на дивана и се поклащаше. По едно време Мейбъл каза:
	— Ще отида да я видя. Какво друго мога да направя, не знам.
	— Вината е моя. Трябваше да я предупредя. Забелязах, че го харесва, докато го подстригваше — обади се Джули.
	— Никой няма вина. Ако не беше Андрея, щеше да е някоя друга.
	_Например аз_, помисли Джули и добави:
	— Защо от всички места на света този тип дойде тук? И защо избра Андрея?
	— Той е луд — рече Мейбъл. — Дано го осъдят на много, много години.
	Хенри се обърна към Джули.
	— Трябва да заминеш някъде. Тук е опасно за теб. Опасно е и за Майк. Може да отидете в нашата крайбрежна къща. Там няма да ви намери.
	— А ако ни намери?
	— Няма начин. Къщата ни е дадена за временно ползване и не е на наше име. Никога не би ви намерил.
	— Мястото е отдалечено и ще ме страх — каза Джули.
	— Можем да живеем в апартамента ми — обади се Майк.
	— Но той знае адреса, сигурна съм. И като нищо ни следи дори в този момент.
	Пет чифта очи се обърнаха в миг към прозореца.
	— Вземете моята кола — предложи Хенри. — Не, по-добре колата на Ема. Карайте само по магистралата, там има видимост и ще забележите, ако е след вас. Когато стигнете Джаксънвил, завийте няколко пъти в различни посоки, докато се уверите, че не ви преследва.
	— Трябва да уведомим полицията.
	— Аз ще се погрижа за това. Тръгвайте и в никакъв случай не се отбивайте в домовете си.

	* * *

	Дженифър разказа на Пийт всичко, което беше научила за Ричард — за странната кредитна история, за новата компания в Охайо на мястото на онази в Колорадо, за умишленото му спотайване, за предупреждението на Блансен, че е опасен човек, и за факта, че беше напуснал „Дж. Д. Бланчард“.
	— Знаех си, че има нещо съмнително в този човек. Във фитнеса ми направи впечатление на един такъв мазен и подъл.
	Дженифър го слушаше с известно облекчение — въпреки опасенията й, че Пийт не забелязва дори очевидното, той поне беше минал на нейна страна.
	— И аз имам такива впечатления — подметна тя.
	Пийт не долови сарказма й и попита:
	— Като не е на работа, къде може да е?
	— Не знам. Да отидем до дома му.

	* * *

	След петнайсет минути спряха пред викторианската къща. Откопчаха кобурите и обиколиха двора.
	Пердетата бяха спуснати. Отпред нямаше кола, а алеята към тънещата в тишина къща беше обрасла с трева. Ято скорци зачурулика, литна от дърветата към небето и една стресната катеричка притича между клоните на боровете.
	— Героят май е изчезнал — прошепна Пийт.
	Дженифър беше убедена в обратното.

	* * *

	Ричард ги наблюдаваше, скрит зад дърветата. Беше в задния двор и миеше седалките на колата, когато ги чу да приближават. Вече беше изличил всички следи от предишната вечер.
	Очакваше посещението им.
	Ала не толкова скоро.

	* * *

	Полицаите минаха по скърцащата веранда и застанаха пред вратата с олющена боя. Пийт почука, а Дженифър не отместваше поглед от прозореца с ръка на кобура.

	* * *

	Ричард пое дълбоко дъх и се спотаи зад дърветата. Беше изненадан от бързината, с която бяха разбрали за Андрея и него.
	ДНК? Невъзможно. За резултат се чака поне седмица. Сигурно Андрея го беше натопила, макар да я бе предупредил да си държи устата затворена. Може някой да ги беше видял в бара или в Морхед Сити.
	Беше наясно, че съдбата на Ричард Франклин върви към своя край. Андрея само ускори неизбежното. Колкото и да чистеше, модерната криминалистика разполагаше с такива способи, че нямаше начин специалистите да не намерят капка кръв или косъм от Андрея. Затова и не се беше постарал да скрие тялото й. Едно разрешение за обиск беше достатъчно, за да намерят доказателства и да го обвинят в престъпление.
	И все пак искаше да има поне час, за да си събере нещата. Не желаеше да се разделя с фотоапаратите и обективите, както и със снимките. Държеше най-вече на снимките на Джесика, макар да се бе постарал да унищожи онези, на които личеше къде бяха живели.
	Снимките на Джули не бяха толкова важни, тъй като тепърва им предстоеше цял живот заедно.
	Какво ли правеше тя сега? Сигурно вече знаеше за Андрея и се криеше някъде с онзи глупак. Трябваше веднага да я намери. Започна трескаво да мисли как да се измъкне и само след миг се запромъква към полицейската кола.

	* * *

	— Да погледнем отзад — предложи Дженифър. — Имам чувството, че е някъде наоколо.
	Пийт тръгна след нея. Минаха покрай дърветата, провряха се между храстите, съчките запукаха под краката им и те се озоваха в задния двор на крачки от колата на Ричард. Вратата на мястото до шофьора беше отворена.
	Дженифър насочи пистолета нагоре и кимна на Пийт. Заобиколиха на пръсти къщата. Птичките не се чуваха. Задната врата беше отворена. Нямаше съмнение, че Ричард е наблизо и ги наблюдава. От полицейската кола се дочуваше радиостанцията със стари хитове, която слушаха, преди да слязат.
	Дженифър погледна през рамо и видя Пийт да приближава задната врата.
	Изведнъж тишината бе разцепена от пронизителен звук в предния двор като от изтръгнат кабел на уредба.
	Дженифър и Пийт се спогледаха. Той хукна, тя го последва, отново се промушиха през храстите и се озоваха пред къщата.
	Дженифър едва дишаше. Ръката й с пистолета беше потна. Тя го вдигна пред себе си така, както я беше научил баща й.
	— Господин Франклин, аз съм полицай Дженифър Романело. Излезте с вдигнати ръце.
	Пийт също държеше пистолета пред себе си. От задния двор се чу резкият звук от запалването на кола и воят на мотора вследствие на натиснатия до дупка педал за газта. Под гумите засвистяха камъни и колата се появи на алеята. Пийт стоеше на пътя и се дръпна в последния миг. Падна по очи като защитаващ хоума бейзболен играч и пистолетът му отхвърча.
	Дженифър не стреля, тъй като дърветата пречеха на видимостта, колата изхвърча на магистралата и изчезна.
	Пийт се надигна и потърси пистолета си. Щом го намери, двамата хукнаха към колата, скочиха тичешком вътре, затръшнаха едновременно вратите, но…
	Ключовете на колата бяха изчезнали, а жиците на радиото бяха изтръгнати и стърчаха. Дженифър се обади в участъка по мобилния телефон. Градът беше малък, имаше само неколцина дежурни полицаи и Ричард сигурно щеше да избяга.
	— Какво ще правим сега? — попита Пийт.
	— Ще вляза в къщата.
	— Без заповед?
	— Той щеше да те сгази и сигурно е на път да извърши поредното си престъпление. Това ми стига, за да имам законна причина да вляза.
	Пийт Ганди я последва. Не можеше да отрече, че Дженифър Романело усвоява бързо тънкостите на професията.

	* * *

	Влязоха и Дженифър се изненада от реда в къщата. Кухнята беше излъскана до блясък, мивката блестеше на слънчевите лъчи, а кърпата за бърсане на чинии беше старателно сгъната. На печката и на плота нямаше съдове. Хладилникът беше като от каталог на „Сиърс“ след Втората световна война и въпреки това кухнята беше уютна посвоему и напомняше на бабините кухни от детските спомени. Нишата, която служеше за трапезария, беше със светложълти тапети на цветя, дъбови корнизи и семпла маса с добре подредени столове.
	Мебелировката в хола беше съвсем обикновена. Диван със странични масички и лампиони и нищо лично — никакви снимки, картини, списания или цветя, нямаше дори уредба с дискове, нито пък телевизор.
	— Доста изчистено, а? — подхвърли Пийт с пистолет в ръка.
	— Да се качим горе — предложи Дженифър.
	Надникнаха в коридора и продължиха напред. Отвориха вратата на тъмната стая, щракнаха ключа и червената лампа светна. Дженифър тутакси разбра какво беше правил Ричард след напускането на работата си и възкликна:
	— Господ да ни е на помощ!

	* * *

	Ричард не искаше да привлича внимание и намали скоростта. Сърцето му биеше силно, но беше свободен! Свободен! Усмивката му премина в смях. Още виждаше слисаните лица на полицаите, когато ги заобиколи и изчезна. Било му писано на Пийт да поживее. Инак с удоволствие би чул звука от смачканото му под гумите на колата тяло. Отново се засмя и излезе на магистралата към Джаксънвил. Щеше да остави колата в града и да потърси Джули.
	Джесика също беше опитала да избяга. Надалеч, с автобус. С надеждата, че няма да я търси. Но когато я откри и отвори вратата на стаята й в далечния мотел, тя дори не се изненада, че го вижда. Даде й медальона и тя веднага си го сложи, сякаш беше примирена със съдбата и нямаше право на избор. Прегърна я, зарови лице в косата и вдъхна аромата й, но ръцете на Джесика останаха да висят.
	— Мислеше, че ще те пусна току-така? — прошепна той.
	— Моля те…
	— Повтаряй! Да чуя!
	— Не, не би ме пуснал току-така — промълви тя.
	— Сгреши, като избяга, нали?
	Джесика се разплака, осъзнавайки намеренията му.
	— Недей… Недей… Боли… Пак ли…
	— Но ти се опита да избягаш. И мен ме заболя.
	— О… Боже… Моля те… Не… Не…

	* * *

	Пийт Ганди мигаше на прага на стаята. Стените бяха облепени със снимки на Джули — на излизане от салона, в гората с Певчо, в супермаркета, на задната веранда, с вестник в ръка, до пощенската кутия, на плажа, на улицата, в спалнята.
	Навсякъде, където беше ходила през последния месец.
	Дженифър стоеше като вцепенена, а Пийт се беше подпрял на рамката на вратата и не вярваше на очите си.
	Съседната стая беше цялата във фотоапарати и обективи, а около голямото огледало бяха наредени още снимки. Дженифър надникна в спалнята и видя стар шкаф, вероятно наследен от предишните наематели, гардероб с грижливо подредени костюми, кош с капак до стената и телефон. На шкафчето до леглото имаше снимка в рамка. Косата на жената беше като на Джули, очите бяха също така синьо-зелени, но въпреки голямата прилика това не беше тя. Жената на снимката беше с няколко години по-млада и се усмихваше по детски с допряна до лицето роза. На шията й висеше медальон. Същият като медальона на Джули.
	Под леглото се подаваше ъгълът на куфарче. Дженифър го вдигна и го отвори. То беше пълно със снимки на същата жена.
	— Пак ли снимки на Джули? — попита Пийт.
	— Не. Може би са на Джесика.


>	Глава 35

	За четиридесет минути къщата на Ричард Франклин беше обградена от местни полицаи и шерифи от Онслоу Каунти. От Джаксънвил дойдоха специалисти по съдебна медицина, за да вземат отпечатъци и да търсят доказателства за пребиваването на Андрея в къщата.
	Дженифър и Пийт бяха в двора и даваха отчет на шефа си Ръсел Морисън — грубоват, смръщен мъж с оредяваща посивяла коса и приближени очи. След като му разказаха два пъти за бягството на Ричард, той изслуша и информацията, до която се беше добрала Дженифър.
	Роден и живял цял живот в Суонсбъро, Морисън се изживяваше като закрилник на града. Макар да беше дълбоко заспал, когато му се обадиха след намирането на Андрея, той беше сред първите пристигнали на местопрестъплението.
	— Това нали е същият тип, когото Майк Харис наби в бара? Онзи, който преследваше Джули?
	— Да — отвърна Дженифър.
	— Но все още нямаме доказателства за това престъпление?
	— Не още.
	— Говорихте ли със съседите на Андрея? Дали са го виждали да ходи при нея?
	— Не сме говорили. Дойдохме тук, след като бяхме в салона.
	— Това, че е избягал, не означава, че той е пребил Андрея. Не е доказателство и всичко онова, което си научила за него.
	— Но… — подхвана Дженифър.
	Морисън вдигна ръце, за да я прекъсне.
	— Не казвам, че е невинен. Опитал е да убие полицай. Това няма да му се размине. Сигурен ли си, че си добре? — обърна се той към Пийт.
	— Да. Бесен съм, но съм добре.
	— Ти водиш разследването, но в него ще участват всички.
	Един от полицаите в къщата ги приближи и се обърна към Морисън.
	— Капитане, намерихме нещо.
	— Какво?
	— Кръв.

	* * *

	Крайбрежната къща беше на остров Топсейл, на около четиридесет мили от Суонсбъро. С бял пясък, тръстики и дюни, островът беше любимо място за семейни уикенди през лятото, но постоянните му жители не бяха много.
	Заради бурите, както в повечето къщи на острова, главният етаж беше разположен над гаража. Стълбите слизаха от задната веранда до плажа, имаше и чудесна гледка към океана.
	Джули стоеше до прозореца и гледаше вълните.
	Дори тук не можеше да се отпусне и да се почувства в безопасност.
	С Майк се запасиха с храна за цяла седмица, а после се отбиха в „Уолмарт“ и си купиха дрехи за няколко дни. Пуснаха пердетата и паркираха колата на Ема в гаража. По пътя проверяваха непрекъснато дали Ричард не ги преследва, влязоха и излязоха три пъти от магистралата и нарочно кръжаха из улиците. Джули не можеше да се отърве от чувството, че той ще измисли начин да я намери.
	Майк подреждаше продуктите в кухнята.
	— Може вече да са го хванали — каза той. — Дано Андрея е по-добре.
	Джули мълчеше, а Певчо не се отлепяше от нея.
	— Тук сме в безопасност. Няма да ни намери, не се тревожи — увери я Майк.
	— Знам — неуверено рече тя и се загледа през прозореца. Две двойки се разхождаха по плажа. Малко преди това бяха минали покрай къщата.
	Майк проследи погледа й и каза:
	— Красива гледка, нали?
	Джули сведе очи и не отговори, тъй като мислеше за друго и красотата й убягваше.

	* * *

	Морисън привика полицаите в двора на къщата, за да даде нареждания.
	— Джаксънвилската полиция и шерифският отдел търсят колата, а вие ще направите следното: Харълдсън и Тийтър отиват на моста и разговарят с всеки на строежа, за да научат колкото може повече за Франклин — къде ходи, кои са приятелите му, какво обича да прави. Томас остава тук и отговаря за събраните доказателства — всичко трябва да бъде внимателно опаковано и надписано, без никаква грешка. Бърис трябва да се срещне със съседите на Андрея и да разбере дали този тип я е посещавал. Джонсън ще отиде в Морхед Сити и ще намери свидетели, че Ричард и Андрея са били там. Пък ще проучи дали Андрея се е срещала с други хора, които биха могли да извършат това. Дори вече да е арестуван, защитата е придирчива и трябва да проучим всеки съмнителен заподозрян. Дженифър и Пийт, продължавайте да събирате всякакви сведения за Ричард и Джесика. Бих искал да разговарям с нея.
	— А призовка за „Дж. Б. Бланчард“? — попита Дженифър.
	— Аз ще се заема с това — отговори Морисън.

	* * *

	Ричард Франклин се отби в магазина, след като остави колата на задния паркинг на болницата. Там можеше да стои няколко дни, без да направи впечатление. Напазарува и влезе в тоалетната на близката бензиностанция. Заключи вратата, застана пред мръсното огледало и извади нещата, които беше използвал при предишното си преобразяване: самобръсначка, ножици, боя за коса, изкуствен тен и очила.
	Важното беше да намери Джули. Само че не знаеше къде да я търси. Никой не вдигаше телефона в салона, а в автоработилницата един от служителите на Хенри каза, че Майк не е на работа.
	Тя беше избягала. Ала къде? Ричард се усмихна, тъй като бе убеден, че всички хора грешат и грешката на Джули е в това, че все някой знае къде се крие. Хенри, Ема, може би Мейбъл. Полицията също знаеше и поддържаше връзка с нея. Все някой щеше да го заведе при любимата му.
	Започна да се подстригва и боядисва, като тихичко си подсвиркваше. След половин час беше готов — с изсветлена коса, с тен, с очила и без мустак. Нов човек.
	Запъти се към мола срещу болницата, за да потърси незаключена кола.

	* * *

	Дженифър се обади в полицейското управление в Денвър и от човек на човек най-сетне стигна до детектив Коен. След като я изслуша, той подсвирна учудено и каза:
	— Ще видя какво мога да направя. Ще ви се обадя след малко, че сега не съм на бюрото си.
	Пийт звънеше на летищата в Джаксънвил, Рали и Уилмингтън, за да провери дали Ричард наистина беше ходил на погребение на майка си.
	Морисън беше в кабинета си и служеше като център за предаване и разпределяне на информацията. Преди минути Томас бе съобщил, че на чаршафите са открили петна от семенна течност.
	Коен звънна и Дженифър вдигна на мига. Оказа се, че имало не един и двама с името Ричард Франклин. След допълнителните описания за височина, телосложение, цвят на косата и очите, приблизителна възраст и раса Коен направи справка и заключи:
	— Никой не отговаря на описанието. Имаме няколко досиета с това име — четирима са афроамериканци, единият е покойник, а последният е на шейсет и няколко.
	— Нещо повече за него?
	— Наркоман. Нищо общо с инженер. От двайсет години обикаля затворите. И никога не е живял на посочения адрес.
	— Може ли да проследите за някакви данни в архивите на окръга или в други градове?
	— Всичко, което имаме, е тук. Системата беше осъвременена преди две години. Имаме сведения за всички арестувани от 1977 година насам.
	— Бихте ли ми изпратили факс или приложение към имейл със снимка на наркомана?
	— Разбира се, макар да се съмнявам, че е той. Обадете се, ако ви трябва нещо друго. Този тип е доста опасен и не бива да се разхожда на свобода.
	Дженифър благодари и звънна в полицейското управление на Кълъмбъс с надеждата за повече късмет.

	* * *

	Мейбъл седеше до Андрея, държеше ръката й и шепнеше:
	— Ще се оправиш, миличка. Майка ти и татко ти скоро ще дойдат.
	Колебаеше се дали да не се обади на Пийт Ганди и да попита докъде са стигнали с разследването. Но тъй като беше все още ядосана за недостатъчно бързата му намеса, се боеше да не избухне и да не се развика. Майк беше прав. Пийт трябваше да послуша Джули, за да не се стигне дотук. Да се чудиш как беше завършил обучението си за полицай!
	Сестрата дойде, за да провери състоянието на Андрея. Идваше на двайсет минути, тъй като първите двайсет и четири часа бяха най-важни и подобрението би било добър знак за излизане от кома без мозъчно увреждане. В гърлото на Мейбъл заседна буца, тъй като по изражението на сестрата личеше, че положението е същото.

	* * *

	Морисън излезе от кабинета си и Дженифър побърза да му съобщи:
	— Току-що взех призовка за „Дж. Д. Бланчард“, съдията Райли я подписа и ако адвокатите им не забавят нещата, скоро ще получим необходимата информация.
	— Нещо ново за Франклин? — попита Морисън.
	— Нищо. Никакви арести. Дори не е бил подозиран в престъпление.
	— А факсът от Денвър?
	— Човекът на снимката е друг. Не разбирам как така се появява и изчезва! Някакви новини от къщата му?
	— Оказва се, че е чистил навсякъде. Взели са доста проби, но още не са изследвани. Лабораторията в Уилмингтън е сред най-добрите в щата и изпратихме кръвните проби там. Ще направят сравнение с кръвта на Андрея от изследванията й в болницата. Тя е група А положителна, каквато беше и кръвта от пробата. Това не е толкова често срещана група, така че някои съмнения могат веднага да отпаднат.
	— Нещо интересно от Морхед? Или от работниците на строежа?
	— Засега не. Изглежда добре се е прикривал. Харълдсън и Тийтър разпитали работниците, но никой не е дружал с него и никой не го е харесвал. Информацията от Бърис и Пък е, че съседите на Андрея не са го виждали. Тя обаче дружала с разни лоши момчета и Пък ги търси, за да ги разпита.
	— Няма кой друг да е, освен Ричард Франклин — заяви Дженифър.
	Морисън кимна.
	— Ще бъдем сигурни след няколко часа. Джонсън обикаля Морхед със снимката на Андрея, но баровете и ресторантите отварят след пет и трябва да изчакаме. Ти научи ли нещо повече за Джесика?
	— Още не. Това е следващата ми задача.

	* * *

	Джули седеше на дивана с Певчо в краката. Майк потърси нещо интересно по телевизията, но не намери и изключи телевизора.
	— Ще се обадя на Хенри, за да му кажа, че сме добре — предложи той.
	Тя кимна.

	* * *

	Дженифър разглеждаше снимките в куфарчето на Ричард. За разлика от Джули Джесика винаги се усмихваше и изглеждаше щастлива. По всичко личеше, че е била негова съпруга. На част от снимките се виждаше годежният пръстен на ръката й, а на няколко се забелязваше и сватбена халка.
	На гърба на снимките нямаше дати или имена на местата, на които бяха направени. Нямаше и забележителности. Дженифър прегледа снимките в интернет от Колорадо и Охайо с името Джесика Франклин, но те нямаха нищо общо със съпругата на Ричард. Най-вероятно беше сменила името си след развода.
	Ами ако не бяха разведени?
	Дженифър се обади на детектив Коен в Денвър и го помоли да направи справка за Джесика.
	— Изчакайте да проверя на няколко места — каза той и след минута-две добави: — Уви, няма нищо. Няма убити, нито липсващи с името Джесика Франклин.
	— Дали няма някаква информация за брака им? Къде са се оженили и колко време е продължил?
	— Ние нямаме, но вероятно има в архивите на окръга. Може да проверите в имотните данъчни декларации, тъй като често са и на двете имена. Трябва да намерите някой, който да се порови в архивите.
	— Имате ли телефона?
	Коен потърси, после помоли колегата си за указателя и й го продиктува.
	След миг се появи задъханият Пийт.
	— Дженифър! Дейтона! Мръсникът е бил в Дейтона, когато е казал, че е на погребение на майка си!
	— Джули е от Дейтона, нали?
	— Не помня. Ще прегледаме некролозите във вестника. Вече наредих да принтират страниците.
	— Не ти ли се струва странно, че майка му е починала в родния град на Джули?
	— Може да са родом от едно място.
	Дженифър поклати глава. Това беше малко вероятно. Имаше доказателство, че Ричард е бил в Денвър преди четири години, а и Джули щеше да спомене, ако се познаваха отпреди. Защо беше отишъл в Дейтона, защо?
	Изведнъж я обзе тревога.
	— Имаш ли телефона на майката на Джули?
	— Не.
	— Трябва веднага да й се обадим.
	— А некролозите?
	— Няма да ги преглеждаме, защото изобщо не сме сигурни, че майка му е умряла. По-добре да проверим телефонните му обаждания — предложи Дженифър. Как не се беше сетила по-рано!
	— Кои телефонни обаждания?
	— От домашния му телефон!
	— Значи няма да гледаме некролозите?
	— Не. Той не е ходил там заради майка си. Ходил е, за да проучва Джули. Сигурна съм!

	* * *

	Майк се обади на Хенри и Ема. Хенри поговори с него и след като затвори телефона, Ема побърза да попита:
	— Сигурни ли са, че никой не ги е видял?
	— Да. Но дано по-скоро хванат тоя тип, че да се успокоя.
	— Ами ако не го хванат? Докога ще се крият?
	— Докогато трябва. Веднага ще звънна и ще уведомя полицията, че са там.

	* * *

	Дженифър благодари на Хенри за обаждането. Значи бяха напуснали града. От една страна, добре, но от друга, бяха далеч, в случай, че се нуждаят от помощ. Топсейл беше на четиридесетина минути път от Суонсбъро.
	За съжаление данъчните декларации се оказаха само на името на Ричард Франклин и на Дженифър не й остана нищо друго, освен да разгледа още веднъж снимките. Те говореха не само за обекта, а и за фотографа. Ричард категорично не беше любител, а се отнасяше към фотографията като към изкуство. Затова и оборудването му беше толкова скъпо.
	Тя гледа снимките дълго и постепенно я обзе чувството, че в тях се крие нещо важно, което й предстои да открие.


>	Глава 36

	Детектив Лари Коен мислеше за Ричард Франклин и защо това име му звучи толкова познато. Може да беше един от многото свидетели по стотиците дела, по които беше работил, може да беше срещнал името му в някой вестник или да се бе запознал с него на някое парти. Но нещо му подсказваше, че има намесено полицейско разследване.
	Реши да поговори с колегите си в отдела.

	* * *

	Морисън достави историята на телефонните обаждания и информацията от „Дж. Д. Бланчард“ с резюмето на Ричард Франклин и обектите, на които е бил консултант.
	Пийт се зае с телефонните обаждания, а Дженифър със сведенията от „Дж. Д. Бланчард“.
	Адресът на резюмето беше в Кълъмбъс. Следваха образование, предишен опит, членства в сдружения, компании, за които беше работил. Истинска златна мина с информация.
	Дженифър се обади на „Лентри Кънстракшън“ в Чейен, Уайоминг. Ричард беше работил за тях, преди да започне собствен бизнес.
	— Разбира се, че го помня — каза вицепрезидентът Кланси Едуардс. — Беше страхотен мениджър! Много способен! Не е за чудене, че се зае със собствен бизнес.
	— Кога говорихте с него за последен път?
	— Ами… Той се премести в Денвър преди осем или девет години. Работихме по един проект през деветдесет и пета.
	— Извинете, но знаете ли дали е бил женен?
	Едуардс се засмя.
	— Изключено. Всички бяхме убедени, че е гей.
	— Сигурен ли сте?
	— Не сме го питали, нито пък е споделял. Ако си изпълняваш задълженията, личният ти живот засяга само теб и никой друг. Уайоминг не е Сан Франциско, нали така, но нещата и тук се промениха.
	— Той разбираше ли се с колегите си?
	— О, да. Освен че беше отличен специалист, беше много мил и внимателен. Купи на жена ми шапка за рождения й ден. Не че я носи, но нали ги знаете жените…
	— А разбираше ли се със строителните работници?
	— Да. Разбираше се с всички. Съжалявахме, когато напусна. Мога ли да попитам защо се интересувате? Да не би нещо да му се е случило?
	— Провеждаме разследване. Повече не мога да ви кажа. Спомняте ли си някой от „Дж. Д. Бланчард“ да се е обаждал за препоръка за Ричард Франклин?
	— Обадиха се на шефа. Дадохме препоръка с удоволствие. Той заслужава.
	— А да сте чували, че фотографията му е хоби?
	— Не. Защо?
	— Просто питам. Благодаря ви, господин Едуардс. Може ли пак да звънна, ако се наложи?
	— Разбира се. Ние сме тук всеки ден до шест и уважаваме труда на представителите на властта. Дядо ми беше шериф поне… двайсетина години и…
	Дженифър затвори телефона, без да го доизслуша.

	* * *

	— Ти беше права — въздъхна Пийт, сякаш разочарован от факта, че тя се досещаше за неща, които изобщо не му бяха хрумвали. — Един от номерата е на частен детектив в Дейтона. Обаждал се е три пъти на „Крун Инвестигейшънс“. Оставих съобщение. Нямаше секретарка и гласът на телефонния секретар беше мъжки. Най-вероятно е еднолична фирма.
	— А майката на Джули?
	— Не вдига телефона. Пак ще звъня. Ти научи ли нещо ново?
	Дженифър му разказа за разговора с Кланси Едуардс.
	— Значи е гей — заключи Пийт, сякаш това обясняваше нещата.
	— Ще се обадя на другата компания, за която е работил. Минало е доста време, но дано някой го помни. След това ще звънна на банката му в Денвър и ще поговоря с бивши негови съседи. Ти опитай да научиш нещо за детството му. В резюмето пише, че е роден в Сиатъл. Обади се на по-големите болници. Може да открием свидетелството му за раждане. Добре ще бъде да знаем нещо повече за семейството му.

	* * *

	Най-сетне Ричард успя да намери кола с ключове на таблото и потегли от паркинга пред мола със зелен „Понтиак Транс Ем“, модел 1994 година.
	Какви наивници, мислеше си той, как може в наши дни да оставиш колата си незаключена с ключове на таблото! Глупави хора колкото щеш. Един от тези загубеняци и смотаняци, заради които сме лесна на жертва на терористите, беше Пийт Ганди с неговата липса на бдителност и самодоволно невежество.

	* * *

	На Дженифър не й вървеше цял следобед. Свързването със съседите на Ричард Франклин се оказа почти невъзможно. Убеди служител в окръжното управление да прегледа имотните данъчни декларации според адресите. Говори с двама съседи. А после успя да открие и двама мениджъри от фирмата в Санта Фе, в която Ричард беше работил почти година. И четиримата твърдяха, че бил приятен човек и вероятно гей, че се спогаждал с всички, но не били чували за слабостта му към фотографията.
	Дженифър стана от бюрото и отиде да си вземе още едно кафе.
	Кой беше този тип? И защо ли всички го описваха като някакъв съвършено различен човек…

	* * *

	Детектив Лари Коен попита колегите си дали си спомнят името Ричард Франклин. То им беше познато. Това беше доста странно, след като нямаше сведения както да е бил арестуван, така и да е бил свидетел.
	Най-неочаквано отговорът изплува в главата му. Бързо прегледа основните данни в компютъра и предположението му доби реален вид.

	* * *

	На Пийт му провървя с информацията за детството на Ричард. Тъкмо отиде при Дженифър, за да й разкаже, когато телефонът й иззвъня.
	— Полицейски участък Суонсбъро. Полицай Романело на телефона.
	— Обажда се детектив Коен.
	— Здравейте! Открихте ли нещо?
	— Дълго мислих защо името Ричард Франклин ми е познато. Поговорих с колегите и един от нашите детективи си спомни за интересен случай отпреди четири години. Става дума за изчезнал човек.
	— Джесика Франклин?
	— Не.
	— А кой?
	— Ричард Франклин. Той е изчезналият.
	— Но той е тук.
	— Изчезнал е преди четири години. Един ден не се явил на работа. След няколкодневно отсъствие секретарката му се обадила в полицията. Случаят е разследван и е установено, че най-вероятно е заминал. На леглото му имало дрехи, чекмеджетата били разбъркани и липсвали два куфара. Колата му я нямало и е теглил пари от банкомат в деня, преди да изчезне.
	— Значи е избягал?
	— Да.
	— Но защо?
	— Не е ясно. От разговорите с познатите му личи, че не е човек, които би зарязал работата си и би заминал просто ей така.
	— Проблеми със закона?
	— Няма. Изглежда е решил да започне всичко отначало.
	— А защо семейството му не се е обадило?
	— Защото няма семейство. Баща му е починал, майка му е с деменция в старчески дом и няма братя и сестри.
	— Може ли да ми изпратите информацията по факса?
	— Много е. Ще се точи поне час.
	— Нищо. Аз и без това ще бъда тук през нощта. Моля ви…
	— Добре. Дайте ми пак номера на факса.

	* * *

	От кухненския прозорец на къщата се виждаше залезът и океанът беше оранжев, сякаш под него пламтеше огън. Постепенно падна здрач и флуоресцентната лампа над масата тихо зажужа.
	Джули стоеше до прозореца и наблюдаваше Певчо, който тичаше по плажа.
	— Гладна ли си? — попита Майк и застана до нея.
	— Не още.
	— Певчо изглежда доволен — каза Майк и я прегърна. — Не се тревожи, той ни пази и веднага ще даде знак, ако някой приближи къщата.

	* * *

	Морисън отиде при Пийт и Дженифър.
	— Току-що говорих с лабораторията. Да, кръвта е на Андрея.
	Дженифър почти не го чу, тъй като се беше зачела в първата страница от факса.
	— Джонсън е намерил свидетел — продължи Морисън. — Един от барманите в „Москито Гроув“ помни Андрея. Описа и Ричард Франклин. Каза, че бил доста неприятен тип.
	— Само че това не е Ричард Франклин — заяви Дженифър.
	Морисън и Пийт я погледнаха.
	— Как така? — учуди се Морисън.
	— Името на заподозрения не е Ричард Франклин. Истинският Ричард Франклин е изчезнал преди три години. Ето, вижте. — Тя подаде първата страница на факса със снимката. Макар и неясно, на нея се виждаше плешив човек с едри черти на лицето, който нямаше нищо общо с този, когото търсеха. — Ето това е истинският Ричард Франклин.
	Пийт мигаше и не вярваше на очите си.
	— Ама те не си приличат!
	— Значи става дума за открадната самоличност — заключи Морисън.
	Дженифър кимна.
	— Тогава кого, по дяволите, търсим? — възкликна шефът й, а тя сви рамене и рече:
	— Нямам никаква представа.


>	Глава 37

	Морисън събра полицаите, за да обсъдят как да продължат с разследването. Бърис предложи да проверят внимателно за отпечатъци.
	— Ако не е бил арестуван в Северна Каролина, това не би ни помогнало. От Денвър ще изпратят онова, с което разполагат, ала няма гаранция, че той е бил там. Така или иначе, трябва да огледаме внимателно всичко, като имаме предвид както това, което направи с Андрея Радли, така и онова, което несъмнено е способен тепърва да стори. Какво знаем със сигурност за него? Романело?
	— Инженер е. Значи е завършил колеж. Има слабост към фотографията и обича да прави снимки. Имал е съпруга на име Джесика. Вероятно е социопат. Преследва Джули от първия ден на запознанството им и я бърка с Джесика. Дори по име. Двете доста си приличат. Сигурна съм, че е имал и предишни закононарушения. Опитен е в криенето от полицията.
	Морисън погледна Пийт и попита:
	— Ти научи ли нещо ново за него?
	— Доста е як. На лежанката е по-добър от мен.
	Всички се спогледаха и той поясни:
	— Видях го във фитнеса.
	Морисън поклати глава, въздъхна и започна да дава нареждания:
	— Бърис, проучи дали в „Бланчард“ имат някакви снимки на заподозрения и ги вземи. Ако успеем, ще ги покажем във вечерните новини. Искам снимката му и във вестника. Проверете всеки мотел и хотел в Суонсбъро и Джаксънвил според новото описание. Нищо чудно да се спотайва под носа ни. След вечерните новини ви чакам тук. Ще завалят обаждания и трябва да съумеем да откликнем. Важното е кой го е видял днес. Не вчера и не миналата седмица. Ще елиминираме обажданията на откачалките и ще преразгледаме ситуацията.

	* * *

	Ричард знаеше, че ще го търсят около Суонсбъро и затова кара два часа на североизток до един западнал мотел, където се плащаше в брой и не се искаше удостоверение за самоличност.
	Лежеше и гледаше тавана. Тук нямаше да го намерят.
	Дали вече бяха разбрали, че той не е Ричард Франклин? Дори да бяха, нямаше как да го свържат с изчезването на Франклин или да научат предишната му самоличност. Най-трудното за него беше да намери подходящ човек без семейство. Докато бягаше от закона, прекара доста време в библиотеките, където се ровеше в компютрите и преглеждаше списъците с членове на професионални организации. Местеше се от град в град, докато най-сетне намери подходящ човек и си отдъхна.
	На път за Денвър прекоси три щата, Мисисипи, пустия „Бедлендс“ и цели три седмици следи жертвата си така, както беше следил Джули. Франклин беше нисък, оплешивяващ, несъмнено гей и прекарваше повечето си време сам. Късно една вечер го изчака да приближи до колата си на паркинга пред офиса и опря пистолет в тила му.
	— Прави каквото ти казвам и ще останеш жив.
	Излъга го. И имаше защо. Франклин изпълняваше всичко, което му казваше. Изтегли пари от банкомат, опакова куфар с дрехи и с надеждата, че ще остане жив, разреши да върже очите, ръцете и краката му.
	Закара го в планината и го остави да лежи до пътя. Жертвата започна да се моли и дори се изпусна, когато чу изщракването на спусъка. Никаква съпротива и никакъв опит да избяга. Три часа по-късно беше погребан в незнаен гроб.
	Беше сигурен, че папката със случая „Франклин“ ще потъне в купищата с подобни папки на изчезнали хора. Ричард Франклин се водеше изчезнал и затова беше лесно да се сдобие с неговата самоличност. Постепенно се научи да не реагира на истинското си име и да го чувства като чуждо.
	Погрижи се за Ричард Франклин така, както се бе погрижил за майка си и баща си, за момчетата в приемното семейство и съквартиранта си в колежа. И разбира се, Джесика.
	Присви очи.
	Беше ред на Майк.

	* * *

	Притеснените родители на Андрея пристигнаха след шест часа път с кола и Мейбъл си тръгна. След като видя раните на Андрея при смяната на превръзките, тя се увери, че Ричард Франклин е истинско чудовище, и се разтревожи още повече за Джули и Майк.
	Топсейл не беше достатъчно далеч за безопасността им. Трябваше да говори с тях и да ги убеди да заминат някъде далеч, където никой не би могъл да ги намери.

	* * *

	Полицейският участък на Суонсбъро жужеше като разбунен кошер.
	В хотелите бяха набелязани дванайсет съмнителни лица. Те бяха проучени с помощта на шерифския отдел в Онслоу Каунти и бяха изключени като евентуални извършители.
	„Дж. Д. Бланчард“ предостави снимка и Бърис я разпространи в телевизионните станции, за да върви със съобщението за нападението над Андрея Радли, предупреждението, че извършителят е изключително опасен, и описанието на колата.
	Както каза Морисън, обажданията нямаха край.
	Целият отдел беше на крак. Записваха имената и предоставената информация. В два сутринта бяха разговаряли с повече от двеста души, ала никой не беше видял заподозрения през деня. Нито пък колата му.

	* * *

	Преди да заспи, Ричард си мислеше за Джесика.
	Тя беше сервитьорка в ресторанта, в който се отби да вечеря. Макар да не сервираше на неговата маса, не можа да откъсне очи от нея.
	Тя му се усмихна за миг и той я изчака да свърши работа.
	Помнеше уличните светлини, озаряващи лицето й, докато вървяха из нощните улици на Бостън… Как го гледаше, докато вечеряха… Уикендът в Кейп Код, разходката и пикникът на плажа… Балонът с горещ въздух… Джесика и Джули… Толкова много си приличаха. Сливаха се в едно. Сълзите на Джули, когато гледаха „Фантомът от операта“… Тръпките от докосването на пръстите й, когато го подстригваше… Съчувствието й за смъртта на майка му… И радостта й да го запознае с приятелите си в бара…
	Господи, колко много я обичаше. Винаги щеше да я обича.
	Само след миг заспа.


>	Глава 38

	Леката мъгла над канала се изпари, докато слънцето се издигаше над върховете на дърветата. През прозореца до бюрото на Дженифър се прокрадна сноп слънчеви лъчи и огря третата й чаша с кафе.
	Все още не бяха попаднали на следа и напрежението беше изтощително. Дали не търсеха призрак…
	За пръстовите отпечатъци от ФБР трябваше да чакат поне седмица, тъй като бяха претрупани с работа.
	Обажданията не секваха. В новините говориха за Ричард сутринта, щяха да съобщят и в обедната емисия. Повечето обаждания бяха от уплашени граждани. Някои просто си бяха въобразили, че са го видели в двора си. Повечето полицаи бяха извън участъка и проучваха сигналите. Намесата на средствата за масова информация имаше и отрицателна страна, тъй като голяма част от времето на колегите й минаваше в проверка на безполезни обаждания. Но какво ли друго можеха да правят с наличната информация? Оставаха снимките от куфарчето на Ричард. Джесика на веранда, Джесика седнала, Джесика права, Джесика усмихната, Джесика по-сериозна… Нищо ново.
	Телефонът иззвъня и Дженифър успокои поредния обезпокоен гражданин.
	— Да, госпожо, безопасно е да отидете до железарския магазин…

	* * *

	Мейбъл се зарадва, когато разбра, че Андрея е мръднала пръстите на ръката си рано сутринта. Това беше обнадеждаващ знак.
	Цяла нощ мисли за Майк и Джули и реши да отиде да ги види.

	* * *

	Ричард стана, взе душ и се качи в откраднатия „Транс Ем“. Спря до един магазин на пътя и си купи кафе и няколко вестника. След малко беше в Суонсбъро с чувството, че се е върнал у дома.
	Беше с „Докърс“ и риза с три копчета. Със светлата коса и очилата сам не можеше да се познае. Приличаше на сериозен мъж, който ще прекара със семейството си уикенд на брега. Питаше се какво ли прави Джули в този миг? Може би закусваше, взимаше душ и мислеше за него? Седна до люлките в близкия парк и се зачете. Не искаше да привлича внимание. Хората се боят от ненормалниците, които се навъртат в градините и парковете.
	Снимката му беше на първа страница заедно с описание от полицията и гореща линия за връзка. Прегледа вестника, за да се увери, че няма съобщение за откраднатата кола. Ако се наложеше, щеше да седи на пейката цял ден. Все някой щеше да го заведе при Майк и Джули.

	* * *

	— Нещо ново? — обърна се Дженифър към Пийт, който също беше недоспал и се прозяваше.
	— Нищо. При теб?
	— От болницата казаха, че Андрея не е стабилизирана, ала има надежда. Ти говори ли с детектива и с майката на Джули?
	— Не още.
	— Дай ми номерата и иди да си вземеш кафе. Аз ще се обадя.
	— Едва ли има смисъл.
	— Не се сещам какво друго да направя.

	* * *

	Дженифър разговаря с майката на Джули и може би за пръв път Пийт се оказа прав. Тя потвърди, че някакъв мъж се отбил, като казал, че е стар приятел на Джули, а седмица по-късно с него дошъл друг мъж, който отговарял на описанието на заподозрения.
	Частният детектив отново не вдигна телефона.
	От пръстовите отпечатъци още нямаше резултат.
	Дженифър се чувстваше като с вързани ръце. Този тип дали беше още в града? И какво ли се канеше да направи? Дали все така преследваше Джули? Дали беше наблизо, или вече надалеч?
	Така или иначе, той се беше превърнал в Ричард Франклин. В дома му не намериха нищо лично, освен дрехи, фотоапарати и снимки, които не разкриваха нищо друго, освен факта, че е добър фотограф. Беше ги промивал сам, така че не биха могли да използват информация и от фотолаборатория.
	Добър фотограф…
	Скъпо оборудване…
	Собствена лаборатория…
	Изведнъж й просветна. Това не беше хоби. Той се беше занимавал с фотография години наред, което означаваше, че го е правил дълго време и преди да се превърне в Ричард Франклин.
	— Пийт — провикна се тя, — фотоапаратите в отдела с доказателствата ли са, или са още при криминалистите?
	— Тук са от вчера.
	Дженифър скочи и се запъти към отдела.
	— Хрумна ми как да разберем кой е този тип.

	* * *

	Пийт стоеше до Дженифър, а тя се разписваше срещу всеки регистриран като доказателство фотоапарат и ги слагаше в голям контейнер „Тапъруеър“. Занесе го на бюрото си и се загледа в задната част на един от фотоапаратите.
	— Имаш ли отвертка? — обърна се тя към Пийт, който я гледаше недоумяващо.
	— За какво ти е?
	— Искам да проверя серийния номер.
	— Но защо?
	Дженифър беше твърде вглъбена в търсенето на отвертка в чекмеджетата на бюрото си и не му отговори.
	— Ще взема отвертка от техническия отдел — предложи все така озадаченият Пийт.
	— Гениална идея!
	— Благодаря.

	* * *

	След петнайсет минути Дженифър имаше списък със серийните номера. Даде половината на Пийт, а с другата половина се зае тя.
	Започна да се обажда на производителите със запитване за притежателя на фотоапарата. След сверка със серийния номер отговорът беше: „Името е Ричард Франклин“.
	Чак на четвъртия името беше друго.
	— Регистрацията е на Робърт Бонъм от Бостън, Масачузетс. Искате ли адреса?
	Дженифър записа всичко с треперещи ръце.

	* * *

	— И си сигурна, че това е той? — попита Морисън.
	— На името му има четири регистрации. Басирам се, че е той.
	— Аз с какво мога да помогна?
	— Ако възникне проблем с бостънското полицейско управление, ще помоля за съдействие.
	— Имаш го.
	Проблем нямаше. Дженифър получи веднага необходимата информация. Колегата й в Бостън каза:
	— Робърт Бонъм е обявен за издирване преди четири години по повод изчезването на съпругата му Джесика Бонъм.

	* * *

	Ричард съзнаваше, че заседяването е подозрително, и се мести няколко пъти. Отдавна се беше научил на търпение. Прочете статиите по няколко пъти, като вестникът скриваше лицето му, макар да беше сигурен, че никой не би го познал.
	Колата му беше паркирана зад ъгъла и ако се наложеше, щеше бързо да стигне до нея.
	Всичко беше въпрос на време.

	* * *

	От факса продължаваха да се трупат страници с информация относно изчезването на Джесика. Дженифър седеше на бюрото и събираше сили за следващото обаждане. Най-накрая набра номера.
	— Ало?
	— Илейн Маршал?
	— Да?
	— Казвам се Дженифър Романело и се обаждам от полицейския участък в Суонсбъро.
	— Суонсбъро?
	— Да. Малък град в Северна Каролина.
	— Не познавам никого там.
	— Става дума за сестра ви Джесика.
	— Намерихте ли я? — едва промълви жената след дълго мълчание.
	— Съжалявам, но се обаждам за друго. Бих искала да ми кажете нещо повече за Робърт Бонъм.
	Жената пое рязко дъх.
	— Защо?
	— Защото го търсим.
	— Заради Джесика ли?
	— Не. За друго.
	— Убил е някого, нали? Той е луд. Жесток и опасен. Всички се бояха от него. Включително и Джесика. Биеше я и тя се опита да избяга, но… Една вечер отиде до супермаркета и повече не я видяхме. Всички знаехме, че я е убил. Така и не я намериха… — Илейн Маршал се разплака. — Толкова е тежко да не знаеш със сигурност и да таиш, макар и малка, искрица на надежда…
	Дженифър я изчака да се успокои и попита:
	— Какъв беше той в началото на връзката им?
	— Какво значение има след всичко, което направи? Той е чудовище. Търсим го от години с частни детективи и с полицията, но от него няма следа.
	— Водим разследване и се опитваме да го заловим. Затова ви моля да ми кажете всичко, което знаете за него.
	— Предполагам, че няма да научите нищо ново. Очарователен и красив, той я преследваше упорито и тя се влюби до уши. Отначало се държеше добре и го харесвахме. Ходиха шест месеца, после се ожениха и той се промени. Стана властен, не й даваше да ни се обажда, а когато успеехме да я видим, по нея имаше синини.
	— Споменахте, че е избягала?
	— Най-сетне проумя, че трябва да го напусне. Той настояваше да му кажем къде е, но ние мълчахме. Тя замина чак в Канзас, но той я намери и я върна обратно. Имахме чувството, че е омагьосана — очите й бяха като мъртви и сякаш беше убедена, че никога няма да може да избяга от него. Въпреки всичко с майка ми я измъкнахме от тях и я заведохме в апартамента на родителите ми. Мина време и тя започна да се съвзема. Една вечер отиде до супермаркета и… повече не я видяхме.

	* * *

	Мейбъл стана и се окъпа. Въпреки умората спа зле, тъй като мислеше за Майк и Джули. Трябваше да говори с тях. Взе ключовете на колата, но се замисли, че Ричард може би я следи и така ще разбере къде са. Огледа улицата. Беше пусто, но въпреки това се върна вкъщи.

	* * *

	Дженифър събра всичката информация за Робърт Бонъм и заедно с Пийт отидоха в кабинета на Морисън. Той я изслуша и попита:
	— Сигурна ли си във всичко това?
	— Информацията е потвърдена. Остават няколко малки уточнения.
	— И какво смяташ да предприемем?
	— Предлагам Пийт да охранява къщата, в която са Майк и Джули. Вече знаем на какво е способен Ричард и не бива да ги оставяме сами.
	— Ще им се обадиш ли? Ако са съгласни, веднага ще издам заповед.
	— Разбира се, че ще са съгласни, но предпочитам да говоря лично с Джули.
	След няколко минути Дженифър и Пийт бяха в колата и потеглиха, без да забележат зеления автомобил, който ги следваше.


>	Глава 39

	— Казва се Робърт Бонъм. Истинският Ричард Франклин е изчезнал преди четири години — обясни Дженифър.
	— Не разбирам — чудеше се Джули.
	Майк, Дженифър и Джули седяха в кухнята на крайбрежната къща, а Пийт се беше облегнал на плота в ролята на мълчаливото ченге.
	Майк стисна ръката на Джули и попита:
	— И как по-точно е станало това?
	— Истинският Ричард Франклин не е бил женен и никой не би забелязал, че осигурителният му номер отново се използва. Смятан е за изчезнал, а не за починал, и следователно не са съществували каквито и да е било подозрения.
	— Искаш да кажеш, че Робърт Бонъм го е убил? — предположи Майк.
	Дженифър кимна.
	— Да. Имаме достатъчно доказателства.
	— Господи…
	— Но кой е Робърт Бонъм и как научихте името му? — попита Джули.
	— Научихме го от серийните номера на фотоапаратите. Регистрирал ги е преди години. Всъщност това беше единствената връзка с миналото му, която обаче ни помогна да научим останалото. — Дженифър погледна бележките си. — Израснал е в покрайнините на Бостън като само дете в семейство с майка домакиня и баща алкохолик, който работел в химически завод. В полицията често постъпвали сигнали за физическо насилие в семейството и така, докато бащата умрял. Говорих с един от полицаите, разследвали смъртта му. Оказа се, че никой не вярвал, че Върнън се е самоубил, но тъй като не открили нищо подозрително, а и знаели що за „добър“ съпруг и баща бил, оставили нещата така. Съществували известни съмнения, че синът е затворил вратата на гаража и е запалил отново колата, след като на Върнън му е прилошало.
	Джули усети как стомахът й се обръща и попита:
	— А майката?
	— Умряла от свръхдоза след по-малко от година. Отново самоубийство — рече Дженифър с многозначителен тон. — Синът живял в приемни семейства. Сменял ги често, но досиетата му на непълнолетен са запечатани и не знаем какви ги е вършил до колежа, където е пребил съквартиранта си. Момчето го обвинило, че е откраднал парите му, и след няколко месеца било жестоко бито със стик за голф на излизане от апартамента на приятелката си. Лежало три седмици в болница и посочило Робърт Бонъм за виновен, но нямало достатъчно доказателства, за да го арестуват. След година Робърт завършил инженерство. След това има няколкогодишно затишие. Или се е преместил в друг щат, или не се е замесвал в криминални деяния. През 1994 година се жени за Джесика.
	— Къде е тя сега? — колебливо попита Майк, тъй като не беше сигурен, че иска да знае отговора.
	— Изчезнала е през 1998 година. Тогава вече живеела при родителите си. Един от съседите им забелязал колата на Робърт Бонъм на паркинга пред супермаркета, от който изчезнала. Отишла на пазар и толкова…
	— Убил ли я е? — попита Майк.
	— Така мислят семейството й и полицията в Бостън.
	Майк и Джули пребледняха и изведнъж в кухнята стана задушно.
	— Когато говорих със сестрата на Джесика, тя ми каза, че Джесика успяла да избяга, но той я преследвал и я намерил. Не знам дали знаете, но Робърт Бонъм — Ричард — е напуснал работата си преди месец. В дома му намерихме стотици снимки на Джули. Преследвал я е, разучил е и миналото й. В седмицата, когато казал, че е при умиращата си майка, е бил в Дейтона. Говорихме с майката на Джули и разбрахме, че при нея е ходил някакъв човек, който се оказа частен детектив.
	_Следил ме е като ловец жертва_, помисли Джули и в гърлото й заседна буца.
	— Но защо е избрал мен, защо? — почти разплакана попита тя.
	— Не знам — отвърна Дженифър. — Но вижте какво намерихме!
	Майк и Джули погледнаха снимката, която остави на масата, и тя уточни:
	— Това е Джесика. Странна прилика, нали? Има и още нещо.
	На шията на жената висеше медальонът, който Ричард… Робърт… беше дал на Джули.
	— Джесика Бонъм. Дж. Б. — прошепна Джули.
	— Заради това, което сполетя Андрея, и заради случилото се с Джесика и истинския Ричард Франклин бихме искали Пийт да остане при вас през следващите няколко дни.
	Джули беше като зашеметена и мълчеше, но Майк отвърна:
	— Разбира се.

	* * *

	Пийт отиде да вземе куфара си от колата и забеляза, че Дженифър оглежда плажа.
	— Тук винаги ли е толкова спокойно?
	— Да — отговори той.
	Няколкото паркирали коли в съседните улици бяха джипове, тойоти „Камри“ и един „Транс Ем“, който би бил подходящ за тийнейджър. Когато беше в гимназията, Дженифър искаше точно такава кола.
	— Нощем ще будуваш, нали?
	— Да — отговори Пийт. — През деня ще поспивам няколко часа. Дръж ме в течение на всичко.
	— Щом науча нещо, веднага ще ти се обадя.

	* * *

	Джули не можа да мигне.
	Слушаше плисъка на вълните и чакаше Майк да заспи, за да затвори открехнатия прозорец.
	Пийт беше в кухнята и въпреки недомислията му тя беше доволна, че е тук — той беше як, силен и въоръжен.

	* * *

	Ричард седеше на дюните и наблюдаваше къщата.
	Ганди обърка плановете му, но полицията не можеше да го спре. Майк и Певчо също не бяха пречка. Той и Джули бяха родени един за друг и никой не можеше да застане на пътя към щастието им. Малките проблеми бяха напълно преодолими.
	Двамата можеха да отидат в Сан Франциско. Джули щеше да хареса бистрата и гледките към океана. Или пък в Ню Йорк, където щяха да гледат новите постановки всеки сезон. Чикаго също беше хубаво място заради жизнения дух на града.
	Очакваше ги прекрасен живот.
	Ричард затвори очи и се унесе в мечти за бъдещето, което започваше утре вечер.


>	Глава 40

	Нощта беше спокойна, подухваше бриз и небесната тъма бе смекчена от пелената на облаците. Вълните се издигаха и снижаваха, а соленият мирис тегнеше като мъгла.
	Вечеряха по-рано и Певчо помахваше нетърпеливо опашка до вратата. Джули я отвори и той потъна в мрака.
	Никак не й се искаше да го пуска навън, тъй като се чувстваше по-спокойна, когато беше до нея, ала той имаше нужда от разходка. Можеше да го пуска и рано сутрин, когато беше безлюдно, но през деня имаше твърде много хора, за да тича без каишка.
	Искаше й се да излезе с Майк и Пийт, за да подиша чист въздух, но се отказа. Те и без това не биха одобрили такова предложение.
	Ема и Мейбъл й се обадиха, а Хенри поговори с Майк. Новината на Мейбъл беше, че Андрея е излязла от кома и се очаква да се подобри.
	Дженифър Романело се обади два пъти. Беше успяла да говори с частния детектив, който се бе ровил в миналото на Джули. След очакваното възражение, че не е етично да назове името на човека, който го беше наел, той бе оказал пълно съдействие и предоставил телефонната сметка с обажданията в дома на Ричард.
	За съжаление от Ричард — или Робърт, или който и да беше той — нямаше следа.
	Майк миеше чиниите, а Пийт играеше на солитер. Така убиваше времето си, когато не обикаляше къщата. Вече имаше нов любим израз: „Периметърът е безопасен“.
	Джули прегърна Майк и той се обърна към нея.
	— Още една-две чинии и съм готов. Къде е Певчо?
	— Пуснах го навън.
	— Пак ли?
	— Не е свикнал да е затворен.
	— Още ли мислиш за онова, което каза Дженифър?
	— Да. Мисля за нещата, които е извършил. За Андрея. Питам се къде е и защо избра мен. Преследвачите се занимават предимно с филмови звезди, бивши гаджета или съпрузи. А ние излизахме само няколко пъти и почти не се познавахме. Дали не сгреших с нещо и не го провокирах?
	— Той просто е луд — заяви Майк.

	* * *

	Ричард забеляза, че Джули отвори вратата и пусна Певчо. На светлината от кухнята зад гърба й тя приличаше на ангел. При мисълта за предстоящата им среща го обзе възбуда.
	Вчера бе паркирал колата до една къща с вид на необитавана. Гаражът нямаше аларма, а ключалката на вратата беше съвсем обикновена. С помощта на отвертката в жабката на колата успя да се промъкне вътре, като преди това взе щангата за гуми от багажника.
	Спа на прашен матрак и остави хранителните продукти в малката хладилна чанта, която намери в килера.
	Оставаше да изчака Певчо да се появи на плажа. Беше сигурен, че Джули го пуска редовно, тъй като хората под стрес се стремят да сложат някакъв ред в живота си и се придържат към обичайната рутина. Четирите сандвича от магазина за хранителни стоки бяха увити във фолио. Той ги разви, взе месото и се запромъква към задните стъпала на къщата.

	* * *

	— Мразя тази идиотска игра — заяви Пийт. — Невъзможно е да спечелиш!
	Джули погледна към масата.
	— Сложи черна седмица на осмицата в последната колонка.
	— А, да.
	Майк изми последната чиния, погледна през прозореца, но видя само собственото си отражение.

	* * *

	Ричард разхвърля късчетата говеждо с примесен горчив прах по стъпалата от къщата към дюната. Не знаеше килограмите на Певчо, ала сложи предостатъчно от праха, без да променя мириса на месото.
	Кучето го беше ухапало веднъж и не искаше да усети зъбите му отново. Пък и този път Джули нямаше да го спре. Имаше нещо в Певчо, което го безпокоеше, нещо… _не кучешко_… Налагаше се да го елиминира, тъй като ако беше до Джули, тя щеше да бъде и защитена, и самоуверена.
	Спотаи се зад дюната и зачака.

	* * *

	Майк и Джули седяха на дивана.
	— Казвал ли съм ти за писмото от Джим, което получих за Коледата, след като почина? — промълви тя, сякаш правеше признание.
	— Спомена веднъж… Но не се налага да ми казваш, ако не искаш.
	— Мисля, че трябва да знаеш. По някакъв начин писмото засяга и двама ни. В него пише най-вече за Певчо. Избрал порода дог, за да ме пази, а и за да не бъда сама. Пише също, че би искал отново да бъда щастлива. Да намеря някого, който да ме прави щастлива.
	Усмивката на Джули бе замечтана и изпълнена с копнеж.
	— Ето защо мисля, че писмото му е за теб и мен. Знам, че ме обичаш. Аз също те обичам и ти ме правиш щастлива. Исках да го знаеш.
	Майк се смути, тъй като му се стори, че това са мили думи пред раздяла. Прегърна я и каза:
	— Наистина те обичам, Джули. Ти също ме правиш щастлив.
	— Казвам ти го, защото не знам как бих се справила с всичко това без теб. Съжалявам, че те въвлякох в този ужас.
	— Няма за какво да съжаляваш.
	— Имам чувството, че писмото на Джим е целяло да ми подскаже, че моят човек си точно ти, но аз бях сляпа твърде дълго. Искам да знаеш, че съм ти благодарна за помощта и за това, че си тук, до мен.
	— Другояче не може и да бъде — прошепна Майк.

	* * *

	Ричард лежеше зад високите треви, а Певчо вървеше към стъпалата и полюшваше глава. Сенките от лунната светлина върху огромното му тяло му придаваха призрачен вид. Когато наближи стъпалата, той намали ход и спря. Ричард затаи дъх. _Хайде, върви и яж, какво му мислиш!_ Певчо протегна глава и задуши. Направи крачка, две, три, помириса месото, позамисли се и започна да яде.

	* * *

	Морисън извика Дженифър в кабинета си.
	— Пийт Ганди може и да греши за мафията в града, но не можем да отречем, че Суонсбъро се променя с всеки изминал ден — каза той. — На всички ни се иска градчето да остане тихо и спокойно, но нещата вече не са същите. Ти разбра веднага, че този тип е опасен, и свърши огромна работа в разкриването на самоличността му. Заслугата е напълно твоя.
	— Благодаря.
	Морисън реши, че се е поразмекнал, и добави с по-строг тон:
	— А сега — на работа.
	— Да, сър.
	Когато излезе от кабинета, очите на полицаите в залата бяха обърнати към нея и тя едва скри усмивката си.
	По едно време чу, че Бърис говори развълнувано по телефона, и нададе ухо. Той кимаше, записваше и щом приключи разговора, се втурна към нея.
	— Колата му е намерена на паркинга на болницата в Джаксънвил.
	— А той къде е?
	— Не знаем. Пазачът каза, че колата била там от няколко дни. Всъщност от деня, когато с Пийт отидохте в къщата на Ричард. Човекът бил на работа и видял новините чак вчера.
	— И никой не е забелязал Ричард?
	— Не. Пазачът видял снимката на Робърт Бонъм, но лицето не му било познато. Ще отида лично да поразпитам в болницата и около нея. Може някой случайно да го е мярнал. Искаш ли да дойдеш?
	Дженифър помисли и каза:
	— Не. Предпочитам да остана да се поровя в наличната информация. Може да съм пропуснала нещо важно.

	* * *

	Ричард следеше сенките зад пердетата. Бризът беше утихнал и сякаш му сътрудничеше в бездиханното очакване.
	Наближаваше времето, когато Джули прибираше Певчо. Разходката му не продължаваше повече от двайсетина минути и Ричард чакаше да я зърне на прага, като се надяваше, че ще му прости за стореното. Щом останеха насаме, щеше да я утеши и щяха да забравят за миналото.

	* * *

	Певчо изплези език и намали ход, сякаш за да потисне болката в стомаха си. Започна да се задъхва все повече и повече.

	* * *

	Дженифър прехвърляше всичко, което вече знаеше за Ричард, но не проумяваше как така беше намерил Джесика Франклин… Чрез кредитните й карти? Надали. Това би могло да се осъществи само от представители на властта. Чрез проследяване на телефонни разговори? Много хора просто хвърлят сметките си, а на тях има достатъчно сведения. Но това означаваше да се рови в боклука или да влезе в чуждия дом, когато собствениците отсъстват.
	Той беше влязъл у Джули, защо да не го е правил и друг път?
	Разговорите с Топсейл бяха междуградски и трябваше да предупреди Хенри, Ема и Мейбъл да не звънят на Майк и Джули, а ако вече са се обаждали, да изгорят сметките веднага щом ги платят.
	Колкото до изоставената кола, въпросът беше с какво се движи Ричард сега. Не би използвал такси, тъй като маршрутите се регистрираха, а той беше достатъчно умен, за да не направи такава грешка.
	Капитан Морисън мина покрай бюрото й и тя попита:
	— Къде точно е болницата — в центъра на града или в покрайнините?
	— В центъра.
	— А какво има наоколо?
	— Лекарски кабинети, бензиностанции, мол.
	— Далеч ли е молът?
	— Отсреща. Защо?
	— Може да е откраднал някоя кола.
	— Веднага ще се обадя и ще проверя.
	— Аз пък ще отида до болницата и ще поразпитам хората там.

	* * *

	Джули погледна през прозореца.
	— Да си чул Певчо да лае? — обърна се тя към Майк.
	— Още не.
	— Откога го няма?
	— От двайсетина минути. Сигурно ще дойде всеки миг.
	— Дали да не го извикам?
	— Ако искаш, аз ще го извикам.
	— Ще ми се да глътна малко свеж въздух.
	Джули отвори вратата под погледа на Пийт.

	* * *

	Ричард чакаше Джули да се покаже. Преди малко я видя заедно с Майк до прозореца. Този човек само пречеше и разваляше всичко хубаво между тях и затова никак не съжаляваше за онова, което му беше намислил.
	Зачака да чуе гласа й. Надали щеше да излезе и да тръгне по плажа. Щеше да извика Певчо, ала той нямаше да се обади.

	* * *

	Джули вика Певчо почти три минути.
	— Още ли го няма? — попита Майк.
	— Дори не го виждам.
	— Ще ида да го потърся. Може би не чува заради вълните.
	— Благодаря.
	— Идвам след малко.


>	Глава 41

	Дженифър усети, че очите й парят от насрещните светлини на колите — не си доспиваше вече няколко дни и умората си казваше думата. Микрофонът изпука и тя чу гласа на капитана.
	— В участъка в Джаксънвил има сигнал за открадната кола от болничния паркинг. Открадната е в деня на изчезването на Ричард. Регистрирана е на името на Шейн Клинтън, жител на Джаксънвил.
	— Адрес?
	— „Мелъди Лейн“ 41.
	— Каква марка е колата?
	— 1984 „Понтиак Транс Ем“. Зелена. — Морисън продиктува номера и добави: — Човекът живее до болницата. Искаш ли телефона му?
	— Да.

	* * *

	— Певчо! Певчо! — викаше Майк, докато очите му привикваха към мрака над дюните.
	Беше странно, че кучето изобщо не се обажда. Джули стоеше на верандата и чакаше. По едно време Майк забеляза тъмна сянка на пясъка до стъпалата и се приближи.
	— Намерих го! — провикна се той и се наведе. — Хайде, ставай! Време е да се прибираш!
	Кучето изстена и едва помръдна опашка. Дишаше тежко, с изплезен език.
	— Певчо, как си, добре ли си? — разтревожи се Майк, клекна, сложи ръка на гърдите му и усети силното биене на сърцето. Погледът му беше стъклен. Единият от задните му крака трепереше.

	* * *

	Пийт Ганди излезе на верандата и застана до Джули.
	— Какво става?
	— Чакам Майк и Певчо да се приберат.
	След миг чуха виковете на Майк, който тичаше към къщата.
	— Джули, Певчо не е добре! Бързо!
	— Какво му е?
	— Не знам! Ела!
	Тя тръгна, но Пийт я хвана за ръката. Джули се изплъзна и след миг колебание той я последва.

	* * *

	Ричард ги гледаше как тичат по плажа и усети адреналина в главата си. Бавно се запъти към къщата с щангата в ръка.

	* * *

	Джули изпадна в паника. Пийт тичаше след нея.
	Тя стигна до кучето, наведе се и го загали.
	— Какво има, мъничък?
	В погледа й се четеше детинска молба, че нищо лошо не се е случило и няма защо да се тревожи.
	— Защо не помръдва? — попита Пийт.
	— Не знам — отвърна Майк. — Така го намерих.
	— Може да се е уморил — предположи Пийт, но Майк го изгледа и той млъкна.
	— Но какво му е? — заплака Джули.
	Майк повдигна главата на Певчо.
	— Хайде, момчето ми, стани.
	Вратът на кучето беше скован, а дишането учестено.
	— Трябва да направим нещо! — завайка се Джули.
	— Пийт, иди в къщата и потърси телефона на спешната ветеринарна служба.
	— Нямам право да ви оставям сами.
	— Отивай! Бързо!
	— Но…
	— Тръгвай, Пийт!
	— Добре, добре.
	Полицаят се отправи към къщата, а Майк и разплаканата Джули останаха при Певчо.

	* * *

	Дженифър влезе в Джаксънвил с чувството, че нещо важно й убягва, но какво беше то, какво… Замисли се за съобщението на Морисън по радиото. Дали не беше нещо свързано с откраднатата кола? Мисълта я тревожеше подсъзнателно и тя прехвърли наум последните разкрития: колата на Ричард беше изоставена, имаше открадната кола по времето, в което е бил в Джаксънвил, а това означаваше, че няма кой друг да я е откраднал, освен той.
	Марката на колата…
	Зелен „Понтиак Транс Ем“.
	_Когато беше в гимназията, искаше точно такава кола…_

	* * *

	Ричард беше на верандата, когато чу плача на Джули, и изпита мигновено съчувствие. Той очакваше, че ще бъде съкрушена, но не предполагаше, че мъката в риданието й може да го засегне чак толкова.
	Не искаше да я разстройва. Но друг начин нямаше. Ако Певчо беше мило и добро куче, едва ли щеше да му посегне. Когато останеше насаме с Джули, щеше да й се извини и да й обясни, че го е направил за доброто и на двамата.
	За да забрави Певчо, би се съгласил да му вземат заместник. Не обичаше кучетата, но заради нея беше готов и на това. Щяха да го изберат заедно — или от кучешки приют, или чрез обява за продажба на кученца. Щеше да бъде по вкуса и на двама им. Ново куче. _По-добро_ куче. Джули щеше да е щастлива, а той не искаше нищо друго.
	Беше доволен, че отново овладя положението, и вече почти не чуваше плача й. Приближаващите се стъпки го накараха бързо да се спотаи.

	* * *

	Пийт Ганди се появи на верандата и се втурна в кухнята. Извади указателя от чекмеджето и нервно го запрелиства. Най-близката ветеринарна клиника беше на трийсет минути път, в Джаксънвил, но кучето нямаше да изтрае толкова дълго. Беше късно, клиниките бяха затворени и единственият начин да потърси помощ, беше да намери домашните телефони на лекарите и да им звъни един подир друг.

	* * *

	Дженифър спря на червен светофар в центъра на Джаксънвил. Беше се запътила към „Мелъди Лейн“, а мислеше само за зеления „Понтиак Транс Ем“.
	_Когато беше в гимназията, искаше точно такава кола…_
	Тази мисъл се беше загнездила в главата й. Прехвърли случките през последните няколко дни и местата, на които беше ходила. Беше разговаряла с Майк и Джули, после беше закарала Пийт при тях…
	Изведнъж изтръпна, сграбчи мобилния телефон и натисна педала на газта. До Топсейл и до паркирания зелен „Транс Ем“ имаше поне двайсет минути път.

	* * *

	Пийт Ганди прелистваше указателя и все повече се отчайваше. Повечето ветеринари живееха в Джаксънвил, а Певчо имаше нужда от незабавна помощ. Последният лекар в списъка беше Линда Патинсън. Тя живееше в Снидс Фери, на десет минути от Топсейл.
	Веднага се обади, ала сбърка номера, затвори и пое дълбоко дъх. Не трябваше да звучи паникьосано, за да съумее да я убеди да дойде.
	Завъртя отново. След четвъртото звънене някой вдигна и каза с младежки глас:
	— Ало?
	— Здравейте. Обажда се полицай Пийт Ганди от участъка в Суонсбъро. Извинете за късното обаждане. Бих искал да говоря с ветеринарния лекар Линда Патинсън.
	— На телефона.
	— Кучето ни има конвулсии и имаме нужда от помощ.
	— В Джаксънвил има спешна клиника.
	— Знам, но ще отнеме много време. Той трепери и едва диша. Сърцето му ще изхвръкне и не може да си повдигне главата.
	Линда беше завършила само преди няколко години, но веднага разбра, че състоянието на кучето е сериозно.
	— Да не е ял някаква отрова или инсектициди?
	— Не знам.
	— Каква порода е?
	— Дог.
	— Може ли да го качите на колата и да ми го доведете? Ще бъда в кабинета след десет минути.
	— Ще опитаме. Благодаря.
	Пийт затвори телефона и излезе, без да забележи сянката в ъгъла на задната веранда.

	* * *

	Джули галеше Певчо с треперещи ръце.
	— Но какво става, защо се бави толкова? — оглеждаше се тя.
	Певчо скимтеше с изплезен език и едва си поемаше дъх, а очите му бяха широко отворени.
	— Дръж се, мъничък, дръж се. О, Боже, моля те, моля те… — мълвеше Джули през сълзи.
	Пийт Ганди се обърна. Накара го не само интуицията, а и едва чутото изскърцване на дъсчения под и засенчването на жълтата светлина на лампата. Усети, че някой го приближава, и се отдръпна, ала не можа да избегне силния удар в главата си.
	Изпита страшна болка. Пред очите му проблесна ярка светлина, последвана от пълен мрак.

	* * *

	— Ще отида да видя какво става с Пийт — предложи Майк.
	Джули кимна и той тръгна към къщата.

	* * *

	Ричард взе пистолета на полицая и се поколеба дали да не изпрати един куршум в главата му. После се отказа, тъй като човекът само си вършеше работата и нямаше защо да го мрази.
	Когато съзря Майк, клекна и зачака да се приближи.


	* * *

	Дженифър Романело караше и се обаждаше по телефона. Първо даваше заето, а после никой не вдигна. Обзе я лошо предчувствие. Обади се по радиото и поиска подкрепление.


>	Глава 42

	Майк изкачи стълбите и зърна за миг тъмната сянка, която се хвърли върху него. Падна назад след удара в гърдите и удари главата си в стълбите.
	Болката беше непоносима. Все едно някой беше забил чук в гръдния му кош. Две ръце стиснаха шията му. Майк започна да се задушава и едва отвори очи, за да види Ричард Франклин. Искаше да извика: _Джули! Бягай!_ — ала не можа да си поеме дъх. Зави му се свят и инстинктивно посегна към ръцете на Ричард, ала той стискаше шията му в железен обръч. Цялото му тяло се бореше за глътка въздух. Мяташе крака и извиваше тяло, но Ричард беше седнал върху него и не помръдваше.
	Майк сви пръсти и опита да ги забие в очите му, ала той отметна глава. Успя да сграбчи палеца му и го изви настрани. Нещо изпука и Ричард отпусна ръката си, а Майк пое дългоочакваната глътка въздух, хвана го за косата и го ритна с колене в гърба. Той се прекатури в пясъка и Майк залази на четири крака. Все още дишаше трудно и беше замаян. Ричард скочи и го ритна два пъти в гърдите и веднъж в главата. Дъхът му отново секна. Мисълта за Джули му даде сили и той се надигна. Замахна, но усети, че нещо се опря в корема му, чу приглушен гръм и стомахът му се възпламени. Болката плъзна във всички посоки. Мярна пистолета в ръката на Ричард, коленете му се огънаха и се стовари на пясъка. Кръвта залепна по дрехите му и се застича като машинно масло.
	_Трябва да стана… Трябва да се изправя… Трябва да предупредя Джули…_
	Усети силен удар в главата и загуби свяст.

	* * *

	Ричард стоеше до Майк и усещаше сетивата си като наелектризирани. Беше изпаднал в опиянение и всичко в него звънтеше от възбуда. Цветовете бяха ослепително ярки, звуците ехтяха и усещането беше несравнимо — не като с Пийт, не като с истинския Ричард Франклин, та дори не и като с Джесика. Тя също се беше борила за живота си, ала не като Майк. Умря в ръцете му, но с нея не изпита такова триумфално чувство, а само жал за това, че си беше причинила такъв край.
	Тази вечер изпълняваше велика мисия и боговете бяха с него.
	Разтри изкълчения си палец и тръгна към плажа. Вълните се плискаха безспир. А в далечината беше Джули, все така наведена над кучето. То вероятно беше вече бездиханно. След малко щяха да бъдат само двамата. Мисълта го подтикна да забърза, та да я види по-скоро. Тя вероятно щеше да се уплаши, а може би щеше да реагира като Джесика, когато го завари в колата си пред супермаркета и заби нокти в лицето му, докато я душеше с мисълта, че е принуден да я накаже за себичността и неразбирането й.
	С Джули щеше да бъде внимателен и търпелив. Тя го заслужаваше. Щеше да й обясни същността на обичта си и на всичко сторено в името на тяхната любов. Тя щеше да го разбере и да бъде негова. Може би щеше да е разстроена заради Певчо, но накрая щеше да осъзнае, че загубата му е била неизбежна.
	Искаше му се веднага да я заведе в спалнята, но трябваше бързо да се махнат от тук. По-късно щяха да се отбият в крайпътен мотел и да се любят. Всичко загубено щеше да бъде компенсирано в дългия им и щастлив съвместен живот.

	* * *

	— Потърпи още малко, мъничък, още малко и докторът ще дойде да ти помогне — мълвеше Джули през сълзи.
	Гърдите на Певчо хъркаха и писукаха, очите му бяха затворени, мускулите му се бяха втвърдили и цялото му тяло трепереше. Джули го галеше с две ръце и страдаше заедно с него.
	— Не ме оставяй, моля те, недей.
	Къде се губеха Пийт и Майк? Тъкмо се канеше да ги извика, когато вдигна очи и се вцепени.
	Косата му беше различна, носеше очила и нямаше мустаци, но това беше той.
	— Здравей, Джули!

	* * *

	Дженифър караше с бясна скорост и пуснати светлини, стискаше кормилото до болка и си повтаряше, че й трябват десет минути, само десет минути…

	* * *

	Той стоеше пред нея. Беше дошъл, за да причини страдание на Певчо. Беше дошъл с такива намерения и за Пийт, и за Майк, и за нея самата.
	Господи…
	Майк…
	— Ти! — едва успя да изрече тя.
	Ричард се усмихна. _Че кой друг?!_ После погледна Певчо и подхвана с тъжен глас:
	— Много съжалявам за кучето. Знам колко много го обичаше.
	Говореше със скръбно изражение, като че ли беше на погребение на близък приятел.
	Джули за малко да повърне, но преглътна надигналия се жлъчен сок и опита да се стегне.
	— Къде е Майк? — попита тя, макар да изпитваше ужас от отговора.
	Погледът на Ричард беше все така тъжен.
	— Тази страница е вече затворена.
	Ръцете й се разтрепериха.
	— Какво си му направил? — едва продума Джули.
	— Няма значение.
	— Къде е той, кажи!
	Ричард пристъпи към нея и каза с тих и мил тон:
	— Разбери, че нямах друг избор. Наложи се да му попреча да те контролира. Сега вече си в безопасност и аз ще се грижа за теб.
	Направи още една крачка към Джули и тя отстъпи назад.
	— Той не те обичаше. Не и така, както те обичам аз.
	_Ще ме убие_, мислеше си Джули. _След Майк, Певчо и Пийт дойде и моят ред._ Ричард вървеше към нея, очите и изражението не скриваха намерението му.
	_Ще ме убие, а преди това ще ме изнасили._
	Мисълта беше повече от вцепеняваща. Джули хукна, а Ричард се усмихна — тя нямаше къде да избяга, паниката щеше да я изтощи и след малко щеше да се сгромоляса върху пясъка. Той пъхна пистолета в колана си и се затича след нея. Не бързаше, а подтичваше само колкото да бъде сравнително близко в подходящия момент.

	* * *

	Майк ту идваше в съзнание, ту изпадаше в несвяст. В един миг на просветление осъзна, че кърви, и то силно.
	И че Джули има нужда от него.
	Преодоля болката и треперенето и се надигна бавно.

	* * *

	Джули тичаше със сетни сили към единствената крайбрежна къща, в която светеше. Имаше чувството, че не напредва. Светлините бяха все така далеч.
	_Не_, повтаряше си тя, _не_! _Няма да ме хване. Ще стигна и хората в къщата ще ми помогнат. Ще извикат полицията и…_
	Ужасът й даваше сили. Хвърли поглед назад и видя, че Ричард я приближава. В този миг осъзна, че няма да успее да избяга.
	_Къде сте? Помогнете ми!_
	Колкото и силно да викаше, вълните щяха да погълнат виковете й. Чуваше стъпките му все по-близо. Бързо свърна към дюните с надеждата, че ще намери място да се скрие.

	* * *

	Косата й се вееше на няколко метра пред Ричард. Ако се пресегнеше, след крачка-две можеше да я хване.
	Като я видя, че се катери по дюната, той се засмя. По дух и непреклонност тя беше като него! За малко да изръкопляска от възторг.

	* * *

	Джули пълзеше по дюната, като едва пазеше равновесие, тъй като краката й се плъзгаха по пясъка.
	Гаражът на отсрещната къща беше открит и нямаше къде да се скрие. Съседната къща бе заобиколена с дървета и храсти и тя се запъти към нея.
	В следващия миг усети, че Ричард сложи крак пред краката й като нападащ футболист, спъна я и тя се изтърколи надолу по дюната.
	Той я настигна, подаде й ръка с усмивка и задъхано рече:
	— Бива си те, да знаеш! Разбрах го в първия миг, в който те видях.
	Джули задърпа ръката си, но пръстите му се впиха в китката й.
	— Не така, Джули. Много добре знаеш, че няма къде да избягаш.
	— Пусни ме! — изкрещя тя.
	Ричард заби пръстите си още по-силно, тя се сви от болка, той я погледна с тържествуваща усмивка и спокойно каза:
	— Трябва да тръгваме.
	— Никъде няма да отида с теб!
	Той я блъсна в гърба и тя отново падна.
	— Извинявай, но нямам друг избор. Трябва да поговорим.
	_Но какво имам да говоря с теб, какво!_ Джули се надигна, ала той я сграбчи за косата, дръпна я силно и попита през смях:
	— Защо усложняваш всичко, а?

	* * *

	Майк се мъчеше да стои прав, повръщаше му се и се превиваше от болка. Мислите му бяха хаотични и накъсани.
	_Трябва да се обадя в полицията… да помогна на Джули… боли ме… изстрелът… къде съм… вълните… океанът… Джули… трябва да й помогна…_
	Направи крачка.
	После още една.

	* * *

	Джули го заудря по гърдите и лицето. Ричард дръпна с всички сили косата й, тя изпищя, а той подхвана с назидателен глас, сякаш вразумяваше дете:
	— Защо се бориш с мен? Всичко свърши. Вече сме само аз и ти. Не се опъвай!
	— Пусни ме! Махай се!
	— С теб можем да вършим чудеса! Ние двамата винаги оцеляваме!
	— Мразя те!
	С едно дръпване на косата той я събори на земята.
	— Не искам да чувам това!
	— Мразя те!
	— Говоря сериозно — заплашително рече Ричард. — Разстроена си, знам, но аз не искам да те нараня, Джесика.
	— Аз не съм Джесика!

	* * *

	Майк протегна ръка, успя да се хване за перилата на стълбите и изкачи стъпалата до верандата. Пийт лежеше по лице и от главата му течеше кръв.
	Стигна до вратата, като се опитваше да събере силите и мислите си.

	* * *

	Ричард я погледна учудено.
	— Какво каза?
	— Аз не съм Джесика!
	Той се пресегна към колана си и тя видя пистолета.

	* * *

	Майк завъртя топката на дръжката и отвори вратата. Най-напред трябваше да стигне до телефона. В този миг чу, че предната врата се отвори с трясък. Вдигна очи и въздъхна с облекчение.
	— Джули има нужда от помощ — едва рече той. — На плажа е.

	* * *

	Сърцето на Дженифър се сви, когато видя Майк. Помогна му да седне на стола, подаде му телефона и каза:
	— Извикай линейка, да не губим време!
	После изхвърча на верандата и в първия момент помисли, че Пийт е мъртъв. Кръвта шуртеше от главата му, но когато се наведе над него, той помръдна ръка и изстена.
	— Не мърдай! Линейката идва! — извика тя и хукна по стълбите.

	* * *

	Ричард опря пистолета в слепоочието й и Джули инстинктивно замръзна. Очите и изражението му подсказваха, че вече е твърде далеч от реалността.
	— Обичам те. Винаги съм те обичал — дрезгаво прошепна той.
	Джули си каза, че не трябва да мърда. Инак щеше да я убие.
	— Но не ми даваш възможност да ти покажа колко те обичам — добави Ричард и приближи устата си към ухото й. — Кажи ми, че ме обичаш. Хайде!
	Страхът скова гърдите, гърлото и крайниците й.
	— Обичам те — изхленчи тя.
	— Искам хубаво да го чуя, за да съм сигурен, че е така.
	Джули се разплака.
	— Обичам те.
	— Повтори!
	— Обичам те — каза тя, обляна в сълзи.
	— Кажи, че искаш да дойдеш с мен.
	— Искам да дойда с теб.
	— Защото ме обичаш.
	— Защото те обичам.
	Сякаш в просъница, Джули съзря с ъгъла на окото си смътно видение на върха на дюната — с всички сили към нея се носеше нейният верен ангел хранител.

	* * *

	Видението доби плът и кръв и ръмжащият Певчо се хвърли върху Ричард, като впи зъби в ръката му с пистолета и го събори на земята. Той изтърва оръжието и се опита да пази гърлото си с една ръка, а с другата се мъчеше да докопа оръжието. Джули се надигна, но след миг пистолетът изгърмя. Кучето изквича и заскимтя мъчително.
	— Певчо! Боже мой! _Неее!_ — изкрещя тя.
	Последва втори изстрел и второ, по-тихо изквичаване. Ричард отмести тялото на кучето от себе си и стана.
	Джули трепереше като лист.
	Певчо се мъчеше да се изправи, ръмжеше и виеше, извиваше се от болка, а от раните му бликаше кръв.
	В далечината се чуха сирени.
	— Тръгваме! — извика Ричард на Джули, която не откъсваше поглед от кучето. — Нямаме време! Хайде!
	В този миг срещу тях застана Дженифър. Ричард насочи оръжието си към нея, за да стреля, ала тя го изпревари и гърдите му се възпламениха. Той изхриптя и пистолетът в ръката му натежа. Стреля, но твърде настрани. Усети силно парене в гърлото и кръв в дробовете си. Не можеше да преглътне, тъй като тя лепнеше и го задушаваше. Пистолетът се изплъзна от ръката му и той се свлече на колене. Толкова искаше да е щастлив с Джули… Пред очите му падна пълен мрак. Обърна се към нея и отвори уста, за да каже нещо, но не можа да отрони нито дума. _Джули, Джули, толкова те обичам, моя мила Джесика…_
	Певчо лежеше настрани с отворена уста и дишаше тежко. Джули ридаеше неутешимо и едва го виждаше през сълзите си. Когато го погали, езикът му близна ръката й и той изскимтя.
	— Мъничкият ми… — хълцаше тя.
	От двете дълбоки рани шуртеше кръв и багреше пясъка около тялото му. Очите му гледаха уплашено. Джули понечи да повдигне главата му, ала той изквича от болка. Сърцето й се сви от мъка и тя прошепна:
	— Добре, добре… Не се бой. Докторът ще те прегледа и ще оздравееш.
	Кучето отново близна ръката й и тя го целуна.
	— Милият ми, толкова си добър, толкова си смел… Обичам те, Певчо.
	Той се отпусна и тя промълви:
	— Край на битката, скъпи мой. Вече нищо лошо не ме грози. Ако ти се спи, можеш да поспиш.


>	Епилог

	Джули отиде в спалнята и запали лампата. Майк готвеше и цялата къща ухаеше на сос за спагети.
	Бяха изминали почти два месеца след ужасната нощ на плажа. В съзнанието й всичко беше като неясна върволица от събития: Дженифър й беше помогнала да стигнат до къщата, където парамедиците се грижеха за Майк и Пийт, къщата беше пълна с хора, но в един момент й прилоша и се събуди в болницата. Пийт и Майк също бяха там. Пийт започна да се движи след няколко дни, ала Майк беше в критично състояние цяла седмица. А когато се стабилизира, остана в болницата още три седмици. Джули седеше денонощно до него, държеше ръката му и му говореше тихичко дори когато спеше.
	В полицията бяха научили доста неща за Ричард, но тя не искаше да ги знае. Ричард Франклин беше мъртъв — за нея той никога нямаше да е Робърт Бонъм — и нищо друго не я интересуваше.
	От ветеринаря разбраха, че Певчо е бил отровен с голямо количество отрова за плъхове, която би убила шест кучета за няколко минути.
	— Недоумявам как е могъл не само да стане, ами и да се бори с този мъж — каза Линда Патинсън.
	_Не само се бори, ами ме спаси_, натъжи се Джули.
	В деня, когато го погребаха в задния двор на къщата, валеше лек, топъл дъжд. Така изпратиха нейния приятел и ангел хранител.

	* * *

	След болницата Майк се премести при Джули. Тя беше доволна и благодарна, тъй като той чувстваше безпогрешно кога има нужда от него и кога би предпочела да остане за малко насаме.
	Но животът не беше същият. Нямаше кой да излапа остатъците от вечерята и да се сгуши в краката й. Понякога й се струваше, че Певчо е в стаята, а веднъж дори усети мириса му — онова солено ухание, което се носеше от него, след като беше джапал в океана. Една нощ й се стори, че пие вода от купата в кухнята, стана и се запъти натам с разтуптяно сърце, ала Певчо го нямаше…
	Веднъж сънува Джим и Певчо. Вървяха в едно безкрайно поле с гръб към нея. Извика ги и те се обърнаха. Джим се усмихна, Певчо излая. Искаше да отиде при тях, но не можа да помръдне. Джим потупа Певчо и той изджафка радостно, сякаш искаше да й каже, че и двамата са добре. После се обърнаха, тръгнаха и силуетите им се сляха в едно.
	Когато се събуди, взе снимката на Певчо от нощното шкафче. Сърцето й се сви от мъка, но поне вече не плачеше. Зад снимката беше писмото на Джим. Прочете го още веднъж на топлата светлина на пълзящите утринни лъчи.
C>
	Аз ще гледам отгоре и ще те пазя. Скъпа моя, аз ще бъда твоят ангел хранител. Можеш да разчиташ на мен.
C$
	Очите й се насълзиха.
	_Да, Джим, ти наистина ме закриляш. И наистина ме спаси._
