P>
	Тази нощ в леглото с него, както всяка друга нощ,
	с нейната сестра в краката й,
			тя довършва приказката
	и чака. Сестра й бързо схваща намека
	и казва: „Нещо не ми се спи.
			Моля те, разкажи още една“,
	а Шехерезада нервно си поема
		дъх
	и започва: „Живели едно време в далечен Пекин
	едно мързеливо момче и неговата майка.
	Как се казвало ли? Аладин. Баща му бил умрял
	отдавна…“.
	И им разказва как дошъл черният магьосник,
	който се представил за чичо му, и който имал план:
	да отведе момчето на потайно място,
	да му даде пръстен, който трябвало да го пази,
	и да го пусне в пещера, пълна
			със скъпоценни камъни.
	„Дай ми лампата!“, а когато Аладин отказал,
	бил изоставен в мрака на пещерата под земята…

	Ами сега.

	Аладин вече е заключен под земята,
	а тя спира, зарибила съпруга си за още
		една нощ.
	На другия ден
	тя сготвя,
	нахранва децата,
	мечтае…
	Знае, че Аладин е в капан
	и че с приказката
	е откупила още един ден живот.
	А сега какво?
	Ще й се да знае.

	Чак когато пада нощта
	и съпругът й казва, както всяка друга нощ:
	„Утре ще ти взема главата“,
	а сестра й Диниазада пита: „Ама моля те,
	какво става с Аладин?“, чак тогава тя знае…

	И в осеяната със скъпоценни камъни пещера
	Аладин потрива лампата. Идва джинът.
	Историята набира скорост. Аладин получава
	принцесата и двореца от перли.
	А ето го и черния магьосник:
	„Сменям нови лампи за стари“ — вика той по улиците.
	И точно когато Аладин е изгубил всичко,
	тя спира.

	Той ще я остави да живее още една нощ.

	Сестра й и съпругът й заспиват.
	Тя лежи и се взира в тъмното.
	Обмисля вариантите в съзнанието си:
	как да върне на Аладин неговия свят,
	двореца, принцесата, всичко, което е негово.
	И също заспива. Трябва да измисли край
			на приказката,
	но той се разтапя в съня.

	Събужда се,
	нахранва децата,
	сресва си косата,
	отива на пазар,
	купува малко зехтин.
	Продавачът на зехтин й го наточва
	от голяма делва.
	Тя си мисли,
	_А какво ще стане,_
			_ако в тази делва се скрие човек?_
	Същия ден купува и малко сусам.

	Сестра й казва: „Още не те е убил“.
	„Още не е.“ Остава недоизказана фразата:
			„Но ще го направи“.

	В леглото им разказва как Аладин потрива
	вълшебния пръстен. Появява се джинът
				на пръстена…
	Магьосникът е мъртъв, Аладин е спасен, тя млъква.
	Но след като приказката свърши,
				разказвачката ще умре.
	Единствената й надежда е да започне нова приказка.
	Шехерезада преравя запаса си от думи,
	полуготови идеи и сънища
	и се сеща за делвата, която може да побере човек.
	Казва си: „Сезам, отвори се“ и се усмихва.
	„Имало едно време един праведен, но беден човек
	на име Али Баба…“ — започва тя и продължава,
	и животът й е в безопасност за още една нощ,
	докато той се отегчи или изобретателността й
				се изчерпи.

	Тя не знае къде живеят приказките, преди да бъдат разказани. (И аз не знам.)
	Но четирийсет разбойници звучат добре, значи ще са
	четирийсет разбойници. Моли се с тази приказка
					да откупи
		още няколко дни.
	По какви ли не неведоми начини
					си спасяваме живота.
P$
