	Веднъж лъвът решил да обяви война на съседната гора. И понеже бил цар, първо свикал верните си министри.
	— Искам утре сутринта всички мои поданици да се съберат на поляната — казал той. — Отиваме на война!
	Явили се животните в уреченото време и лъвът заповядал:
	— Слоне, ти си най-голям, затова ще ми носиш оръжието. Ти, лисицо, си най-хитра, така че ще ми помогнеш да измисля плана на бойните действия.
	Ти, маймуно, си най-ловка. Ще се катериш по дърветата и ще следиш отгоре какво прави врагът.
	А ти, мечко, си най-страшна.
	От тебе искам да плашиш вражеските войници.
	Накрая останали само заекът и магарето.
	Министрите ги погледнали присмехулно и рекли:
	— Господарю, това магаре е толкова глупаво, че за нищо не става. Най-добре го пусни да си ходи!
	А лъвът отвърнал:
	— Магарето е най-гръмогласно. То ще върви до мен, ще реве и ще предава заповедите ми на войската.
	Министрите посочили заека:
	— Ами този тук? Той е толкова страхлив, че едва ли ще имаш някаква полза от него.
	Но лъвът се замислил и рекъл: — Заекът е най-пъргав. От него ще излезе чудесен вестоносец.
	После се обърнал към войската си и добавил:
	— Видяхте ли — всеки може да бъде полезен на другите с онова, което умее да прави най-добре!
