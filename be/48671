	Приказките от сборника „Хиляда и една нощ“ са обединени от трогателната история на красавицата Шехерезада, съпруга на жестокия владетел Шахрияр и дъщеря на неговия везир.
	Шахрияр имал обичая всяка вечер да си взима нова жена за съпруга и всяка сутрин да я екзекутира! Но умната Шехерезада успяла да го надхитри, като хиляда и една нощи поред му разказвала приказки, които прекъсвала на най-интересното място. Владетелят толкова се увличал, че нямал търпение да чуе края на приказката и все отлагал екзекуцията на Шехерезада.
	Днес приказките от „Хиляда и една нощ“ са преведени на почти всички национални езици. Като препрочитат тези удивителни истории, милиони деца по света се запознават с културата на Изтока.
	Писателят Вилхелм Хауф е роден през 1802 година в германския град Щутгарт, но от малък се интересува от древноизточни предания. Някои от приказките му толкова много приличат на тях, че хората и до днес ги смятат за сюжети от сборника „Хиляда и една нощ“.
	Вилхелм прекарва на този свят само двайсет и пет години, но успява да напише цели трийсет и шест тома!
