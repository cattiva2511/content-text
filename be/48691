	Свило си косенцето гнездо и седнало да мъти яйчица. Но не щеш ли, дошла Кума Лиса, повъртяла се под дървото и почнала да се умилква:
	— Косе Босе, дай ми едно яйчице, че умирам от глад!
	Смилило се косенцето, дало й яйчице.
	На другия ден лисицата пак дошла:
	— Косе Босе, дай ми едно яйчице, че лисичетата ми няма какво да ядат!
	Не могло косенцето да й откаже, дало й още едно яйчице.
	На третия ден лисицата пак дошла:
	— Косе Босе, дай ми едно яйчице, че пристигнаха мама и тате на гости и трябва да им направя чорбица!
	— Нямам вече, Лиске, яйчица! — отвърнало косето. — Едно-едничко ми остана да си измътя пиленце, не мога да ти го дам!
	— Така ли? — ядосала се лисицата. — Щом нямаш яйчица, тогава тебе ще изям!
	Какво да прави косето, дало й последното си яйчице и вече нямало какво да мъти.
	Заплакало Косе Босе. Минали няколко жени, които събирали съчки в гората, и го попитали защо плаче.
	— Как да не плача — рекло то, — като всяка сутрин идва лисицата и ми взима яйчицата! Изяде ги всичките, не можах да си измътя пиленца. А сега, като нямам вече какво да й дам, мене ще изяде!
	Тогава те му казали:
	— Не плачи, Косе Босе! Ние имаме едно страшно куче, ще го заровим ей тук, в шумата под дървото. Като дойде лисицата, ти й кажи: „Нямам, Лиске, яйчица, ами имам една кокошчица, ей там лежи скрита, в шумата. Нея вземи и всяка сутрин ще ти снася яйчица.“
	Послушало ги косето. Дошла пак лисицата и се примолила:
	— Косе Босе, дай ми едно яйчице!
	А то отвърнало:
	— Нямам, Лиске, яйчица, ами имам една кокошчица, ей там лежи скрита, в шумата. Нея вземи и всяка сутрин ще ти снася яйчица.
	Чула това лисицата, зарадвала се и отишла да разрови шумата — че като изскочило оттам онова страшно куче, нахвърлило й се да я изяде.
	Хукнала тя през гората, а кучето тича след нея — ще я разкъса! Тя бяга, то я гони, тя бяга, то я гони… Като стигнала до хралупата си, Лиса се шмугнала в дупката и се скрила.
	Тогава кучето седнало отвън да я чака.
	Подвила Лиса крака и доволно продумала:
	— Вие, краченца, как викахте, като ни гонеше кучето?
	— „Беж, Лиске, да бягаме! Беж, Лиске, да бягаме!“ — обадили се краката й.
	— Милите ми какини краченца, кака ще им купи нови ботушки! Ами вие, ръчици, как викахте, като ни гонеше кучето?
	— „Беж, Лиске, да бягаме! Беж, Лиске, да бягаме!“ — отвърнали ръцете й.
	— Милите ми какини ръчици, кака ще им купи нови гривнички!
	Ами вие, оченца, вие как викахте, като ни гонеше кучето?
	— „Беж, Лиске, да бягаме! Беж, Лиске, да бягаме!“
	— Милите ми какини оченца, кака ще им купи очилца! А ти, опашко, ти как викаше?
	— „Дръж, куче, Лиса за опашката! Дръж, куче, Лиса за опашката!“
	— Така ли? — ядосала се лисицата и се заканила на опашката си, за да я сплаши: — Я да те дам аз на кучето да те откъсне!
	И като не знаела, че кучето дебне отвън, подала опашката си от хралупата.
	А кучето това и чакало — захапало я здраво и задърпало с все сила. Тя тегли навътре, то тегли навън, тя тегли навътре, то тегли навън… Измъкнало я най-подир от хралупата и я разкъсало.
	Така Косе Босе се избавило от лисицата.
