	Имам добра стара леля. Това е особа, която понякога получава пристъпи на любов към своите роднини. Петнайсет години въобще не се обажда и след петнайсетата изведнъж пощальонът носи някакъв колет, който леля изпраща точно в подобен пристъп. Последният път получих голям колач* и сега, на шестнайсетата година от това събитие, пощата ми връчи огромна кошница, в която открих шейсет броя яйца и следното трогателно писание:
	[* Вид кръгло печиво от различно тесто, със или без плънка, обикновено сладка. — Бел.прев.]
C>
	Мили племеннико!
	Колко се радвам, че мога да Ти изпратя шейсет яйца от моите собствени кокошки. Аз много Те обичам, мило момче, и понеже няма още дълго да бъда тук, си мисля, че това е последното доказателство на благосклонност, което мога да Ти предоставя. Свари си ги сам рохки и си спомняй за своята стара добра леля Анна. Дано тези шейсет яйца събудят в Теб спомени за малкия двор на север, където весело кудкудякат плимутки и си спомнят за Теб с Твоята горещо обичаща Те леля Анна.
C$
	От пиетет към своята леля реших, че ще си сваря рохки всичките шейсет яйца.
	През нощта дори сънувах това. Никога не са ме занимавали подобни въпроси, а именно как се варят рохки яйца. Стигнах, обаче, след дълго обмисляне до извода, че трябва да се варят, докато се сварят! Това е единственото възможно становище и изход от такава критична ситуация, каквато е сваряването на шейсет рохки яйца.
	Много обичам да ям рохки яйца. Но тъй като шейсет рохко сварени яйца все пак не мога да изям наведнъж, започна да ме блазни мисълта да ги консервирам.
	Разсъждавах страшно дълго как бих могъл да направя това. Оказах се внезапно в много заплетена ситуация. Знам, че често се смеят във вестници и други журнали на жените съпруги, които не умеят да сварят рохки яйца, но не е описано стар ерген да вари яйца, затова искам правдиво да споделя всичко, както се случи. Това е просто упътване как трябва да се варят яйца.
	Преди всичко си купих няколко различни книги за отглеждането на домашни птици, където предполагах, че ще намеря указание как се варят яйца.
	За съжаление в никое професионално съчинение по птицевъдство не стигнах до място, където да се разглежда този въпрос както подобава. За яйцата там беше, наистина, писано много, например че от тях се раждат пилета и подобни глупости. Имаше също упътване, че яйцата трябва да се държат на сухо, после разяснение как могат да се измътят яйца. Понеже леля ми изпрати тези яйца, за да ги сваря рохки, а не за да ги мътя, затворих книгата.
	Не ми се искаше да разпитвам познати семейства как се варят яйца и затова измислих, че ще отида да прочета това в читалнята и отново ще посегна към научния речник.
	Намерих под буквата „Я“, яйцата, че са продукт от животинското царство и че всеки вид птица снася яйца. Дълбоко се замислих над това. Е, това не беше за мен новина, но така или иначе го видях написано черно на бяло и му повярвах за втори път. Тоест това не е само народно предание, ами науката до голяма степен го е потвърдила и подкрепила с цяла статия.
	Та, продължих да търся как се варят яйца. Човек да не вярва как такъв сложен въпрос е пренебрегван от кръговете научни. За това няма никъде нищо по-подробно.
	Вярно, в научния речник намерих, че яйцата са храна, приготвяна по различни начини, ала как всъщност се приготвя този продукт, остана за мен загадка и след тричасовото разглеждане на енциклопедията.
	Вярно, намерих изречения, които обаче само отдалеч се докосваха до този въпрос, като например: В Англия яйцата служат за храна главно в сурово състояние или варено, било то твърдо или рохко. В никое порядъчно английско домакинство не трябва да липсват рохки яйца за закуска. Поднасят се във всички случаи.
	Обаче как се случва така, че в такова състояние да се появят на масата, това не научих.
	Не ми оставаше нищо друго, освен да направя опит да проуча сам цялата теория за варенето на яйца и да стигна сам за себе си до солиден извод, дори с цената на загубата на няколко яйца, които ще бъда принуден да изхвърля. Та, купих си спиртник, пет литра спирт и тенджера под налягане, чието използване познавам от гимназиалните часове по физика на своята младост. Пристъпих към делото. Налях в тенджерата под налягане вода, а във водата сложих десет яйца и запалих спиртника.
	След четвърт час извадих яйцата от тенджерата под налягане. Счупих черупката на първото, а то беше още твърдо; при второто — също твърдо. Всички още бяха твърди. Тогава им обелих черупките и ги хвърлих отново в тенджерата под налягане като варих час. Бяха още страшно твърди. Затова ги варих чак до сутринта. Бяха все твърди.
	Сутринта ме намериха легнал в кошницата с яйца, където се свлякох в резултат от нервирането, че не успях да сваря нито едно яйце рохко. Бяха все твърди и неомекнали.
