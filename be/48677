	Това се случило в една далечна страна. Там живеел Салем, който продавал килими. Един ден избухнал пожар и магазинът му изгорял. Останала му само къщата и Салем решил да я продаде, за да си купи нов магазин. Цената й не била висока, но хитрият търговец поставил едно условие:
	— Продавам цялата къща — рекъл той — с изключение на ей този пирон, дето стърчи от стената. Той си остава мой!
	Като чуели това, всички купувачи си тръгвали.
	Накрая дошъл евреинът Аврам, който убедил Салем да отбие от цената задето неговият пирон е направил дупка в стената.
	Салем склонил и продал къщата си на евреина. Още на другия ден обаче почукал на вратата и рекъл:
	— Пусни ме да вляза, Авраме, че искам да окача нещо на оня пирон.
	Нямало що да стори Аврам — пуснал го. Салем окачил на пирона един празен чувал и си тръгнал.
	След няколко дни отново се появил.
	— Пусни ме, Авраме. Нося нещо за оня пирон.
	Този път окачил една дрипа.
	Не минало много време и ей го пак — иска да окачи на пирона чифт стари цървули.
	Така ден след ден килимарят ту идвал, ту си отивал.
	Накрая домъкнал едно умряло магаре.
	— Това си е моят пирон и ще окачвам на него каквото си искам! — рекъл той и бързо-бързо излязъл, защото магарето миришело много лошо!
	Тогава вече Аврам не издържал и го дал под съд.
	— Значи цялата къща е твоя? — попитал го съдията. — А пиронът е на Салем?
	После погладил брадата си и отсъдил:
	— Щом е така, Салем има право да използва пирона си както намери за добре.
	Ядосал се Аврам, махнал се от къщата и повече никога не стъпил там. Така Салем си върнал имота, без да плати нито грош.
