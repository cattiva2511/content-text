>	I.

	Благоразумният и мъдър Йонг-Сенг стоял сред своите ниви в собствената си пагода* и удрял статуята на своя господ бог Буда. При това нареждал:
	[* Будистки храм или светилище. — Бел.прев.]
	— Триглави боже! Принесох ти в жертва вече седем тлъсти кучета, осем вола и три съда с ракия от ориз. Поръчах да построят петнайсет мелници за молитви на река Мих-Хао-Тех. Водата течеше и въртеше мелниците, едно завъртане, една молба към теб, триглави боже, за да смекчиш сърцето на красивата Тси-Чи-Ких, която има малко краче, най-малкото в цялата провинция. Пет будистки монаси в манастира Зинк-тс-ю се молеха на теб дни и нощи, за тях жертвах хиляда монети шей, боже, за да запламти с благосклонност сърцето на красивата Тси-Чи-Ких към Йонг-Сенг. И всичко напразно. (Шамар.) Безрезултатно. (Нов шамар.) Тси-Чи-Ких ми написа: „Мили Йонг-Сенг! Моят чичо Лу-Наг, председател на Братството на сплотените сърца ми писа, че при вас липсва онази добродетелност, която красяла вашите славни предци, спечелили със заслуги цялата провинция и които търсели своето щастие в това да допринесат за всеобщото благо на целия край. И така, мили Йонг-Сенг, тук лежи цялата загадка защо моето сърце не се уеднаквява с туптенето на вашето“. Това е онова писмо, триглави негоднико.
	— Добре правиш, скъпи сине — прозвучал глас зад Йонг-Сенг, — само разбий цялата статуя на своя Буда, тъй като това животно не заслужава нищо по-добро.
	След тези думи към Йонг-Сенг пристъпил един от белите дяволи, мисионерът патер Албан. Говорел перфектно наречието хакка, както се говори около Квантунг и бодро почукал Йонг-Сенг по рамото:
	— Бог да ти е на помощ в твоето дело, наблюдавам те вече повече от половин час.
	Йонг-Сенг, виждайки пред себе си белия духовник, се изплюл:
	— Какво искаш, дяволе?
	— Скъпи сине — казал меко мисионерът Албан, — с удоволствие изслушах твоите терзания, понеже както виждам, напразно си се уповавал в Буда. Съществува и друг бог, с по-голяма мощ от тоя дървен Буда, който ако се молим пред него с чисто сърце, ще направи всичко, каквото си пожелаем.
	— Гарантираш ли за това, бели дяволе?
	— Несъмнено, скъпи сине. Богът на християните изслушва горещите молитви и покорния зов на този, който прибягва за помощ към него. Ако ти беше християнин, тогава богът на християните би смекчил сърцето на красивата Тси-Чи-Ких.
	Йонг-Сенг се поклонил пред Албан:
	— Добри чичо — казал любопитно, — трудно ли се става християнин?
	Патер Албан поклатил глава.
	— За това е необходима само твърда воля, мили сине. Ако искаш, ще те науча на началото на вярата, която се дели на раздели, а разделите на абзаци. Ще те науча на молитвата утринна, ще платиш за това трийсет пу (монети), ще те науча на молитвата вечерна за двайсет пу. Ще прибавя основите на вярата безплатно, понеже не искам да те изцедя. После ще те покръстя за сто пу. Тези пари не искам за себе си, а за своя орден, мили сине. Ще вникна след това с теб в различните тайнства за трийсет, двайсет, четирийсет и шейсет пу. Ще те опростя в името божие от греховете твои съвсем безплатно, мили сине, и ще се молим горещо заедно, за да достигнеш своята мечта, тази красива Тси-Чи-Ких, по пет пу за молитва в полза на нашия свят орден.
	— Добри чичо — рекъл Йонг-Сенг, — с удоволствие ще пожертвам например и едно дебело куче.
	— Не, жертви не иска богът на християните, както вашите богове. Моли само за чисто сърце.
	— Ето това е мъдро и евтино, свети чичо — възкликнал радостно Йонг-Сенг, — ела с мен в моя дом и ме учи на новата вяра. Ще те храня с най-вкусните неща. Ще те охраня за няколко дни така, че ще се търкаляш от върховете като топка, свети чичо. Най-хубавите слугини от провинцията ще поръчам, за да спят с теб, с най-добрия опиум чак от Шанхай ще ти натъпча лулата за вечерта и ще се напиваш всеки ден като чунгус* с най-добрата ракия от ориз, топла и студена.
	[* Източен татарски етнос. — Бел.прев.]
	— Скъпи сине — прекъснал го Албан, — ние, светите мъже, не спим с жени.
	— Няма нищо — казал Йонг-Сенг, — ще ти поръчам момчета.
	— Скъпи сине, ще те науча за двайсет пу божите заповеди, където е написано: Не блудствай. Да отиваме вкъщи, за да не продължаваш да бъдеш в състояние на грях, кланяйки се на Буда…


>	II.

	Йонг-Сенг вече бил покръстен в рекичката Мих-Хао-Тех и от ден на ден се усъвършенствал в новата вяра. Започнал даже да спазва постите. В деня за постене не ядял кучешко месо, а мисионерът — пилешко. Прехранвали се през тези свещени дни с риби от рекичката, вкусно приготвени, и се молили горещо за смекчаване сърцето на красивата Тси-Чи-Ких, като според дължината на молитвата Йонг-Сенг плащал петнайсет до трийсет пу в полза на светия орден на патер Албан. Освен това изпратил на поета Тун-Тсианг от Квантунг две угоени кучета, за да му напише стихотворение за красивата Тси-Чи-Ких. След седмица стихотворението дошло и било толкова красиво, че Йонг-Сенг, научавайки го наизуст, се смятал сам за най-добрият поет в цялата провинция. Стихотворението звучало така:
P>
	Моя Тси-Чи-Ких! О, Тси-Чи-Ких.
	Какво е Йонг-Сенг? Само сняг.
	Сняг от върховете Ингве-Минг
	и разтопява го сал твоя смях,
	кат слънце бели горски сняг.
	Моя Тси-Чи-Ких, о, Тси-Чи-Ких!
P$
	И изпратил това стихотворение, преписано от неговия иконом със златни букви на копринено шалче на красивото Малко краче, и изпратил на поета Тун-Тсианг три охранени кученца от расата чао-чао, които имат, както се знае, най-вкусното месо, с молбата поетът да изпрати ново стихотворение. Кученцата били така вкусни, че поетът изпратил следното:
P>
	Прасковен цвят аз хвърлям в река Лао,
	моя Тси-Чи-Ких, о, Тси-Чи-Ких.
	А в планината вече няма сняг,
	отвя го вятър Гунг-и-там.
	За теб аз, прасковке, си спомням.
P$
	Преписването и изпращането на стихотворения сега се редувало с молитви. При Йонг-Сенг дошъл и пратеник с писмо от квантунгския губернатор, славният Ши-Каен-Йонг, със следното съдържание:
C>
	Мили Йонг-Сенг!
	Съобщава нашият мил и драг брат, мъдрият Лу-Наг, чичо на красивата Тси-Чи-Ких, председател на Братството на сплотените сърца, към което също принадлежа, че укриваш, драги мой, в своя дом бял дявол, християнски монах. Бъди така добър и ми изпрати този мъж завързан, за да заповядам да му отсекат главата и да го забият преди или след това на кол. Надявам се в близко време със своя помощ да спечелиш благосклонността на всички верни сърца на братството. С това Те оставям като свой обичан брат. Виж! Подписвам се като най-скъп Твой приятел
@	Ши-Каен-Йонг.
C$
	С голямо уважение Йонг-Сенг изпратил пратеника до най-близката оризова нива и се върнал при патер Албан с писмо.
	— Свети отче! — казал почтително, — виж какво пише Ши-Каен-Йонг. Трябва да те изпратя вързан в Квантунг, където ще ти бъде отсечена главата и твоето свято тяло забучено на кол преди или след това. Е, свети отче, защо трепериш? Ама нали каза, че мъченическата смърт ви въвежда до още по-голяма слава небесна.
	— Скъпи сине, Йонг-Сенг — казал бледият мисионер, — още не съм изпълнил своето послание.
	— Виж сега, свети отче, не се ли радваш бързо изведнъж да отидеш на небето? Ще бъде раз-два, тъй като ръката на главния палач не трепери и аз ще се помоля за теб с молитвата за вярно починалите като за свят мъж. Ето, бог чу моите молитви да бъде смекчено сърцето на красивата Тси-Чи-Ких. Лу-Наг е чичо на моята скъпа Малко краче и когато изпълня желанието на славния Ши-Каен-Йонг, ще спечеля неговото благоразположение, а с това и на Тси-Чи-Ких, и то единствено благодарение на теб, понеже ти ходатайства за мен пред бог и бог те изпраща сега като инструмент на своята най-висша воля.
	— Скъпи сине, Йонг-Сенг — завайкал се мисионерът, — ако ме предадеш в ръцете на убийците, ще допуснеш с това смъртен грях.
	— Не е така, свети отче, нима не ми казваше често, че мечтаеш за царството божие? Ето, сега ще ти се предостави възможност да изпълниш бързо своята мечта, а на мен възможност да те възнаградя за твоите горещи молитви в моя полза.
	Йонг-Сенг ударил гонга. Появил се винаги сериозният, очилат домакин.
	— Куи-Лиаг, извикай Йин, Дег-Инг и Инг-Ба.
	Когато те дошли, той им казал, гледайки приветливо мисионера:
	— Вържете светия отец с цялото си уважение и го натоварете на лека бамбукова количка. Ще ходя с него до Квантунг.
	Мисионерът се отбранявал отчаяно, преди да бъде вързан и натоварен на колата. През целия път Йонг-Сенг приказвал с него любезно и достойно за славата небесна и за това, че с гордост ще разказва как е укривал и возил мъченик.
	— Сбъркал си учението на църквата — оплаквал се вързаният.
	— В никакъв случай, свети отче, бог направи от мен само инструмент, за да стигнеш възможно най-скоро до небето. И затова да се свети името му.
	— Ама ти богохулстваш, Йонг-Сенг!
	— Не — казал тържествено Йонг-Сенг, — заклевам се, че това с теб го мисля честно.
	След два дни му отрязали главата.
	„Обърка учението на църквата“ били неговите последни думи…
	Красивата Тси-Чи-Ких после изпратила писмо на далновидния Йонг-Сенг:
C>
	Скъпи, Йонг-Сенг!
	Моят обичан чичо Лу-Наг, председател на Братството на сплотените сърца ми рече, че според традицията на вашите славни предци сте докарал белия дявол завързан на славния Ши-Каен-Йонг. Моето сърце тупти еднакво с вас и Тси-Чи-Ких ви обича, както прасковеният цвят обича изгрева на слънцето.
@	Ваша Тси-Чи-Ких
C$
	След прочитане на писмото Йонг-Сенг вперил благодарно очите си към небето.
	— Бог все пак чу молитвите на светия отец и смекчи сърцето на красивата Малко краче.


	— Виждате ли — рече ми китаецът от магазина на Станек в Прага, — такъв бил моят дядо. Живял щастливо с Тси-Чи-Ких и моя баща възпитал също във вярата християнска. Покръстил го сам. А моят покоен баща, пък, покръстил мен и така сега всички от рода Сенг, т.е. и аз, Карел Боромейски Йонг-Сенг, сме християни…
