D>
	За Кейлин ЗоБел
	Писателка, читателка, критичка и приятелка, която прекара десет години в една група с тайфа кресливци,
	но все още вежливо вдига ръка, за да направи някой коментар,
	вместо да ни очисти.
	(Благодаря за цялата ти помощ през годините, Кейлин!)
D$


E>
	Тази творба е художествено произведение. Описаните имена, персонажи, места и случки са продукт на въображението на автора. Всички изказвания, случки, описания, информация и материали от всякакъв друг вид, съдържащи се в произведението, са само и единствено с цел забавление и не трябва да се разчита на тяхната точност, нито да бъдат правени опити да бъдат възпроизведени, тъй като това може да доведе до наранявания.
E$


>	Пролог

	Виждал съм страховитите дълбини.
	Бях във Вавилар, Възродения Вавилон. Бивш Ню Йорк Сити. Взирах се в пламтящата алена звезда, позната като Злочестие, и знаех — непоколебимо — че нещо вътре в мен се бе променило.
	Дълбините ме бяха припознали като свой. И макар да ги отблъснах, още нося скрития им белег. Настояват, че отново ще ме имат.


>	Част първа

>>	1.

	Слънцето надзърна иззад хоризонта като главата на гигантска радиоактивна морска крава. Бях приклекнал, скрит — ако щете вярвайте — в едно дърво. Бях забравил как миришат.
	— Добре ли сме? — прошепнах по линията. Вместо да ползваме мобилните телефони, разчитахме на стари радиостанции, които бяхме нагодили да работят със слушалките. Докато говорех, аудиото пращеше и пукаше. Примитивна технология, но в тази ситуация — съществена за тази работа.
	— Секунда — отвърна Меган. — Коуди, на позиция ли си?
	— Много ясно — изпука отговорът, обагрен със спокойно южняшко провлачване. — Ако някой пробва да се промъкне до теб, момичето ми, ще му пусна куршум в носа.
	— Пфу — обади се Мизи по линията.
	— Потегляме в пет — обявих от поста си. Коуди беше нарекъл устройството, което ползвах, „стоянка за дърво“, а всъщност си беше разкрасен походен стол, привързан на тридесет стъпки височина на ствола на един бряст. Навремето ловците бяха ползвали такива, за да се крият от дивеча.
	Опрях на рамо моята _Готшалк_ — лъскавата армейска на вид щурмова пушка — и погледнах през дърветата. Обикновено в подобна ситуация щях да се прицелвам в някой Епичен: някой от супер-надарените индивиди, които тероризираха света. Аз бях Възмездител, също като отряда ми, отдаден на премахването на опасни Епични.
	За нещастие, преди около два месеца животът на Възмездителите загуби смисъл. Самият ни водач, Проф, бе Епичен и се озова в плен на сложния план на една от неговите съпернички за намирането на наследник. Погълнат от силите си, Проф беше напуснал империята на Регалия във Вавилар, но беше отнесъл и твърдите дискове на компютрите й, пълни със записки и тайни. Нашето намерение бе да го спрем. И то ме доведе тук.
	Пред един грамаден замък.
	Сериозно. Замък. Преди смятах, че ги има само в старите филми и в чужбина, ала тук един се криеше в горите на Западна Вирджиния. И въпреки модерните метални врати и високотехнологичната система за сигурност, мястото изглеждаше все едно си е тук дълго преди Злочестие да се появи в небето — камъните бяха обрасли с мъх, а по една от потъмнелите стени се виеше лозница.
	Хората от преди Злочестие са били странни. И страхотни — доказателство: замъкът — но все пак доста странни.
	Отместих очи от визьора и погледнах към Ейбрахам, който се криеше в едно дърво наблизо. Успях да го видя, само защото знаех точно какво да търся. Тъмното му облекло се сливаше добре с пъстрите сенки на утрото, което — според нашия информатор — беше най-доброто време да нападнем именно това място: замъка Шубрент, известен още като Оръжейната _Летящ рицар_. Основният световен източник на извлечена от Епичните технология. Бяхме ползвали техните оръжия и техника, за да воюваме със Стоманеното сърце, после и с Регалия.
	Сега щяхме да ги оберем.
	— Всички мобилни ли са изключени? — попитах аз по радиото. — Батериите извадени?
	— Вече ни пита това три пъти, Дейвид — отвърна Меган.
	— Все пак проверете.
	Всички потвърдиха и аз поех дълбоко дъх. Доколкото знаехме, ние бяхме последната клетка Възмездители. Бяха минали два месеца, а още нямахме следа от Тиа, което значеше, че навярно е мъртва. Това постави _мен_ начело, макар да бях приел поста по подразбиране. Ейбрахам и Коуди се бяха изсмели, когато ги попитах дали го искат, а Мизи се скова като дъска и почти започна да хипервентилира.
	Сега вкарвахме моя план в действие. Моя откачен, безразсъден, невероятен план. Честно, ужасявах се.
	Часовникът ми избръмча. Време за тръгване.
	— Меган — казах по радиостанцията, — ти си.
	— Заемам се.
	Отново опрях пушката на рамо и надзърнах сред дърветата към мястото, където Меган трябваше да нанесе удара си. Чувствах се като сляп. С мобилния можех да се включа към видеото на Меган и да проследя атаката й или поне да изтегля карта на местността и да наблюдавам хората от отряда ми като радарни белези. Мобилните ни обаче бяха произведени и разпространени от Летящ рицар, който освен това поддържаше и сигурната им мрежа. Да ги ползваме за координирането на атака срещу собствените съоръжения на Летящ рицар изглеждаше умно почти като да ползваме паста за зъби за подправка на салатата си.
	— Нападам — каза Меган и скоро две експлозии разтърсиха въздуха. Огледах през визьора и забелязах димните стълбове, издигащи се в небето, но не успях да видя Меган; тя се намираше от другата страна на замъка. Задачата й беше да нападне фронтално, а взривовете бяха от гранатите, които тя беше хвърлила по предната порта.
	Нападението над Оръжейната _Летящ рицар_ беше, разбира се, _абсолютно_ самоубийствено. Всички го знаехме, но освен това бяхме отчаяни, с намалели ресурси и преследвани от самия Джонатан Федрус. Летящ рицар отказа да търгува с нас и остана напълно глух за молбите ни.
	Можехме да избираме между това да опитаме да нападнем Проф неекипирани и да дойдем тук и да видим какво можем да задигнем. Това изглеждаше по-добрата от двете лоши възможности.
	— Коуди? — попитах аз.
	— Тя се справя добре, момко — каза Коуди по пукащата линия на радиото. — Изглежда точно като на онова видео. Мястото пусна дронове веднага след експлозиите.
	— Свали каквото можеш — отговорих аз.
	— Разбрано.
	— Мизи? — обадих се. — Твой ред е.
	— Яко.
	Замълчах.
	— Яко? Това някаква кодова дума ли е?
	— Не знаеш ли… Искри, Дейвид, понякога можеш да си истински сухар. — Думите й бяха накъсани от нова серия взривове, по-силни този път. Дървото ми се разлюля от ударните вълни.
	Не ми трябваше визьор, за да видя дима, който се издигаше отдясно, по фланга на замъка. Малко след взрива група дронове с размерите на баскетболна топка — лъскави и метални, с пропелери отгоре — изскочиха от прозорците и полетяха към дима. От сенчестите ниши излязоха по-големи машини; издължени и с големината на човек, всяка от тях имаше рамо с оръжие отгоре и се движеше на вериги вместо на колела.
	Проследих ги с визьора, когато почнаха да стрелят в гората, където Мизи беше разположила сигнални ракети в кофи, за да излъчват топлинни сигнали. Картечници, които стреляха дистанционно, подсилваха илюзията, че навън се крие голям отряд войници. Държахме всички изстрели нависоко. Не искахме Ейбрахам да попадне под кръстосан огън, когато дойдеше негов ред да тръгне.
	Защитата на Летящ рицар се оказа точно каквато ни беше показана на видеото от нашия информатор. Никой никога не беше успявал да проникне вътре, но мнозина бяха опитвали. Една група, дръзка паравоенна група от Нашвил, беше заснела видео и ние бяхме успели да вземем копие. Според най-добрите ни предположения, през повечето време всички дронове бяха вътре и патрулираха по коридорите. Сега обаче бяха навън и се сражаваха.
	Надявахме се това да ни даде възможност да влезем.
	— Добре, Ейбрахам — казах аз по радиото, — твой ред е. Ще те прикривам.
	— Потеглям — тихо рече Ейбрахам. Предпазливият тъмнокож мъж се спусна по тънко въже от дървото си, после се плъзна внимателно по земята. Макар да беше с як врат и ръце, Ейбрахам се придвижваше с изненадваща ловкост към стената, която още се намираше в сенките под светлината на ранното утро. Стегнатият му костюм за проникване щеше да маскира топлинния му отпечатък, поне докато поглъщателите на топлина на колана му функционираха.
	Задачата му беше да се прокрадне в Оръжейната, да открадне каквито оръжия и техника успее да намери и да се измъкне за по-малко от петнадесет минути. Имахме базови карти от нашия информатор, според които лабораториите и цеховете на долния етаж на замъка бяха тъпкани с готови за отмъкване благини.
	Наблюдавах нервно Ейбрахам през визьора — държах прицела вдясно, за да не го засегна ако стрелям неволно — за да съм сигурен, че никой от дроновете няма да го забележи.
	Така и стана. Ейбрахам използва самонавиващо се въже, за да се покатери върху късата стена, после друго, за да стигне до покрива на замъка. Скри се зад един от зъберите, докато подготвяше следващата си стъпка.
	— Има отвор вдясно от теб, Ейбрахам — казах аз по радиото. — Един дрон излезе от дупка под прозореца на тази кула.
	— Яко — отговори Ейбрахам, макар че думата прозвуча особено странно от него с гладкия му френски акцент.
	— Моля те, кажи ми, че това не е истинска дума — казах аз, после вдигнах пушката, за да проследя придвижването му до отвора.
	— Защо да не е? — попита Мизи.
	— Просто звучи странно.
	— А нещата, които казваме днес — не? „Искри“? „Слонце“?
	— Нормални са си — отвърнах. — Изобщо не са странни. — Един летящ дрон мина наблизо, но, за щастие, костюмът прикриваше топлинния ми отпечатък. Хубаво, понеже приличният на водолазен костюм беше адски неудобен. Само дето моят не беше толкова зле колкото на Ейбрахам; неговият имаше маска и всичко останало. За дрона аз имах малък топлинен отпечатък, като катерица или нещо такова. Тайна и много, много смъртоносна катерица.
	Ейбрахам стигна до посочената от мен ниша. Искри, биваше го в промъкването. В мига, в който отклоних поглед, го изгубих и ми беше трудно отново да го локализирам. Трябваше да има _някакво_ обучение в специалните части.
	— За съжаление, тук има врата — каза Ейбрахам от нишата. — Трябва да се затваря след излизането на машините. Ще опитам да отворя с жиците.
	— Страхотно — отвърнах. — Меган, добре ли си?
	— Жива съм — задъхано рече тя. — Засега.
	— Колко дрона виждаш? — попитах. — Пуснали ли са вече и по-големите срещу теб? Можеш ли…
	— Малко съм заета, Колене — тросна се тя.
	Аз отново се наместих, тревожно заслушан в изстрелите и експлозиите. Исках да съм там — в бъркотията, стрелбата и сражението, но щеше да е безсмислено. Не бях ловък като Ейбрахам или… хмм, _безсмъртен_ като Меган. Участието на Епичен като нея в отряда определено беше предимство. Хората ми можеха да се справят. Моята работа на водач беше да не излизам напред и да вземам интуитивни решения.
	Гадно.
	Така ли се беше чувствал Проф по време на мисиите, които надзираваше? Той обикновено изчакваше и водеше иззад кулисите. Не си бях давал сметка колко трудно може да е. Е, ако бях научил нещо във Вавилар, то беше, че трябва да удържам горещата си глава. Трябваше да съм… половин гореща глава. Гореща челюст?
	Затова чаках, а Ейбрахам работеше. Ако не успееше да влезе скоро, щеше да се наложи да прекратя мисията. Колкото повече време ни отнемеше това, толкова по-голяма беше вероятността тайнствените хора, които управляваха Оръжейната, да открият, че нашата „армия“ се състои само от пет души.
	— Статус, Ейбрахам? — казах аз.
	— Струва ми се, че мога да го отворя — отвърна той. — Само още малко.
	— Аз не… — и прекъснах. — Чакай малко, това какво беше?
	Отнякъде наблизо идеше нисък грохот. Огледах под мен и с изненада видях как отрупаната с листа земя се _изкорубва_. Листата и мъхът се нагънаха назад и разкриха метална врата. От нея излетя друга група дронове и се стрелна край моето дърво.
	— Мизи — прошепнах в слушалката. — Други дронове опитват да те фланкират.
	— Кофти — отговори Мизи. Помълча малко. — Знаеш ли…
	— Да, знам думата. Може да се наложи да започнеш следващата фаза. — Сведох поглед към отвора, който се прибираше с тътен. — Бъди готова; изглежда, Оръжейната разполага с тунели, които излизат в гората. Ще могат да пускат дронове от неочаквани позиции.
	Долу вратата спря, полузатворена. Умислено се приведох да видя по-добре. Явно в един от механизмите й бяха попаднали кал и камъни. Предполагам, че това е проблемът, когато криеш входа насред гората.
	— Ейбрахам — развълнувано казах в слушалката, — вратата тук заяде отворена. Можеш да влезеш оттук.
	— Мисля, че може да е трудно — отвърна той. Погледнах отново нагоре и забелязах, че два дрона са се оттеглили след баража експлозии откъм позицията на Мизи. Носеха се над позицията на Ейбрахам.
	— Искри — прошепнах аз, после вдигнах пушката и улучих двете машини с два изстрела. Те паднаха. Бяхме дошли подготвени с куршуми, които при попадение изпържваха електрониката. Не знаех как действат, но ни бяха стрували на практика всичко, което смогнахме да изтъргуваме, включително коптера, с който Коуди и Ейбрахам бяха избягали от Нюкаго. И без това доста биеше на очи.
	— Благодаря за подкрепата — каза Ейбрахам, когато дроновете паднаха.
	Под мен механизмите на вратата скърцаха един в друг и се мъчеха да се затворят. Вратата помръдна с още два сантиметра.
	— Входът ще се затвори след секунди — рекох. — Ела тук бързо.
	— Крадешком не е бързо, Дейвид — отвърна Ейбрахам.
	Хвърлих поглед на отвора. Нюкаго беше загубен за нас; Проф вече беше нападнал и ограбил всичките ни скривалища там. Едва бяхме измъкнали Едмънд — друг Епичен, който ни беше съюзник — в безопасно укритие.
	Хората в Нюкаго бяха ужасени. Вавилар не беше по-добре: ресурсите на разположение бяха малко, а старите подопечни на Регалия държаха града под око, като сега служеха на Проф.
	Ако грабежът се провалеше, беше свършено с нас. Щеше да ни се наложи да се установим някъде под радара и да опитаме да се възстановим през следващата година, което щеше да даде на Проф свободата да вилнее. Не бях сигурен какво си е наумил, защо напусна Вавилар така бързо, но това говореше за някакъв замисъл или план. Джонатан Федрус, сега погълнат от силите си, нямаше да се задоволи да стои в един град и да властва. Той имаше амбиции.
	Можеше да е най-опасният Епичен, който този свят някога бе познавал. Стомахът ми се сви при тази мисъл. Не можех да оправдая повече отлагания.
	— Коуди — казах аз. — Можеш ли да видиш Ейбрахам и да го прикриваш?
	— Секунда само — отговори той. — Аха, видях го.
	— Добре. Понеже аз влизам. Имате задачи.


>>	2.

	Плъзнах се по въжето и ударих земята с пукане на сухите листа. Пред мен вратата към дупката най-сетне се задвижи отново. С вик се спуснах към отвора в земята и скочих вътре, като се пързулнах малко по някаква плитка рампа, когато вратата се затвори зад мен с окончателен, стържещ звук.
	Бях вътре. Освен това, вероятно бях и в капан.
	И така… ура?
	Бледите аварийни светлини по стените разкриваха сводест тунел, който горе се закръгляше като гигантско гърло. Наклонът не беше много стръмен, затова се изправих на крака и започнах бавно да напредвам надолу с пушката на рамо. Превключих радиото, което носех на хълбок, на друга честота, за да се съсредоточа — такъв беше протоколът за всеки, който влезеше в Оръжейната. Останалите щяха да знаят как да се свържат с мен.
	Заради сумрака ми се прииска да включа мобилния, който можеше да работи и като фенерче, но се въздържах. Кой знае какви задни вратички бяха оставили в машините онези от Оръжейната _Летящ рицар_. Всъщност, кой знае какво можеха наистина да правят телефоните. Най-вероятно бяха някаква получена от Епичните технология. Мобилни, които можеха да работят при всякакви условия, със сигнали, които не можеха да бъдат прихванати? Бях израснал в дупка под Нюкаго, но дори и аз си давах сметка колко фантастично е това.
	Стигнах до края на наклона и включих уреда за нощно виждане и термалните настройки на визьора. _Искри_, страхотна пушка беше. Тихият коридор се простираше пред мен — нищо освен гладък метал, от пода до тавана. Предвид дължината, коридорът трябваше да води под стените на Оръжейната и във вътрешността; вероятно беше коридор за достъп.
	Контрабандните снимки от вътрешността на Оръжейната показваха всякакви видове мотиватори и техника, разположени по работните плотове тук долу. Това ни беше подтикнало да опитаме този рискован и общ план. Грабваме и си отиваме, с надеждата да се озовем с нещо полезно.
	Това щеше да е технология, изработена по някакъв начин от телата на Епични. Още преди да открия, че Проф притежава сили, трябваше да съм осъзнал колко много разчитаме на Епичните. Винаги си представях, че Възмездителите са някаква чиста армия за човешката свобода — обикновени хора, които се борят с необикновен враг.
	Но не е така, нали? Персей имал вълшебния си кон, Аладин — лампата, а Давид от Стария Завет имал своята благословия от Йехова. Искаш да се бориш с бог? Тогава е по-добре да имаш някой бог на своя страна.
	В нашия случай, ние бяхме отрязали парченца от боговете, бяхме ги затворили в кутии и насочили тяхната сила. Много от това беше започнало тук. Оръжейната _Летящ рицар_, потайните доставчици на трупове на Епични, превърнати в оръжия.
	Слушалката ми изпращя и аз подскочих.
	— Дейвид? — гласът на Меган, включен в личната ми линия на радиото. — Какво правиш?
	Трепнах.
	— Намерих тунел за достъп на дроновете под гората и успях да се промъкна — прошепнах аз.
	Тишина по линията, последвана от:
	— Слонце.
	— Какво? Защото е неразумно?
	— Искри, не. Защото не ме взе.
	Някъде близо до нея се разтресе взрив.
	— Чувам, че добре се забавляваш — казах аз. Продължих да се движа с вдигната пушка и фокус напред в търсене на дронове.
	— Аха, разбира се — отвърна Меган. — Прихващам мини-ракети с физиономията си. Страшно забавно.
	Усмихнах се; само звукът на гласа й можеше да прави това с мен. По дяволите, по-добре Меган да ми крещи, отколкото някой друг да ме хвали. Освен това, фактът, че тя ми говори, означаваше, че _всъщност_ не е прихванала никакви мини-ракети с лицето си. Беше безсмъртна, в смисъл, че ако умреше, щеше да се прероди — но иначе беше ранима като всеки друг. А заради последните затруднения, тя опитваше да ограничи използването на силите си.
	Щеше да се справя предимно по старомодния начин. Да се прикрива между дърветата, да хвърля гранати и да бъде обстрелвана, докато Коуди и Мизи я прикриват. Представях си как тихо ругае и се поти, докато се прицелва в някой минаващ дрон, мерникът й е безпогрешен, лицето й…
	… Ъъъ, добре. Май би трябвало да се съсредоточа.
	— Ще задържа вниманието им тук, горе — каза Меган, — но ти трябва да внимаваш, Дейвид. Би трябвало да си с пълен костюм за проникване. Ако дроновете гледат внимателно, ще имаш някакво топлинно излъчване.
	— Яко — прошепнах аз. Каквото и да означаваше това.
	Тунелът пред мен почна да просветлява, затова изключих уреда за нощно виждане и забавих ход. Промъкнах се напред и спрях. Тунелът за достъп свършваше с голям бял коридор, който се простираше надясно и наляво. Ярко осветен, покрит с плочки под и метални стени, коридорът беше съвършено празен. Като офис, когато в съседното магазинче е ден за безплатни понички.
	Извадих картите — такива, с каквито разполагахме — от джоба си и ги проверих. Не казваха много, но една от снимките приличаше доста на този коридор. Е, трябваше някак да намеря полезна технология, да я открадна и да се измъкна.
	Проф или Тиа биха могли да предложат далеч по-добър план, но те не бяха тук. Затова наслуки избрах посока и продължих да вървя. Когато напрегнатата тишина беше нарушена няколко минути по-късно от бързо приближаващ шум, който отекваше в коридора, това всъщност беше облекчение.
	Хукнах по посока на звука; не защото нямах търпение да го срещна, а защото зърнах врата по-нагоре по коридора. Стигнах навреме да я отворя — добре, че не беше заключена — и се вмъкнах в тъмна стая. Опрях гръб на вратата и чух как група дронове прелитат отвън. Обърнах се, погледнах през прозорчето във вратата и наблюдавах как избръмчават по коридора и свиват в тунела за достъп.
	Не бяха забелязали топлинната ми следа. Включих радиото на откритата линия и прошепнах:
	— Още дронове излизат откъдето влязох. Коуди, статус?
	— Имаме още няколко трика — отговори Коуди, — но тук става напечено. Обаче Ейбрахам успя да влезе през покрива. Двамата трябва да вземете каквото можете и да се изнесете час по-скоро.
	— Прието — каза Ейбрахам по линията.
	— Разбрано — отговорих и се озърнах в стаята. Беше съвсем тъмна, но по стерилната миризма прецених, че е някаква лаборатория. Включих уреда за нощно виждане и направих бърз еднократен оглед.
	Оказа се, че съм обграден от тела.


>>	3.

	Сподавих тревожен вик. С пушката на рамо отново огледах стаята с разтуптяно сърце. Стаята беше пълна с дълги метални маси и мивки, между които тук-там имаше големи вани, а стените бяха покрити от пода до тавана с етажерки, натъпкани със стъкленици с всякакви размери. Приведох се да огледам по-добре стъклениците на рафта близо до мен. Части от тела. Пръсти. Бели дробове. Мозъци. Всичките човешки, според етикетите. Най-вероятно това беше лабораторията, в която правеха дисекция на телата.
	Потиснах гаденето и се съсредоточих. В такава стая ли щяха да държат мотиваторите? Всичко, намерено от мен, което ползваше технология на Епичните, щеше да изисква мотиватор за работата си — мисията щеше да е безполезна, ако не успеех да намеря запас от мотиватори.
	Започнах да ги търся — щяха да са малки метални кутии, приблизително колкото батерия на мобилен. Искри. Всичко се къпеше в зелено от уреда за нощно виждане, а през визьора виждах като в тунел и мястото придобиваше следваща степен на призрачност.
	— Ей — долетя гласът на Мизи по линията и аз пак подскочих. — Дейвид, там ли си?
	— Аха — прошепнах аз.
	— При мен сражението се измести към Меган, затова имам малко отдих — обясни Мизи. — Коуди ми каза да проверя трябва ли ти нещо.
	Не знаех какво може да направи от такова разстояние, но беше хубаво да чувам нечий глас.
	— Намирам се в някаква лаборатория — отвърнах аз. — Има етажерки със стъкленици с телесни части и… — Отново ми призля. Завъртях пушката, за да видя по-добре през визьора ваните наблизо. Всички имаха стъклени капаци и бяха пълни. Задавих се и се свих. — … и вани, пълни с плаващи парчета от нещо. Все едно шайка канибали са се готвили да ловят ябълки с уста. Адамови ябълки, де.
	Пресегнах се и отворих един шкаф, където намерих цял рафт консервирани сърца. Щом продължих напред, кракът ми се натъкна на нещо меко. Отскочих назад и насочих пушката към пода, обаче нещото се оказа само мокър парцал.
	— Мизи — прошепнах. — Това място е супер зловещо. Как мислиш, безопасно ли е да светна тук?
	— О, това ще е мнооого умно. Хората с хиперразвит бункер и летящи нападателни дронове няма да разполагат с наблюдателни камери в лабораториите. Не. Няма шанс.
	— Схванах намека.
	— Или пък вече са те забелязали и ескадрила смъртоносни коптери се насочва към теб. А в случай че _не_ си заловен в капан и не ти предстои екзекуция, бих те посъветвала да внимаваш.
	Тя изговори всичко това с бодър, почти развълнуван глас. Мизи можеше да е по-енергична от торба кученца, напоени с кафе. Обикновено това беше окуражително. Обикновено и на мен не ми предстоеше да се промъквам през стая, пълна с разполовени трупове.
	Коленичих, докосвайки парцала на пода. Това, че още беше влажен, можеше да означава, че някой е работил тук през нощта и е бил прекъснат от нашето нападение.
	— Има ли нещо, което можеш да задигнеш?
	— Не. Освен ако нямаш желанието да си съшиеш ново гадже.
	— Пфу. Гледай сега. Просто виж какво можеш да вземеш и се изнасяй. Вече сме пресрочили времето.
	— Разбрано — отговорих аз и отворих друг шкаф. Хирургически инструменти. — Ще бързам. Тук… Чакай малко.
	Застинах и се заслушах. Чух ли нещо?
	Да, някакво трополене. Помъчих се да не си представям как някой труп се надига от ваната. Звукът се беше разнесъл близо до вратата, през която бях влязъл, и малка светлинка проблесна внезапно близо до пода на същото място.
	Свъсих се и бавно се приближих. Беше малък дрон, плосък и овален, с въртящи се четки по дъното. Влязъл беше през малък капак близо до вратата — нещо като котешка вратичка — и лъскаше пода.
	Отдъхнах си.
	— Просто бот чистач — казах аз по линията.
	Ботът веднага затихна. Мизи почна да отговаря, но загубих думите й, защото малкият бот чистач се включи отново и се понесе обратно към вратата. Хвърлих се на пода, протегнах ръка и едва успях да хвана малкия дрон, преди да може да излезе през малкия закрепен на панти отвор.
	— Дейвид? — тревожно се обади Мизи. — Какво беше това?
	— Аз, постъпих идиотски — отвърнах и потреперих. Бях си ударил лакътя при хвърлянето на земята. — Ботът разбра, че нещо не е наред и отпраши. Но го хванах, преди да излезе. Може и да е предупредил някого.
	— Може и така да е — каза Мизи. — Може да има връзка с охраната на това място.
	— Ще бързам — казах аз и се надигнах на крака. Оставих бота чистач с дъното нагоре на един рафт близо до закачалка с торбички с кръв в малък хладилник със стъклена врата. Още няколко лежаха на открито върху плота. Гадост.
	— Може би някои от тези телесни части са от Епични — рекох. — Бих могъл да ги взема и така ще разполагаме с мостри от ДНК. Можем ли да ги използваме?
	— Как?
	— Де да знам. Някак да направим оръжия от тях?
	— Аааха — скептично отговори Мизи. — Ще окача едно стъпало за пушката си и тя ще почне, надявам се, да стреля с лазер или нещо от сорта.
	Изчервих се в тъмнината, но не виждах причина за заяждането. Ако открадна ценно ДНК, бихме могли да я изтъргуваме срещу припаси, нали така? Признавам обаче, че тези телесни части навярно не биха свършили работа. Важните елементи от ДНК се разлагаха бързо, затова се налагаше да намеря замразена тъкан, ако исках нещо, което да мога да продам.
	Фризери. Къде да намеря фризери? Проверих една от ваните, повдигайки стъкления похлупак, но водата вътре беше студена, а не замръзнала. Върнах капака и огледах стаята. В дъното имаше врата, срещуположна на онази, която водеше в коридора.
	— Знаеш ли — казах на Мизи, докато вървях към вратата, — това място е точно каквото очаквах.
	— _Очаквал_ си стая, пълна с телесни части?
	— Да, един вид. Искам да кажа, откачени учени правят оръжия от мъртви Епични? Защо да _нямат_ стая, пълна с телесни части?
	— Не съм сигурна какво целиш с това, Дейвид. Освен да ме уплашиш.
	— Секунда — стигнах вратата, която беше заключена.
	Нужни бяха няколко ритника, но я отворих. Не се притеснявах много за шума — ако някой наблизо слушаше, вече щеше да е чул борбата ми с малкия дрон. Вратата се отвори навътре и разкри тъмен коридор, по-малък от онзи навън и съвсем без осветление. Заслушах се, нищо не чух и реших да проверя накъде води.
	— Както и да е — продължих аз, — това ме кара да се чудя. Как _правят_ оръжия от Епичните?
	— Не знам — отвърна Мизи. — Мога да поправям неща, които имаме, но мотиваторите не са ми по силите.
	— Когато някой Епичен умре, клетките му незабавно почват да се разлагат — казах аз. — Това всеки го знае.
	— Всеки, който е зубрач.
	— Не съм…
	— Спокойно, мой човек — рече Мизи. — Прегърни собствената си същност! Бъди себе си и прочие. Всъщност ние всички сме зубрачи, само че за различни неща. С изключение на Коуди. Мисля, че той е откачалка или нещо такова… не мога да си спомня точния термин. Нещо свързано с ядене на пилешки глави?
	Въздъхнах.
	— Когато някой Епичен умре, ако си достатъчно бърз, можеш да вземеш проба от клетките му. Предполага се, че митохондриите са важни. Замразяваш клетките и можеш да ги продадеш на черния пазар. По някакъв начин _това_ става технология. Проблемът обаче е, че Разрушение позволи на Регалия да му направи хирургическа операция. Видях белезите. Направиха бомба, като използваха неговите сили.
	— И…
	— И защо операция? — продължих аз. — Той можеше просто да даде кръв, нали? Защо й е на Регалия да вика някакъв префърцунен хирург?
	Мизи се умълча.
	— Хъ — рече тя накрая.
	— Аха. — Честно, приемал бях, че Епичният трябва да е мъртъв, за да се произведе технология от неговите сили. Регалия и Разрушение ме опровергаха. Но щом можеш да създаваш технология от живи Епични, защо Стоманеното сърце не беше направил легион от непобедими войници? Може би беше твърде параноичен за такова нещо, но определено можеше да направи стотици версии на Едмънд, Епичния, който захранваше с електричество града му.
	Стигнах до ъгъл на тъмния коридор. Като използвах инфрачервената светлина на визьора, надзърнах иззад ъгъла и огледах за заплаха. Уредът за нощно виждане разкри малка стая, пълна с няколко големи фризера. Не забелязах никакви явни източници на топлина, но таймерът на визьора ме предупреди, че трябва да се връщам. Само дето ако си тръгнех и Ейбрахам също не вземеше нищо, бяхме разорени. _Трябваше_ да намеря нещо.
	Приклекнах, притеснен от това, че времето ми изтича, но и разтревожен от видяното. Освен въпроса с произвеждането на мотиватори от живи Епични, във всичко това имаше и друг проблем. Когато хората говореха за извлечена от Епичните технология, те имаха предвид, че всички уреди са резултат от един и същ процес. Но как беше възможно това? Оръжията бяха толкова различни от дозера, който ни позволяваше да определим кой е Епичен. А двете бяха толкова различни от спирила, придобития от Епични уред, с който успявах да летя на водни струи.
	Не бях зубрач, но знаех достатъчно, за да разбирам, че тези технологии бяха от различни дисциплини. Човек не вика доктор по джербилите, за да му лекува коня — обаче когато ставаше дума за Епична технология, явно един вид експертиза беше достатъчен за създаването на различни неща.
	Признах истината пред себе си: тези въпроси бяха действителната причина сега да се намираме в Оръжейната. Проф пазеше тайни още преди да се поддаде на силите си. Имах чувството, че никой не беше откровен с мен и за това.
	Исках отговори. Вероятно те бяха някъде тук. Може би щях да ги намеря някъде зад групата военни роботизирани дронове, които протягаха оръжията си към мен иззад фризерите отпред.
	Ох.


>>	4.

	Прожекторите на дроновете се включиха като един и ме заслепиха, а дроновете откриха огън. За щастие, бях ги забелязал навреме и успях да се дръпна зад ъгъла, преди някой изстрел да ме улучи.
	Обърнах се и бегом се изтеглих по коридора. Стрелбата на преследващите ме роботи заглуши гласа на Мизи в ухото ми. Всеки дрон имаше квадратно дъно с колела, които се въртяха във всички посоки, и издължено тяло, което завършваше с щурмова пушка. Щяха да са отлични за маневриране около мебели и през коридори, но — искри — унизително беше да бягам от тях. Приличаха повече на закачалки, а не на оръжия.
	Стигнах вратата на лабораторията с частите от трупове и хукнах през нея, плъзнах се, спрях и ударих гръб в стената до нея. С почукването на един бутон прехвърлих образа от визьора върху малък екран отстрани на моята _Готшалк_, което ми позволи да вдигна пушката иззад ъгъла и да стрелям без да рискувам да ме улучат.
	Роботите се носеха като лъскави метли на колела. Аз лично бих се срамувал от създаването на толкова глупави на вид роботи. Минах на автоматична стрелба, без да се прицелвам твърде, но коридорът беше толкова тесен, че това нямаше значение. Свалих няколко робота и забавих останалите, които трябваше да си проправят път през отломките. Когато свалих още няколко, машините се оттеглиха и се прикриха зад ъгъла, в стаята с фризерите.
	— Дейвид? — настоятелният глас на Мизи най-сетне привлече вниманието ми. — Какво става?
	— Добре съм. Обаче ме видяха.
	— Изнасяй се.
	Аз се поколебах.
	— Дейвид?
	— Тук има нещо, Мизи. Заключено помещение, охранявано от дронове — бас държа, че са дошли тук веднага след началото на първата ни атака. Или е така, или тази стая _винаги_ е под охрана. Което означава…
	— Ох, Злочестие. Ще се държиш като себе си, нали?
	— Та ти току-що ми _каза_, цитирам, да „прегърна същността си“ — пуснах още един залп, щом долових движение в дъното на коридора. — Предай на Ейбрахам и останалите, че са ме забелязали. Изтегли всички и се гответе за отстъпление.
	— А ти?
	— Аз ще открия какво има в тази стая. — Помълчах малко. — Може да се наложи да ме застрелят, за да разбера.
	— _Какво?_
	— За момент ще запазя радио мълчание. Съжалявам.
	Оставих радиото и слушалката, после натиснах един бутон отстрани на пушката и спуснах малка тринога отдолу. Нагласих я насочена под ъгъл към тунела с надеждата куршумите да рикошират от металните стени към роботите. Всъщност го правех за отклоняване на вниманието. Пушката можеше да стреля дистанционно с помощта на малко поразтопения контролер, който извадих от едно гнездо отстрани.
	Завтекох се през стаята, като от време на време произвеждах кратки залпове, за да създам впечатлението, че все още съм в престрелка с дроновете. Прожекторите им бяха достатъчно ярки, отразяваха се от стъклото и метала в стаята и ми предоставяха светлина за придвижване. Грабнах малкия робот чистач, чиито колела още се въртяха трескаво, после взех торбичка кръв от плота и ролка хирургическа лента, която бях забелязал по-рано в някакво чекмедже.
	Откъснах парче от лентата и залепих торбичката с кръв върху робота, после я надупчих с ножа. Отидох до вратата, през която първо бях влязъл, открехнах я и положих машинката на пода отвън. Роботът бързо потегли по коридора, оставяйки подире си широка пътека от кървави капки, очебийна като соло на туба в някой рап.
	Страхотно. Надявах се вече успешно да фалшифицирам онази част със застрелването. Взех друга торбичка с кръв и я пробих с ножа. Поех дълбоко дъх и хукнах към вратата в отсрещния край на стаята, където дроновете обстрелваха моята пушка _Готшалк_.
	Роботите бяха напреднали, местейки падналите встрани от пътя си. Дръпнах се назад, когато роботите откриха огън по мен, после извиках и плиснах малко от кръвта по стената. Оттам хукнах към една от ваните, като с помощта на торбичката размазах друга следа към изхода.
	Не можех да видя много от намиращото се във ваната, понеже сега не ползвах визьора, но я отворих, стиснах зъби и се покатерих вътре, докосвайки някакви плъзгави парчета, за които бях почти убеден, че са черни дробове. Докато се намествах в ледената течност, напълно си давах сметка точно колко отвратително е всичко това. За щастие, бях привикнал плановете ми да ме унижават по някакъв начин; този път просто го правех нарочно. Значи — ей, това беше напредък!
	Опитах да остана неподвижен с надеждата охлаждащата апаратура на ваната и ледената температура да ме скрият от всякакви инфрачервени детектори, които роботите можеха да използват. За съжаление, за да не изпъквам, трябваше да затворя капака и да затая дъх. И така, лежах сред плуващите телесни части и наблюдавах как горе проблясват светлини, когато роботите с прожекторите си влязоха в лабораторията. Не виждах много през водата и стъкления похлупак, но не можех да не си представя как роботите се събират около ваната, гледат ме и се забавляват от мижавия ми опит да отклоня вниманието им.
	Сдържах дъха си, докато почти не се пръснах. Лицето ми, непокрито от костюма за проникване, _замръзваше_. За щастие, светлините най-сетне изчезнаха. Успях да удържа още малко, преди да отворя похлупака и разтреперан да огледам лабораторията. Тъмно като в рог.
	Роботите явно бяха захапали примамката. Изтрих течността от очите си и излязох. Искри. Все едно това място не беше страшно и _преди_ да реша да се вмъкна във вана, пълна с черни дробове, за да се скрия от роботите убийци. Тръснах глава и отидох да си взема радиото и пушката. Сложих си слушалката, обаче я бях изцапал с кръв и май се беше повредила.
	Налагаше се да ползвам радиото по стария начин.
	— Върнах се — казах аз тихо, като натисках бутона за предаване.
	— Дейвид, ти си смахнат — отговори ми нечий глас.
	Усмихнах се.
	— Здрасти, Меган — отговорих и се вмъкнах в тесния коридор. Притичах покрай падналите роботи. — Всички ли се изтеглят?
	— Всички, които имат малко ум.
	— И аз те обичам. — Спрях на ъгъла, където за пръв път се бях натъкнал на роботите пазачи и надзърнах иззад него. Помещението оттатък беше тъмно, както и преди. Преметнах пушката през рамо и огледах през визьора за изостанали роботи. — Почти съм готов да тръгвам. Дайте ми още няколко минути.
	— Прието.
	Превключих радиото само на предаване, за да не предупредя някой застанал наблизо враг с бърборенето на хората ми. За съжаление, нямах време да съм по-предпазлив. Номерът с фалшивата следа скоро щеше да бъде разкрит. Сякаш в потвърждение на заплахата, далечна експлозия разтърси сградата.
	Опипах стената и включих осветлението, после отидох в другия край на стаята при един от големите фризери. Повърхността от неръждаема стомана отрази лицето ми, обрасло с двуседмична четина. Според мен изглеждаше опърпана. Меган пък й се подсмихваше.
	С разтуптяно сърце отключих първия хладилен шкаф и го отворих със замах, при което отвътре излетя леден въздух. Имаше редове и редове стъклени епруветки с цветни капачки. Не мотиваторите, които търсех, а най-вероятно ДНК на Епични.
	— Е — прошепнах аз, — поне не е рафт с пакети замразена вечеря.
	— Не — отговори ми някакъв глас. — Държа замразената храна в другия шкаф.


>>	5.

	Не помръдвах, а по гръбнака ми пъплеше хлад. Обърнах се, като внимавах да не правя резки движения, и установих, че за беля съм пропуснал един робот, скрит в сенките на стаята. Пръчковидното тяло съвсем не беше заплашително, но подобрената щурмова пушка _ФАМАС ГЗ_, монтирана в горната му част, беше нещо съвсем различно.
	Обмислих дали да опитам да го прострелям, но тялото ми беше обърнато в погрешната посока. Щеше да ми се наложи да извъртя пушката и да се надявам да улуча робота, преди сам да бъда прострелян. Шансовете ми не изглеждаха добри.
	— Аз _наистина_ имам храна в другия шкаф — продължи гласът, излъчван от робота. Мъжки глас, теноров, мек. Това трябва да беше един от тайнствените хора, който управляваха _Оръжейната_. Повечето дронове изглеждаха автономни, но господарите им би трябвало да наблюдават — всяка пушка имаше камера. — Помни обаче, не са замразени вечери. Стекове. Няколко подбрани ребрени пържоли, останали от доброто старо време. Липсват ми повече от всичко.
	— Кой си ти? — попитах.
	— Онзи, когото опитвате да оберете. Как заблуди моите дронове?
	Прехапах устни и опитах да изчисля времето за реакция на пушката, докато се прокрадвах настрани и гледах как ме следва. Искри. Проследяващата апаратура беше отлична; пушката не се отклони от мен. Дори говорителите на робота произведоха тихо цъкане като предупреждение и аз застинах на място.
	А дали имаше пълен обхват на движение? Може би не…
	— Значи това е останало от могъщия Джонатан Федрус — рече гласът. — Праща ударен отряд в опит да открадне от мен.
	_Федрус?_ Разбира се. Работникът от Оръжейната мислеше, че още сме с Проф. Ние не бяхме разгласявали шумно, че той е паднал под властта на силите си; поначало повечето хора не знаеха, че е Епичен.
	— Наложи ни се да дойдем — отговорих аз, — само защото вие отказахте да търгувате с нас.
	— Да, много почтено от ваша страна. „Продайте ни каквото искаме, иначе ще си го вземем със сила.“ Очаквах нещо повече от един от специалните отряди на Джонатан. Вие просто… — гласът замлъкна, после продължи по-тихо. — Какво искаш да кажеш с това, че е имало и друг? Откраднали са _какво_? По дяволите, как изобщо знаят къде се намира?
	Нещо отговори приглушено. Опитах да отстъпя, но дронът отново издаде предупредителния звук, този път по-силно.
	— Ти — каза гласът, като върна вниманието си към мен. — Обади се на приятелите си. Кажи им да върнат откраднатото от другия мъж или ще те _убия_. Имаш три секунди.
	— Ъх…
	— Две секунди.
	— Хора!
	Стената вдясно от мен се стопи в прилив на топлина и разкри смътна форма оттатък.
	Свих се и — противно на инстинктите си — се търкулнах _към_ дрона. Първоначално той изстреля един откос по мен, но — както се бях надявал — когато стигнах твърде близо, пушката му не успя да се сгъне достатъчно надолу, за да ме улучи.
	Това означаваше, че съм улучен само веднъж.
	Удари ме в крака, докато се търкалях. Не бях сигурен как се получи, но искри, _заболя_.
	Роботът опита да отстъпи, но аз го хванах, пренебрегвайки раздиращата болка в крака. Последния път, когато бях прострелян, в началото не го бях усетил, обаче сега ми беше трудно да се преборя със силната болка. Все пак успях да попреча на робота да стреля по мен отново, понеже се пресегнах и отключих устройството, което крепеше пушката към машината. Оръжието падна.
	За съжаление, докато се борех, поне _двадесетина_ дрона се бяха измъкнали от тавана — където бяха маскирани като панели — и се спуснаха надолу с пропелерите си. Далеч не бях в такава безопасност, каквато си бях представял, тук, обаче засега вниманието им беше съсредоточено върху фигурата, която излезе от разтопения метал на стената: мъж — целият от пламък, а фигурата му — тъмночервена като разтопена скала. Зарево беше пристигнал. Колко жалко, че не беше истински.
	Стиснах раненото си бедро и огледах стаята за Меган. Криеше се близо до ъгъла в коридора, който водеше към лабораторията. Зарево не беше реален, не напълно, но не беше и илюзия. Беше сянка от друго място, от друга версия на нашия свят. Не че наистина беше дошъл да ме спаси; Меган просто налагаше върху нашия свят гънка от онзи свят и така създаваше усещането, че все едно той е тук наистина.
	Заблуди дроновете — всъщност, можех да _усетя_ топлината, идваща от разтопената стена и да подуша дима във въздуха. Когато дроновете започнаха френетично да стрелят, аз се пресегнах в отворения фризер и грабнах шепа епруветки. После изкуцуках през стаята и отидох при Меган, която беше дошла при мен веднага щом бе разбрала, че съм улучен.
	— Слонце — каза тя и простена, хвана ме под мишница и ме измъкна на скрито място, а после натъпка епруветките в джоба си. — Оставям те сам за пет минути и ти позволяваш да те ранят.
	— Поне ти взех подарък — отвърнах аз и притиснах гръб в извивката на стената, а Меган бързо превърза раната ми.
	— Подарък? Епруветките?
	— Взех ти нова пушка — казах аз, стискайки зъби заради болката, докато тя пристягаше превръзката.
	— Имаш предвид _ФАМАС_, която остави ей там на пода?
	— Аха.
	— Разбираш, че всеки от, да речем, стотината дрона, с които се сражавах отвън, имаше такава пушка. Към този момент вече можем да построим крепост от тях.
	— Е, когато свършиш с използването им за крепостта, ще ти трябва и една за стрелба. Ето, заповядай! Даже върви с… — изскимтях от болка. — Даже върви със стая, пълна с мъртви роботи. И може би няколко стека. Не знам дали онзи ме излъга за стековете.
	Зад Меган Зарево изглеждаше спокоен, а куршумите се топяха, преди да го достигнат. Не беше толкова горещо, колкото би трябвало — все едно огънят беше някъде далече, а ние усещахме полъх от него.
	Едва разбирахме как действат силите на Меган. Дроновете, които Зарево разтопи, не бяха _наистина_ мъртви, а стената не се беше отворила _наистина_. Способността на другия свят да влияе върху нашия беше краткотрайна. За минута всички бяхме уловени в изкривяването на реалността при смесването на двата свята, но след секунди всичко щеше да се изгуби и да се върне към нормалното.
	— Добре съм — казах. — Трябва да вървим.
	Меган не каза нищо и пак ме хвана под мишницата. Фактът, че не отговори — и че беше спряла и двама ни насред сражението, за да прегледа раната — ми каза каквото трябваше да знам. Бях ранен зле и кървях много.
	Промъкнахме се по коридора към лабораторията. Погледнах през рамо, за да се уверя, че дроновете не ни следят. Така беше, но видях и нещо притеснително: Зарево ме гледаше, _отново_. През пламъците на изкривяването две черни очи срещнаха моите. Меган се кълнеше, че Зарево не може да види нашия свят, ала той вдигна ръка към мен.
	Скоро излязохме от полезрението му. Шумният пукот на престрелката ни следваше, когато с препъване влязохме в лабораторията с всичките й органи. Тревожно отстъпихме встрани, когато друга група дронове мина край нас. Дори не ни погледнаха. Имаха да се бият с _Епичен_.
	Прекосихме стаята и се озовахме в осветения коридор оттатък. Оставих _истинска_ кървава следа на пода.
	— Що за място _е_ това? — попита Меган. — Онези работи в стъклениците _сърца_ ли са?
	— Аха. Ама как ме боли кракът…
	— Коуди — тревожно каза Меган, — Ейбрахам излезе ли?… Окей, добре. Палете джиповете и пригответе пакета за първа помощ. Дейвид е ранен.
	Мълчание.
	— Не знам как ще го направим, Мизи. Надявам се да можем да използваме отклоняването на вниманието, както сме планирали. Бъди готова.
	Съсредоточих се върху това да се движа, въпреки болката. Свърнахме към тунела, през който се бях промъкнал тук. Зад нас стрелбата внезапно спря.
	Лош знак. Зарево беше изчезнал.
	— Не можеш ли да го накараш да ни следва? — попитах.
	— Трябва ми почивка — отговори Меган. Гледаше право напред с вирната брадичка. — Достатъчно трудно ми беше и преди, когато не ме беше грижа какво ми причинява.
	— Искаш да кажеш…
	— Просто главоболие — каза тя. — Като вчера, но по-зле. Все едно… ами, все едно някой блъска по черепа ми и опитва да влезе вътре. Създаването на такова голямо изкривяване на реалността ме довежда до предела. Затова нека се надяваме, че…
	Тя спря. Група дронове бяха събрани в тунела за достъп пред нас и блокираха пътя ни към изхода в гората. Изходът ме примамваше; беше само на няколкостотин стъпки, обаче видях, че е взривен и през отвора се промъква слънчева светлина. Вероятно Меган беше влязла така, но с дроновете между изхода и нас все едно беше в Австралия.
	После, без предупреждение, таванът хлътна. Огромни късове метал паднаха около нас и тунелът се разтресе като при експлозия. Вече знаех достатъчно и забелязах, че нещо _не_ е наред с експлозията. Може би стоманените късове не скърцаха достатъчно шумно или имаше нещо в начина, по който коридорът се разтресе. Или може би падането на стоманените късове пред нас, блокиращи дроновете — които започнаха да стрелят, но не улучиха нито Меган, нито мен с отломки.
	Поредната илюзия с измеренията, само че беше достатъчно силна, за да ме събори. Паднах със стон и опитах да се търкулна на една страна, за да предпазя ранения крак. Помещението се завъртя и за миг се почувствах като скакалец върху фризби.
	Когато зрението ми изплава до някакво подобие на стабилност, открих, че съм се свил до едно от падналите парчета метал. За момента ми се струваше реално. Тук, при създаденото от Меган сливане на двата свята, „илюзията“ беше реална.
	Кръвта ми, проникнала през импровизираната превръзка, беше изцапала пода все едно някой го беше забърсал с мръсен парцал. Меган беше на колене до мен, главата й беше сведена, а дъхът й излизаше със свистене.
	— Меган? — проговорих аз в шума на стрелящите дронове. Искри… скоро щяха да ни погнат, с блокада или не.
	Очите на Меган бяха широко отворени, устните й се раздалечиха и разкриха стиснатите зъби. По слепоочията й се стичаше пот.
	Онова, с което се бореше напоследък, когато прилагаше способностите си, я нападаше с пълна сила.


>>	6.

	Това не трябваше да се случва.
	Открили бяхме тайната, начина, по който Епичните да са неподвластни на развалата, причинена от техните сили: ако се изправиш срещу най-дълбоките си страхове, тъмнината се оттегля.
	_Трябваше_ да е свършило; Меган беше нахлула в горяща сграда, за да ме спаси, и се беше изправила срещу страховете си. Би трябвало да е свободна. Но нямаше как да се отрече трескавото излъчване на лицето й — стиснатите зъби, напрегнатото чело. Обърна се към мен, без да мига.
	— Усещам го, Дейвид — прошепна тя. — Опитва да влезе.
	— Кой?
	Тя не отговори, но знаех кого има предвид. Злочестие. Злочестие, червената точка в небето, новата звезда, която беше известила идването на Епичните… сам беше Епичен. Някак знаех, че Злочестие е _крайно_ ядосан, задето узнавайки, че страховете на Епичните са свързани с тяхната слабост, ние бяхме разбрали как да преодолеем влиянието му върху Меган.
	Стрелбата на дроновете престана.
	— Това срутване е някаква илюзия, нали? — обади се гласът от по-рано и отекна по коридора. — Кой Епичен убихте, за да се сдобиете с тази технология? Кой ви каза как да изработите мотиваторите?
	Поне говореше, а не стреляше.
	— Меган — казах аз. — Меган, погледни ме.
	Тя се фокусира върху мен и това като че ли помогна, макар в очите й още да имаше нещо диво. Изкушавах се да отстъпя и да я оставя да го освободи. Може би това щеше да ни спаси.
	Но щеше да обрече нея. Когато Проф се подчини на тъмнината, донесена от силите му, той уби своите приятели без да трепне. Мъжът, който беше прекарал живота си в това да брани другите, сега беше изцяло подчинен на силите.
	Нямаше да приема същото да се случи и с Меган. Пресегнах се към джоба на бедрото си, потреперих при местенето на ранения крак и извадих запалката. Вдигнах я пред Меган и запалих.
	Тя за миг се отдръпна, после издиша и _хвана_ пламъка в юмрук, като изгори дланта си. Падналите парчета метал, които бяхме ползвали за прикритие, потрепнаха, после изчезнаха. Таванът се възстанови. Огънят все още беше слабостта на Меган — и макар да се бе изправила срещу страховете си, слабостта неутрализираше силите й. И навярно винаги щеше да е така.
	За щастие, докато тя беше готова да се изправи срещу слабостта, явно можеше да изтласква тъмнината. Напрежението я напусна и тя се отпусна на земята с въздишка.
	— Чудесно — промърмори Меган. — Сега ме болят главата _и_ ръката.
	Усмихнах се леко и плъзнах пушката си по земята, а после плъзнах и пушката на Меган. Вдигнах ръце, когато дроновете ни обкръжиха. Повечето бяха от вида с вериги и щурмови пушки, но имаше и няколко летящи. Имах късмет — не стреляха.
	Една от машините приближи. От основата й се беше издигнал малък екран, на който се показваше неясна фигура в контражур.
	— Образът беше на Зарево, от Нюкаго, нали? Напълно заблуди сензорите ми — каза гласът. — Нито една обикновена илюзия не може да го постигне. Каква технология ползвате?
	— Ще ти кажа — отговори Меган. — Само не стреляй. Моля те. — Тя стана и ритна назад нещо с петата си.
	Слушалката. Все още легнал на една страна, взех слушалката под дланта си и се търкулнах отгоре, като прикрих движението, хващайки се за кървящия крак. Не мисля, че някой от дроновете забеляза какво направихме.
	— Е? — продължи гласът. — Чакам.
	— Сенки от различни измерения — обясни Меган. — Не са илюзии, а вълни от други реалности. — Тя беше застанала пред армията роботи, между мен и тях. Повечето бяха насочили оръжията си към нея, а ако я убиеха, тя щеше да се превъплъти.
	Оценявах защитния жест, но, искри, превъплъщаването можеше да й причини непредсказуеми неща, особено при действието на силите й напоследък. Не беше умирала, откакто бяхме във Вавилар, и се надявах така да си остане.
	Трябваше да направя нещо. Свих се на кълбо, като продължавах да държа крака си. Болката беше истинска. Можех само да се надявам, че треперенето и кървенето ще накара дроновете да не ми обръщат внимание, докато полагам глава върху слушалката и прошепвам в микрофона:
	— Мизи? Там ли си? Коуди? Ейбрахам?
	Никакъв отговор.
	— Невъзможно — каза мъжът на Меган. — Опитах многократно да уловя този вид сила в мотиватор и се съмнявам някой да притежава познанието да направи онова, което аз не успях. Изместването на измеренията е твърде сложно, твърде могъщо за…
	Вдигнах поглед към Меган, която стоеше гордо изправена пред строената армия, макар, както знаех, главата й да се пръскаше от болка. По-рано беше говорила смирено, като победена, но позата й казваше нещо друго. Отказ да отстъпи, да подвие коляно, да се кланя пред когото и да е и каквото и да е.
	— Ти си Епична, нали? — каза гласът по-твърдо. — _Няма_ технология, няма мотиватор. Значи, Джонатан набира последователи. След обръщането си?
	Не можах да сподавя шумното поемане на въздух. Как така знаеше за Проф? Исках да потърся отговори, но не бях в положение да го направя. Опрях глава на пода, внезапно замаян. Искри. Колко кръв бях загубил?
	Щом главата ми докосна слушалката, тя изпращя и гласът на Мизи се разнесе.
	— Меган? Искри, обади ми се? Ти…
	— Аз съм, Мизи — прошепнах.
	— Дейвид? Най-сетне! Виж, разположих заряди за срутване на тунела. Можете ли да се махнете оттам? Мога да го взривя, след като минете.
	Заряди. Погледнах обградилите ни дронове.
	_Илюзиите на Меган…_
	— Направи го сега, Мизи — прошепнах аз.
	— Сигурен ли си?
	— Да.
	После се стегнах.
	Горе избухна взрив и той ми прозвуча _по-силен_, защото го очаквах. Парчетата метал падаха точно където бяха паднали преди, стоварвайки се на земята на сантиметри от мястото, където се свивах — но аз останах невредим, както и Меган.
	Роботите от своя страна действаха като младежки мечти и бяха напълно разбити.
	Меган в миг се озова до мен, измъкна пистолета от кобура на хълбока си и стреля по останалите дронове. Аз успях да извадя ножа от канията на прасеца си и го вдигнах, с което си спечелих погледа на Меган, който казваше „Ти сериозно ли?“
	— Поне не е тъп самурайски меч — промърморих аз и обърнах гръб на отломките. Когато прахолякът се разнесе, Меган улучи последния останал дрон и го прати да се върти на земята.
	С усилие се надигнах на крака — хмм, на _крак_ — и закуцуках през отломките на тунела към пушката си.
	— _Това_ откъде дойде? — попита Меган и посочи разбития таван. Зарядите на Мизи не бяха разрушили тунела напълно — всъщност доколкото можех да преценя, падналите отломки бяха _същите_ като илюзорните, създадени от Меган.
	— Мизи каза, че може да взриви мястото, след като избягаме.
	— И ти я накара вместо това да го взриви _върху_ нас? — каза Меган, взе пушката ми и ми я даде, а после грабна своята.
	— Мислех си как твоите илюзии са получени от алтернативни реалности, нали така? И колкото по-близо е дадена реалност до нашата, толкова по-лесно се взема от нея? Ти беше наистина уморена…
	— И още съм.
	— … и прецених, че използваш реалност, която е много подобна на нашата. Експлозии отгоре. Мизи беше разположила зарядите. Затова предположих, че ще се получи по същия начин.
	Меган отново ме хвана под мишницата и ми помогна да изкуцукам покрай отломките. Застреля един дрон, който опитваше да се измъкне от разни паднали камъни.
	— Можеше и да не се получи — тихо каза тя. — Нещата не винаги стават като в другите реалности. Можеше да предизвикаш смазването си, Дейвид.
	— Е, не го предизвиках — отговорих аз, — тъй че засега сме в безопасност…
	Прекъснах, понеже в коридора отекнаха звуци, идващи отнякъде далеч зад нас. Металически звуци. Бръмчене на коптери. Триене върху метал.
	Меган погледна първо мен, после изхода в гората, който все още беше на сто стъпки пред нас.
	— Да побързаме — казах аз и закуцуках напред.
	Вместо да отговори, Меган свали ръката ми от раменете си и я опря на стената, за да мога да се надигна.
	— Ще ти е нужно време, за да излезеш — обясни тя.
	— Затова трябва да побързаме.
	Меган нарами пушката си, после се обърна отново с лице към коридора.
	— Меган!
	— Онова място зад отломките може да се отбранява — каза тя. — Мога да ги задържа доста дълго. Тръгвай.
	— Но…
	— Дейвид, моля те. Просто тръгвай.
	Хванах я за рамото, придърпах я към мен и я целунах. При това кракът ми се усука и болката пламна нагоре по цялата ми страна, но както и да е. Една целувка от Меган си заслужаваше.
	Пуснах я. И после тръгнах, както ми беше казала.
	Чувствах се страхливец, обаче да си част от отряд означава да си даваш сметка кога някой може да свърши по-добра работа от теб. А да си мъж означава да се научиш да оставяш безсмъртната си приятелка от време на време да е герой.
	Щях обаче да се върна за нея, мъртва или не. При това скоро. Няма начин да оставя тялото й да свърши като онези във ваните, които намерих. Запрепъвах се по наклона, мъчейки се да не мисля какво може да се случи на Меган. Щеше да й се наложи да се застреля, когато дроновете вземеха надмощие, понеже не можеше да рискува да я пленят.
	Зад мен Меган откри огън; пушечните изстрели отекваха в стоманения коридор. Дроновете забързаха с тракане. Последва автоматична стрелба.
	Почти бях стигнал до изхода, но забелязах сенки под слънчевата светлина навън. Почваше да ми призлява от дронове. Свих се от болка, когато извадих пистолета си. За щастие, сенките се преобразиха в як чернокож мъж с тясно тъмно облекло, очила за нощно виждане на челото и много, _много_ пушки в ръцете. Ейбрахам изруга, когато ме зърна; гласът му беше леко обагрен с френски акцент.
	— Как си? — попита той и забърза надолу по късия склон. — А Меган?
	— Прикрива бягството ни — отговорих аз. — Иска да тръгваме без нея.
	Ейбрахам ме погледна в очите, после кимна и се обърна да измине с мен последните няколко стъпки.
	— Дроновете отвън влязоха в комплекса, веднага щом те забелязаха — каза той. — Всички други са при джиповете.
	Значи имахме шанс.
	— Тя _е_ Епична.
	Подскочих и се озърнах. Беше гласът от по-рано. Да не би някой дрон да ни беше намерил?
	Не. Един панел на стената се беше превърнал в дисплей. На екрана с лице към нас беше същата смътна фигура.
	— Дейвид? — каза Ейбрахам, застанал на светло пред отворения покрив на изхода. — Да вървим.
	— Тя е Епична — казах аз, обърнат към екрана, вместо да тръгна. Тази фигура… позната ли ми беше?
	Внезапно се включи светлина, разпръсна сенките и разкри набит възрастен мъж, кръглоглав, ако не се броят няколко кичура бяла коса, които стърчаха почти като корона. _Виждал_ го бях и преди. Навремето. На една снимка на Проф отпреди много години.
	— Днес видях нещо невероятно — каза мъжът. — И то ме изпълва с любопитство. Ти си онзи, когото наричат Убиеца на Стоманеното сърце, нали. Да… Момчето от Нюкаго. Ти не _убиваш_ ли Епични?
	— Само онези, които заслужават — отговорих аз.
	— А Джонатан Федрус?
	— Джонатан Федрус си отиде — меко рече Ейбрахам. — Остана само Епичният на име Ослепителния. Ще направим каквото е нужно.
	Аз не казах нищо. Не че не бях съгласен с Ейбрахам, но ми беше трудно да изрека думите.
	Мъжът ни изучаваше. Внезапно стрелбата зад нас стихна.
	— Отзовах машините си. Трябва да поговорим.
	В отговор припаднах.


>>	7.

	— Нямаше да имаме този проблем, ако беше проявил готовност да търгуваш с нас.
	Гласът на Меган. Ммм… Лежах в тъмнината, наслаждавах се на този звук и се подразних, когато следващият глас не беше нейният.
	— Какво се очакваше да направя? — Гласът на онзи мъж. От Оръжейната. — Първо получавам вест, че Федрус се е обърнал, после вие _веднага_ се свързвате с мен и искате оръжия? Не исках да имам нищо общо с това.
	— Можеше да предположиш, че ще му се противопоставим — каза Ейбрахам. — Възмездителите няма да се съюзят с един тиранин, само защото някога е бил техен водач.
	— Не разбрахте — отвърна мъжът. — Аз не ви отказах, защото мислех, че работите с него; _искри_, отказах ви, защото не съм идиот. Федрус знае прекалено много за мен. Аз няма да му се противя _или_ да му продавам. Не исках да имам нищо общо с вас, хора.
	— Защо тогава ни покани тук? — попита Меган.
	Изстенах и с усилие отворих очи. Кракът ме болеше, но не колкото очаквах. Когато го местех, усещах само повърхностна болка. Но, искри, бях _изтощен_.
	Примигнах. Очите ми фокусираха с труд, а след миг главата на Меган се появи над мен. Златистите й коси надвисваха край лицето й.
	— Дейвид? — попита тя. — Как се чувстваш?
	— Като парче хляб на рок парти.
	Меган видимо се успокои и се обърна.
	— Той е добре.
	— Парче какво? — попита онзи от Оръжейната.
	— Хляб — отговорих аз и приседнах с мъка. — На рок парти. Нали знаеш, никой не иска _хляб_ на _рок парти_. Дошли са да видят готин рок. Затова хвърлят хляба на пода и той бива стъпкан.
	— Това е най-тъпото нещо, което съм чувал.
	— Съжалявам — изръмжах аз. — Обикновено съм по-красноречив, след като ме прострелят.
	Намирах се в мрачна стая, пълна с твърде много дивани, на един от които лежах аз. Пред друг, дълъг, черен и прекалено мек, пред далечната стена, имаше ниска масичка, покрита с монитори и други компютърни джаджи, както и с малка камара мръсни чинии. Мъжът от Оръжейната седеше на трети диван, близо до мен, край малка нощна масичка, отрупана с шлюпки от фъстъци и две големи празни пластмасови чаши. До него седеше манекен в човешки ръст.
	Сериозно. Манекен. От онези, които човек може да види в старите универсални магазини, за показване на облекло. Имаше дървено лице без никакви черти и беше облечен като нюкагския елит — с мека шапка и костюм на тънко райе. Сложен беше да седи в отпусната поза, с кръстосани крака и сключени ръце.
	Добре…
	Ейбрахам стоеше пред дивана със скръстени ръце. Още беше облечен в черния костюм за проникване. Беше свалил маската — тя висеше от колана му — обаче продължаваше да носи внушителната галватонична _Р328_, преметната на гърба му. Освен Меган, само той от отряда ми присъстваше в стаята.
	— Хубаво местенце — отбелязах аз. — Предполагам, че си похарчил целия бюджет за декориране за страховитата лаборатория.
	Мъжът изсумтя.
	— Лабораторията трябва да е чиста заради работата, която върша там. Поканих ви в дома си, млади човече. Рядка чест.
	— Извинявам се, че не донесох малко мухлясали кори от пица като официален подарък — отвърнах аз и кимнах по посока на мръсните чинии на масата в другия край на стаята. Изправих се на крака и се олюлях, обаче успях да остана прав, с ръка на облегалката. Кракът ми пулсираше и като сведох поглед, установих, че са срязали панталоните ми, за да се доберат до раната.
	Раната беше хванала кора и изглеждаше все едно зараства от седмици, може би от месеци.
	— Хмм. Съжалявам, че не е напълно излекувана — каза мъжът. — Устройството ми не е толкова мощно, колкото някои други.
	Кимнах на Меган, за да й покажа, че съм добре. Тя не ми подаде ръка, за да се облегна, не и пред враг, но остана близо до мен.
	— Къде сме? — попитах аз.
	— Под Оръжейната ми — отговори мъжът.
	— А ти си?
	— Дийн Летящ рицар.
	— Сериозно? — примигнах аз. — Тоест, това е името ти?
	— Не — отвърна онзи. — Обаче името ми е глупаво. И използвам това.
	Е, спечели точка за честност, макар че настръхнах при мисълта да се откажеш от името си. Не ми харесваше дори прякорът, който хората ми бяха дали — Убиецът на Стоманеното сърце. Дейвид Чарлстън беше достатъчно добро име. Дадено от баща ми. Сега то беше почти единственото, което ми беше останало от него.
	Летящ рицар действително беше мъжът, когото бях видял на снимката на Проф във Вавилар. Сега беше по-стар, по-плешив и по-дебел, а бузите му висяха над шията като разтопен в микровълновата фурна кашкавал върху хляб.
	Двамата с Проф явно бяха приятели и той знаеше, че Проф е Епичен, при това го знаеше отдавна.
	— Участвал си в първия отряд на Проф — предположих аз. — С Регалия и Мъркууд. Когато всички станали Епични.
	— Не — рече Летящ рицар. — Но съпругата ми беше от тях.
	_Точно така._ Спомних си думите на Проф, че били четирима. Жена на име… Амала? Имаше нещо важно около нея, нещо, което не можех да си спомня добре.
	— Аз бях заинтересуван наблюдател — каза Летящ рицар. — Учен. И то не от вида „Е, деца, вижте как ще замразя гроздето с течен азот“ като Джонатан. Истински учен.
	— И истински бизнесмен — рече Ейбрахам. — Построил си империя върху телата на мъртъвците.
	Манекенът до Летящ рицар разпери ръце настрани, сякаш казваше „Признавам се за виновен“. Аз подскочих и хвърлих поглед към Меган.
	— Аха, движи се — прошепна тя. — Още не съм разбрала как.
	— Мизи и Коуди? — прошепнах аз.
	— Останаха навън за всеки случай. Ако това се окаже капан.
	— Аз съм пионерът на технологията на мотиваторите — обясни Летящ рицар на Ейбрахам. — И наистина извлякох печалба. Както и вие. Затова нека не се сочим с пръст, господин Дежарден.
	Лицето на Ейбрахам остана спокойно, но нямаше как той да е доволен, че Летящ рицар го назова по фамилия. Дори и аз не я знаех; не разговаряхме много за миналото си.
	— Прекрасно — казах аз, минах покрай Ейбрахам и се проснах на дивана срещу Летящ рицар и неговия страшен манекен. — Пак питам. Защо ни покани тук?
	— Тази Епична — рече Летящ рицар и манекенът му посочи Меган — е Зарево, нали? И поначало може да манипулира измеренията?
	Не беше съвсем така. Когато Меган говореше за Зарево, говореше като за друг — за същество от друго измерение, което тя може за кратко да доведе в нашето. Не смяташе, че тя е Зарево, но разликата беше малка.
	— Да — отговори Меган, пристъпи напред и — след кратък размисъл — седна до мен. Положи ръка на облегалката и разкри за удобство кобура си. — Има и още, но в общи линии… да, аз съм каквото казваш.
	Сложих ръка на рамото й. Меган можеше да се държи студено — отчасти такъв беше истинският й характер, отчасти искаше да се държи настрани от хората, защото… хмм, май беше опасно да опознаваш Епични. Умеех да виждам отвъд, това и да разбирам напрежението в начина, по който гледаше Летящ рицар и в това как движеше палеца си, все едно върти въображаем револвер. Върху дланта й имаше голям червен мехур, където беше хванала пламъка.
	Знаехме как да удържаме мрака, но още не бяхме спечелили тази война. Меган се тревожеше за онова, което ставаше с нея по-рано. Честно казано, и аз.
	Манекенът на Летящ рицар се приведе напред в дълбокомислена поза и побутна шапката си назад, за да разкрие по-добре плоското си лице.
	— Онова, което направи в лабораторията, млада жено — каза Летящ рицар — заблуди всичките ми сензори, камери и програмиране. Ти не си какъв да е манипулатор на измеренията, могъща си. Роботите ми докладват за обгорени места по стените на помещението, а някои от дроновете ми бяха _унищожени_. Напълно. Нищо такова не съм виждал.
	— _Няма_ да вземеш от моето ДНК — каза Меган.
	— Хмм? — отвърна Летящ рицар. — О, вече имам от него. Събрах дузина отделни проби, преди вие двамата да проникнете в коридора за достъп. Да не мислите, че можете да дойдете тук без стерилен скафандър и да се измъкнете, без да взема малко клетки от кожата ви? Но няма нужда да се тревожиш; далеч съм от мисълта да създавам мотиватор от твоите сили. В тази работа има повече отколкото… обикновено се приема.
	Манекенът продължи да жестикулира, докато Летящ рицар говореше. _Но Летящ рицар изобщо не се движи_, забелязах аз. _А заради претъпканите дивани и възглавници изглежда като заклещен на мястото си._ Дийн Летящ рицар беше поне частично парализиран. Можеше да говори — всяка изречена дума излизаше от собствената му уста — но движеше само главата си.
	Как можеше да е инвалид? Щом разполагаше с технологията да излекува мен, защо тогава не беше излекувал себе си?
	— Не — каза той, говорейки все още на Меган. — Точно сега не се интересувам от това да използвам твоите сили, обаче искам да ги разбера. Онова, което направи преди малко, беше _мощно_. Невероятно. Манипулирането на реалността не е дребна работа, госпожице.
	— Не бях забелязала — сухо отвърна Меган. — Какво целиш?
	— Щеше да се пожертваш — каза Летящ рицар. — Изостана, за да могат другите да се измъкнат.
	— Аха? — отговори Меган. — Не е нещо особено. Мога да оцелея от много неща.
	— Аа… значи си Висш Епичен? — предположи Летящ рицар, а манекенът му седна по-изправен. — Можех да го допусна.
	Меган стисна устни.
	— Целта ти, Летящ рицар — обадих се аз.
	— Целта ми е това — отговори той, а манекенът му махна към нас. — Този разговор. Подобно експлозивно използване на силите на тази жена би трябвало да я докара до изолиране, гняв и върховно раздразнение от всеки около нея. Джонатан е един от малкото познати ми Епични, които могат да контролират тъмнината, а дори и той след като използваше силите си, често странеше с дни от хората, за да си възвърне контрола. Докато _тази_ млада дама използва силите си, но съвсем не беше погълната от тъмнината — доказано от факта, че после самоотвержено рискува живота си за своя отряд.
	Манекенът се приведе напред.
	— И така — продължи Летящ рицар. — Каква е тайната?
	Погледнах Ейбрахам, който почти незабележимо сви рамене. Не знаеше дали трябва да споделяме информацията, или не. Засега внимавахме кога и с кого говорим за това как се отблъсква тъмнината в Епичните. С това знание можехме непреднамерено да променим структурата на властта в Разединените Щати, понеже тайната на преодоляването на тъмнината _освен това_ беше и тайната как се откриват слабостите на Епичните.
	Донякъде бях склонен да разпространя наблизо и далеч тези неща. Ако Епичните узнаеха слабостите един на друг, може би щяха да се изтребят взаимно. За нещастие, истината вероятно щеше да е по-брутална. Властта щеше да се измести и едни Епични да се издигнат, а други да паднат. Можеше да се окажем с група Епични начело на цял континент и да сме принудени да се справим с организиран и могъщ режим вместо с мрежа от градове-държави, които воюват помежду си и затова остават слаби.
	Бихме искали рано или късно да обявим каквото знаем, да го разпространим сред лористите по света и да видим дали те биха могли да започнат да обръщат Епичните от тъмнината. Но първо трябваше да проверим откритието си на практика и да разберем дали изобщо можем да направим така, че да _действа_ на други Епични.
	Имах големи планове, планове да променя света и всички те започваха с една клопка. Един важен удар, може би най-трудният, с който Възмездителите някога се бяха заемали.
	— Ще ти кажа тайната на освобождаването на Епичните от тяхната лудост, Летящ рицар — реших аз, — обаче искам да ми обещаеш засега да си мълчиш. И искам да ни екипираш. Да ни дадеш каквото ни е нужно.
	— Ще го свалите, нали? — отвърна Летящ рицар. — Джонатан Федрус. Ослепителния, както го наричат сега. Ще убиете Проф.
	— Не — казах аз тихо и го погледнах в очите. — Ще направим нещо много, много по-трудно. Ще го върнем.


>>	8.

	Летящ рицар накара манекена да го носи.
	Вървях до манекена, та го огледах по-добре. Не беше някакъв си обикновен, делничен манекен от магазина. Имаше сръчни дървени пръсти, а тялото му беше по-солидно, отколкото бях очаквал. По-скоро беше голяма марионетка, но без конците.
	И беше силен. Носеше Летящ рицар с лекота, плъзнал ръце под ремъците на нещо като сбруя. Цялата работа изглеждаше все едно манекенът прегръща Летящ рицар откъм гърба, обхващайки стомаха и гърдите му, а човекът стоеше изправен и привързан на място, като краката му се поклащаха на няколко пръста от земята.
	Не изглеждаше удобно _или_ нормално. Въпреки това Летящ рицар продължаваше да бъбри както си вървяхме, все едно беше напълно в реда на нещата за един квадриплегик да бъде разнасян насам-нататък от висок дървен голем.
	— Това е в общи линии — казах му аз, докато вървяхме по безличния коридор към Оръжейната. — Слабостите са свързани със страховете. Ако даден Епичен се изправи лице в лице със страха си и го пропъди, ще може да отблъсне тъмнината.
	— До голяма степен — обади се Меган зад нас. Ейбрахам се беше качил на повърхността да доведе останалите, понеже бяхме решили, че по един или друг начин ни се налага да вярваме на Летящ рицар. Нямахме друг вариант.
	Летящ рицар изсумтя.
	— Страх. Изглежда толкова просто.
	— И да, и не — отговорих аз. — Не смятам, че на много Епични, погълнати от силите си, им е приятно да се възприемат като слаби. Не се изправят пред тези неща; това е основният проблем.
	— Продължавам да се чудя защо никой друг не е направил такава връзка — скептично рече Летящ рицар.
	— Ние я направихме — тихо каза Меган. — Всеки Епичен мисли за това, гарантирам го. Само че го мислим по погрешния начин — свързваме страха и слабостта си, но по _обратния_ начин.
	— Заради кошмарите. Те са влудяващи. Измъкват те от леглото, задъхваш се, потиш се, надушваш кръв. Кошмарите са за слабостта ти. За загубата на сила, за връщането към положението на смъртен, към това да си _отчайващо обикновен_, така че някаква най-обикновена злополука да те довърши. Но никога не си даваме сметка, че слабостите _произлизат_ от страховете ни — първо са страховете, а после са слабостите. А не обратното.
	И двамата с Летящ рицар спряхме насред коридора и се обърнахме към нея. Меган отвърна на погледите ни, предизвикателно както винаги, но аз виждах пукнатините. _Искри_… с какво беше принудена да живее тази жена. Нашето откритие й помагаше, но и някак разширяваше тези пукнатини. Изваждаше наяве неща вътре в нея, които тя упорито се беше стремила да скрие.
	Навремето беше правила ужасни неща в служба на Стоманеното сърце. Не говорехме за това. Избегнала го беше, защото при внедряването си сред Възмездителите беше принудена да не използва силите си.
	— Можем да го направим, Летящ рицар — казах аз. — Можем да открием слабостта на Проф и после да я използваме срещу него. Само че вместо да го убием, ние ще му заложим клопка и ще го накараме да се изправи срещу страховете си. Ще го върнем и ще _докажем_, че има друго решение на проблема с Епичните.
	— Няма да се получи — отговори Летящ рицар. — Той ви познава, знае какъв е редът при Възмездителите. Ще бъде подготвен за вас.
	— Виж сега. Точно там е работата. Познава ни, така е. Но и _ние_ познаваме _него_. Ще успеем да разберем слабостта му много по-бързо, отколкото при други Епични. На всичкото отгоре знаем нещо важно.
	— И то е? — попита той.
	— Дълбоко в себе си Проф иска да победим. Готов е да умре и затова ще се изненада, когато се окаже, че ние всъщност го спасяваме.
	Летящ рицар ме изгледа.
	— Има нещо особено убедително в тебе, младежо.
	— _Нямаш представа_ — промърмори Меган.
	— Обаче ще ни трябва технология, за да го победим — продължих аз. — Затова нямам търпение да видя с какво разполагаш.
	— Е, имам разни неща, които мога да ви заема — отговори Летящ рицар и пак тръгна по коридора. — Но противно на предположенията на хората, тук не е някакъв грамаден склад за тайни технологии. Почти всеки път, когато накарам нещо да сработи, незабавно го продавам. Всичките тези дронове не са евтини, нали разбирате. Трябва да ги поръчвам от Германия, пък и е толкова _трудно_ да ги разопакова човек. Като стана дума, ще искам да ми платите онзи, който унищожихте.
	— Тук сме, за да просим, Летящ рицар — казах аз, когато го настигнах. — Как очакваш да ти платим?
	— Всички казват, че си умно момче. Ще измислиш нещо. Замразена кръвна проба от Джонатан ще свърши работа, ако приемем, че откаченият ви план се провали и в крайна сметка се наложи да го убиете.
	— Няма да се провали.
	— Така ли? Като гледам историята на Епичните, никога не бих заложил на план, който _не_ предвижда оставянето на няколко трупа. Но ще видим. — Манекенът кимна към Меган.
	Манекенът… нещо в него не ми даваше мира. Позамислих се и то щракна в ума ми като мандибулите на гигантски бръмбар-покерджия.
	— Дървената душа! — възкликнах аз. — Имаш от _нейното_ ДНК?
	Летящ рицар извърна глава към мен.
	— Откъде…
	— Доста лесно беше да направя връзката, щом се замислих. Няма много Епични кукловоди.
	— Тя живееше в едно забутано село в Пенджаб! — отвърна Летящ рицар. — И е мъртва почти от десет години.
	— Дейвид има нещо към Епичните — обади се Меган зад нас. — Бих го нарекла обсебеност, но няма да е справедливо.
	— Не е това — възразих. — Аз съм като…
	— Не — каза Летящ рицар.
	— Има смисъл. Аз съм като…
	— Не, _наистина_ — прекъсна ме Летящ рицар. — Никой не иска да те слуша, момче.
	Отказах се. По пода се стрелна малък дрон чистач. Удари стъпалото ми някак отмъстително и отпраши.
	Манекенът на Летящ рицар ме посочи с пръст, само дето му се наложи да се обърне настрани, понеже ръцете му бяха пъхнати в сбруята и дланите стърчаха.
	— Не е здравословно да си обсебен от Епичните. Трябва да се пазиш.
	— Иронично е да го казва човек, който е изградил кариерата си върху използването на силите на Епичните, и ги използва и в момента, за да го разнасят наоколо.
	— А какво те кара да мислиш, че и аз не съм обсебен? Нека просто кажем, че говоря от опит. Епичните са едновременно странни, чудесни и ужасни. Не се оставяй това да те погълне. Може да те отведе на… трудни места.
	Нещо в гласа му ме накара да се замисля за лабораторията с плаващите преспокойно във ваните телесни части. Този човек не беше съвсем с ума си.
	— Ще го имам предвид — казах аз.
	Продължихме заедно по коридора и подминахме някаква отворена врата. Не се удържах и надникнах вътре. Малката стая беше поразително чиста, а по средата имаше голяма метална кутия. Малко приличаше на ковчег и това впечатление не се смекчаваше от мъждивото осветление и стерилната студена миризма. До ковчега имаше дървена етажерка, като библиотечен шкаф с големи отделения. Във всяко имаше нещо дребно. Като че повечето предмети бяха дрехи. Шапки, ризи, кутийки.
	Отделенията бяха надписани и успях да разчета няколко етикета: _Демо, Абстрактния, Ударния…_
	Имената на Епични. Може би в онези фризери Летящ рицар държеше ДНК пробите, а тук пазеше трофеите си. Любопитното беше, че едно от най-големите отделения нямаше надпис, а само яке и нещо, което приличаше на чифт ръкавици, изложени на видно място и осветени от отделна лампа.
	— Тук няма да намериш мотиватори — отбеляза Летящ рицар. — Само… сувенири.
	— А как мога да намеря мотиватори? — попитах аз и го изгледах. — Какво всъщност са те, Летящ рицар?
	Той се усмихна.
	— Нямаш представа колко е трудно да попреча на хората да разберат отговора на този въпрос, момче. Номерът е, че ми е нужно някой навън да събира материали за мен, но не искам всеки срещнат да знае как сам да си прави мотиватори. Това означава дезинформация. Полуистини.
	— Не си единственият, който прави мотиватори, Летящ рицар — каза Меган и пристъпи до нас. — _Ромерокорп_ ги прави, а също и _ИТС_ в Лондон. Не е някаква велика тайна.
	— О, тайна е — възрази Летящ рицар. — Виждаш ли, другите компании знаят колко е важно да я опазят. Не мисля, че дори Джонатан знае цялата истина. — Той се усмихна, увиснал отпуснато от ръцете на манекена. Презрителната му усмивка вече ми втръсваше.
	Манекенът се обърна и тръгна към друга врата.
	— Чакай — казах аз и забързах след него. — Няма ли да влезем в стаята със сувенирите?
	— Не. Там няма храна. — Манекенът отвори другата врата и аз видях печка и хладилник, макар че заради линолеума на пода и дългата маса в средата помещението приличаше повече на стола във Фабриката, отколкото на кухня.
	Меган застана до мен в коридора, точно пред вратата, и аз й хвърлих един поглед. Манекенът влезе и разположи Летящ рицар в меко кресло до масата. После отиде до хладилника и затършува за нещо, което не можех да видя.
	— _Бих могла_ да хапна — отбеляза Меган.
	— Не ти ли се струва малко зловещо? — попитах я аз. — Говорим за машини, произведени от труповете на твоите хора, Меган.
	— Аз не съм от някаква друга порода. Оставам си човек.
	— Обаче имаш различно ДНК.
	— И все пак съм човек. Не се опитвай да разбереш. Ще се побъркаш.
	Обичайно усещане; опитите за научно обяснение бяха влудяващи в най-добрия случай. Когато Америка прие Закона за капитулацията, който поставяше Епичните вън от обсега на правната система, някакъв сенатор каза, че не би трябвало да очакваме човешките закони да са в състояние да ги обвържат, след като те не се подчиняват дори на _физичните_ закони.
	Наречете ме глупак, ако щете, обаче аз все още исках да разбера. _Нужно_ ми беше в това да има смисъл.
	Погледнах Меган.
	— Не ми пука каква си, стига да си ти, Меган. Но не ми харесва да използваме трупове, без да разбираме какво правим с тях или пък как работи всичко това.
	— Значи ще го измъкнем от него — прошепна тя и се приближи. — Прав си, мотиваторите са важни. Ами ако начинът, по който функционират, е свързан със слабостите или със страховете?
	Кимнах. От кухнята се чуха още звуци. Пуканки? Надзърнах вътре и с изненада видях как Летящ рицар се разполага в креслото си, а манекенът стои до микровълновата и приготвя пуканки.
	— Пуканки? — провикнах се аз. — За закуска?
	— Апокалипсисът ни застигна преди повече от десет години, момче — отвърна той. — Живеем на границата, в пустошта.
	— И това какво общо има?
	— Ще рече, че добрите нрави са мъртви и погребани. Прав им път. Искри, ще ям за закуска каквото искам.
	Понечих да вляза, но Меган ме улови за рамото и се приведе близо до мен. Миришеше на дим, на взривени боеприпаси, на барут от гилзи и на дърво от опожарена гора. Прекрасна, главозамайваща миризма, по-хубава от всеки парфюм.
	— Какво се канеше да кажеш? — попита тя. — Когато говореше за себе си и Летящ рицар те прекъсна и не ти даде да довършиш?
	— Нищо. Глупости.
	Меган не ме пусна. Гледаше ме в очите и чакаше.
	Въздъхнах.
	— Приказвахте си колко съм обсебен. А не е така. Аз съм като… добре де, като роботизирана нокторезачка с парен двигател и размерите на стая.
	Тя вдигна вежди.
	— Общо взето, мога да правя само едно нещо — обясних аз. — Но проклет да съм, ще го правя наистина, наистина _добре_.
	Меган се усмихна. Красива гледка. После по някаква причина ме целуна.
	— Обичам те, Дейвид Чарлстън.
	Ухилих се.
	— Сигурна ли си, че можеш да обичаш гигантска роботизирана нокторезачка?
	— Ти си ти, какъвто и да си. И това е важното. Само не ставай голям колкото стая, моля те. Неудобно ще е.
	Пусна ме и влязохме в кухнята, за да обсъждаме съдбата на света, докато ядем пуканки.


>>	9.

	Настанихме се край голямата маса. Под изискания стъклен плот се виждаше черна плоча. Имаше нещо внушително в тази маса, в пълен контраст с олющения линолеум и избелялата боя в кухнята. Манекенът на Летящ рицар седна спретнато на столче до канапето му и започна да му дава пуканките една по една.
	Познанията ми за Душата на дървото, Епичната, от която Летящ рицар беше откраднал силите за създаването на подобен слуга, бяха съвсем бегли. Смяташе се, че тя е била способна да контролира марионетки с ума си. Което значеше, че облеченото в костюм нещо не е автономно; по-скоро представляваше комплект допълнителни крайници за Летящ рицар. Вероятно носеше някакво устройство с мотиватор, което му даваше способността да контролира манекена.
	Гласовете пред стаята известиха пристигането на още хора. Един малък дрон мина бързо по пода и влезе — Летящ рицар го беше пратил да води Ейбрахам и вероятно да му попречи да наднича където не му е работа. След малко високият канадец влезе и ни кимна.
	Останалите двама членове на моя отряд го последваха. Пръв се появи Коуди, върлинест мъж към края на тридесетте си години. Носеше камуфлажно ловджийско яке и кепе, но не специално за тази мисия. На практика той винаги носеше маскировъчно облекло. Не се беше бръснал с дни, което обясняваше с „истински обичай на хайлендърите, използван в подготовка за бой“.
	— Това пуканки ли са? — провлачи той по южняшки. Приближи се и грабна пълна шепа от купата в ръката на манекена. — Блестящо! Божке, Ейбрахам, не си се шегувал за зловещото дървено нещо.
	Мизи изскочи зад него. Тъмнокожа и слабичка, Мизи носеше непокорната си къдрава коса опъната назад, така че тя избухваше в огромна опашка, като един вид афро атомна гъба. Настани се на масата възможно най-далече от Меган и ми се усмихна насърчително.
	Опитах да не мисля за отсъстващите членове на отряда. Вал и Ексел, загинали от ръката на Проф. Тиа — изчезнала някъде, навярно също мъртва. Обикновено не говорехме за такива неща, обаче Ейбрахам ми бе доверил, че знае за още две клетки на Възмездителите. Помъчил се беше да се свърже с тях при бягството си от Нюкаго, но не беше получил отговор. Изглежда Проф се беше добрал до тях първи.
	Коуди изхрупа шепата пуканки.
	— Как човек получава още от същото? Не знам дали сте забелязали, ама днес денят ни беше уморителен.
	— Да — отговори Летящ рицар. — Уморителна сутрин, прекарана в нападение над дома ми и опит да ме ограбите.
	— Хайде, хайде — каза Коуди. — Не се вкисвай. Ами че в някои области в старата родина се смята за _любезно_ да се представиш с юмрук в муцуната. И така си е, кой ще те вземе насериозно, ако не го цапардосаш.
	— Ако смея да попитам… — обади се Летящ рицар — за коя стара родина говориш?
	— Мисли се за шотландец — обясни Ейбрахам.
	— Аз _съм_ шотландец, камара от съмнение и скука такава — възрази Коуди и се смъкна от стола, явно решен сам да си приготви пуканки, след като никой не предложи да му направи.
	— Назови някой шотландски град — рече Ейбрахам — освен Единбург.
	— А, да, Бургът на Един. Където са погребани старите Адам и Ева. Те, разбира се, са шотландци.
	— Естествено — каза Ейбрахам. — Град, моля.
	— Лесна работа. Мога да изброя цял тон. Лондон. Париж. Дъблин.
	— Те…
	— … са _изцяло_ шотландски. Основаваме ги, видиш ли, и после идват онези другите и ни ги свиват. Трябва да научиш историята си. Искаш ли пуканки?
	— Не, благодаря — отвърна Ейбрахам и ми се усмихна развеселено.
	Приведох се към Летящ рицар.
	— Обеща ни технология.
	— _Обещавам_ е силна дума, момче.
	— Искам оздравителното устройство — каза Ейбрахам.
	— Болконтрол? Никакъв шанс. Нямам резервен.
	— И ти ли го наричаш така? — учуди се Меган.
	— Една от старите шеги на Джонатан — отговори Летящ рицар и манекенът му сви рамене. — Просто пасна. Както и да е, моят съвсем не е толкова ефикасен, колкото оздравителните сили на самия Джонатан. Но имам две други джаджи, които мога да ви заема. Едната…
	— Чакай малко — прекъсна го Мизи. — Имаш изцелителна машина, а се мъкнеш със Зловещата Усмивка? Разбираш ли, защо не си оправиш _краката_?
	Летящ рицар я изгледа хладно, а манекенът му поклати глава. Сякаш въпросите за състоянието му нарушаваха някакво табу.
	— Млада госпожице, какво знаеш за оздравителните способности на Епичните?
	— Амии, Епичните, които убиваме, по принцип си остават съвсем мъртви. Затова не ми се случва често да наблюдавам оздравяване.
	— Епичните оздравителни способности — обясни Летящ рицар — не променят твоето ДНК или имунната ти система. Те просто поправят щетите, нанесени на клетките. Настоящото ми състояние не е резултат на злополука; ако беше само счупен гръбнак, щях да се оправя. Проблемът е много по-дълбок. Установил съм, че оздравителните сили възвръщат донякъде чувствителността на крайниците ми, но те скоро деградират отново. Затова използвам Мани.
	— Дал си му… име? — попита Ейбрахам.
	— Разбира се. Защо не? Виж какво, почвам да мисля, че в крайна сметка не искате да ви дам тази технология.
	— Искаме — отвърнах аз. — Продължавай, моля те.
	Той подбели очи, после прие още една пуканка от ръката на марионетката си.
	— И така. Преди няколко месеца в Сибир загина една Епична. Свада между двама деспоти, доста драматична. Някакъв предприемчив търговец се намираше в района и успя да вземе от…
	— Ртич? — наострих уши аз. — Успял си да наподобиш _Ртич_?
	— Момче, знаеш много повече за тези неща, отколкото е полезно за тебе.
	Не обърнах внимание на коментара му. Ртич беше могъща Епична. Търсех нещо, което да ни доближи до Проф. Трябваше ни пробив, нещо, което той не очаква…
	Меган ме сръга в стомаха.
	— Е? Няма ли да споделиш?
	— Ох! — продумах аз и забелязах, че Летящ рицар е прекъснал обясненията си. — Добре. Ртич беше руска Епична с твърде еклектичен набор способности. Технически погледнато, не беше Висша Епична, но беше много силна. За цялото й портфолио ли говорим, Летящ рицар?
	— Всеки мотиватор може да даде само една способност — отговори той.
	— Добре тогава — казах аз и станах. — Приемам, че си наподобил нейното живачно кълбо. Защо седим тук? Да вървим да го вземем! Искам да го изпробваме.
	— Ей, шотландецо — каза Летящ рицар, — тъй и тъй си станал, би ли ми дал една ко`ла от хладилника?
	— Дадено — отвърна Коуди и насипа нова порция пуканки в купа. Пресегна се и измъкна една ко`ла от хладилника. Беше марката, която Тиа харесваше.
	— О, и онази кутия картофена салата — добави Летящ рицар.
	— Картофена салата и пуканки? — учуди се Коуди. — Странен чешит си ти, ако нямаш нищо против. — Приближи се и плъзна по масата прозрачната кутия и ко`лата отгоре. После се пльосна до Мизи и качи краката си — обути в работни ботуши — на масата, облегна се и нападна купата с пуканки с настървението на човек, чийто дом е бил разрушен от някакъв особено свиреп кочан царевица.
	Останах прав с надеждата другите да се присъединят към мен. Не исках да си седя и да _приказвам_ за Епични сили. Исках да ги _използвам_. А тази именно сила би трябвало да се окаже вълнуваща като спирила, обаче без водата. Напълно одобрявах това. Може и да бях готов да позволя на дълбините да ме погълнат, за да спася приятелите си, но това не означаваше, че с водата се _харесваме_. По-скоро бяхме в нещо като примирие.
	— Е? — подканих ги аз.
	Манекенът отвори кутията картофена салата. Насред салатата имаше малка черна кутийка.
	— Тук е.
	— Държиш безценните си уреди със суперсили — равно произнесе Меган — в картофената салата.
	— Знаеш ли колко пъти са влизали тук с взлом? — попита Летящ рицар.
	— Нито веднъж успешно — отговорих аз. — Всеки знае, че тук не може да се проникне.
	— Момче — изсумтя той. — Живеем в свят, където хората могат _буквално_ да минават през стените. Нито едно място не е непревземаемо. Просто ме бива в лъжите. Искам да кажа, дори и _вие_, хора, успяхте да отмъкнете някои нещица от мен. Но ще откриете, че взетите от Ейбрахам са почти всичките безполезни. Едното възпроизвежда кучешки лай, а другото кара ноктите да растат по-бързо. Нищо по-силно. Не всяка от Епичните сили е удивителна, обаче все пак искам да ми върнете тези двете. Вършат добра работа за заблуда.
	— Заблуда ли? — изненада се Ейбрахам.
	— Разбира се, разбира се — отговори Летящ рицар. — Винаги трябва да се оставят разни неща, за да имат хората чувството, че вземат нещо полезно за работата си. Имам обичай за всичко това — гневя се, че са ме обрали, кълна се да си отмъстя. Дрън-дрън. Обикновено така ги карам да ме оставят на мира и да са доволни от взетото. Както и да е, искате ли да познаете колко хора са се досетили да погледнат в кутията с картофената салата при десетките обири?
	Манекенът му изрови кутийката и я постави на масата — поне беше опакована в непропусклива торбичка — а аз седнах и почнах да й се възхищавам и да си представям възможностите.
	— Как вкарваш феите в нещо толкова малко? — попита Коуди и посочи устройството. — Не се ли смачкват крилцата им?
	Всички подчертано не му обърнахме внимание.
	— Спомена още някаква технология — каза Ейбрахам.
	— Аха — отговори Летящ рицар. — Някъде наоколо се търкаля един стар уред за растеж на кристали. Като го прикачиш към чиста кристална решетка, можеш за секунди да получиш нови формации. Може да е полезно.
	— Ъъ — обади се Мизи и вдигна ръка. — Някой друг да е също така объркан защо именно бихме искали нещо подобно? Звучи готино де, обаче… кристали?
	— Е, разбираш ли, солта е кристал — обясни Летящ рицар.
	Всички го загледахме учудено.
	— Вие _ще_ настигнете Джонатан, нали? И сте наясно, че той е в Атланта?
	Атланта. Облегнах се в стола си. Атланта се намираше под юрисдикцията на Синдиката, хлабав съюз на Епични, които общо взето си бяха обещали да не се закачат един друг. От време на време си помагаха за премахването на съперник, който опитва да открадне града им — на практика за Епичните това беше като да са най-добри приятели.
	Но колкото и много да знаех за Епичните, познанията ми за света бяха откъслечни. Природата на Вавилар с неговите светещи плодове и сюрреалистични рисунки ме беше изненадала напълно. В същината си аз си оставах глезено момче, което до преди няколко месеца не беше напускало родния квартал.
	— Атланта — тихо рече Ейбрахам. — Или онова, което сега се нарича Илдития. Къде се намира в момента?
	— Някъде в източен Канзас — отговори Летящ рицар.
	_Канзас ли?_, казах си аз, понеже коментарът разбърка спомените ми. _Точно така. Илдития се движи._ Но чак толкова далече? Чел бях, че се мести, обаче предполагах, че общо взето е в един регион.
	— А защо той е там? — попита Ейбрахам. — Какво предлага на Джонатан Федрус един град от сол?
	— Как бих могъл да знам? — отвърна Летящ рицар. — Правя всичко по силите си да не привличам вниманието му. Проследих къде отива от самосъхранение, но — в името на Злочестие — няма да почна да го ръчкам.
	Манекенът му остави купата.
	— Пуканките ми свършиха, значи е време да поставим условията за моя дребен подарък. Можете да вземете ртич и уреда за растеж на кристали, а в замяна да се махнете оттук веднага и да _не_ ме търсите повече. Не споменавайте за мен пред Джонатан; дори помежду си не говорете за мен, за да не ви подслуша. Той обича нещата да са изпипани. Ако дойде тук за мен, ще остави само димяща дупка.
	Погледнах Меган, която се беше втренчила немигащо в Летящ рицар. Ъгълчетата на устните й бяха извити надолу.
	— Знаеш, че разполагаме с тайната — меко му каза тя. — Знаеш, че сме близо до отговорите. До истинското решение.
	— Именно затова ви помагам.
	— Само наполовина — обвини го Меган. — Готов си да хвърлиш граната в стаята, но не искаш да провериш дали си е свършила работата, или не. Знаеш, че нещо в този свят трябва да се промени, обаче не искаш да ти се налага и _ти_ да се променяш. Мързелив си.
	— Аз съм реалист — отговори Летящ рицар, а манекенът му стана. — Приемам света такъв, какъвто е и правя каквото мога, за да оцелея. Дори това, че ви давам двата уреда, ме излага на опасност. Джонатан ще познае работата ми. Надявам се да помисли, че сте ги взели от някой търговец на оръжия.
	Манекенът извади още неща от хладилника и пусна няколко в торба. Остави ни едно на масата; приличаше на бурканче майонеза, обаче когато го отвори, се оказа, че в лепкавото му съдържание има още едно малко устройство. Манекенът преметна торбата през рамо, после отиде да повдигне Летящ рицар.
	— Имам и други въпроси — казах аз и станах.
	— Толкова по-зле за тебе — отвърна Летящ рицар.
	— Разполагаш и с други технологии, които можеш да ни дадеш — каза Ейбрахам и посочи торбата. — Даде ни само тези, които според теб няма да ти докарат големи проблеми с Проф.
	— Добро предположение. Имаш право — отговори Летящ рицар. — Тръгвайте. Ще пратя сметката по някой от дроновете. Ако оцелеете, очаквам да ми платите.
	— Знаеш ли, опитваме да спасим света — рече Мизи. — Това _включва_ и теб.
	Летящ рицар изсумтя.
	— Нали си даваш сметка, че половината хора, които идват при мен, опитват да спасят света? Проклятие. И по-рано съм си имал работа с Възмездителите. Вие _винаги_ опитвате да спасите света. Засега ми се вижда, че съвсем не е спасен. Всъщност изглежда доста _по-зле_, откакто Джонатан превъртя.
	— Ако през цялото това време ви бях давал неща безплатно, още преди години да съм банкрутирал. Тогава дори нямаше да имате _възможността_ да дойдете и да пробвате да ме оберете. Затова остави назидателния тон и престани с баналностите.
	После манекенът се обърна и излезе. Аз останах на стола. Изпълваше ме безсилие. Огледах останалите.
	— Това излизане не се ли стори внезапно на някого от вас?
	— Да не би да пропусна да забележиш, че този е наистина странен тип? — попита Коуди и бутна кутията картофена салата с крак.
	— Поне разполагаме с нещо — каза Ейбрахам и запремята една от кутийките в ръцете си. — Така сме в доста по-добро положение, отколкото бяхме в началото. Освен това знаем къде е базата на Джонатан.
	— Аха — отвърнах аз и хвърлих поглед на Меган. Видя ми се разтревожена. Значи и тя имаше същото усещане. Вярно, сдобихме се с някакви оръжия, обаче пропуснахме възможност за отговори.
	— Взимаме тези работи — казах аз. — Коуди, претърси хладилника за всеки случай. После се махаме оттук.
	Групата се зае да изпълнява инструкциите, а аз се вторачих през вратата към коридора. Все още имаше твърде много въпроси.
	— Е… — подхвана Меган и застана до мен. — Искаш да изведа останалите от отряда?
	— Хммм.
	— Помниш ли как преследваше Проф и нас из подземните улици на Нюкаго, след като _ясно_ ти беше казано, че ще бъдеш застрелян, ако не се разкараш?
	Усмихнах се.
	— Аха. По онова време си мислех, че ще е _толкова готино_ Възмездителите да ме прострелят. Представи си как показваш белег от куршум на приятелите си и казваш, че самият _Джонатан Федрус_ те е ранил.
	— Такъв смотаняк си. Мисълта ми беше дали тръгваш след Летящ рицар.
	— Разбира се. Погрижи се всички да излязат в безопасност, после опитай да ме спасиш от собствената ми глупост, ако нещата тук се усложнят. — Целунах я набързо, хванах пушката, която Ейбрахам ми подхвърли, и тръгнах след Летящ рицар.


>>	10.

	Не се наложи да търся надалеч.
	Коридорът беше пуст, но аз пристъпих към стаята, край която минахме по-рано — онази с трофеите на задната стена — и надзърнах. Не се изненадах да видя Летящ рицар, настанен в кресло в далечния край. До него пращеше газова камина, а до камината лежеше манекенът — невидимите му конци бяха прекъснати. Това първо ме притесни. Добре ли беше Летящ рицар? После видях очите му — отразяваха движещите се пламъци — отправени към сребристата кутия в центъра на стаята, онази, която приличаше на ковчег. Когато една сълза се търкулна по страната му, разбрах, че навярно иска да остане сам, дори без безмълвния поглед на манекена.
	— Проф я уби, нали? — прошепнах аз. — Съпругата ти. Тя стана зла и се наложи Проф да я убие?
	Най-сетне си припомних подробностите от един разговор с Проф от преди няколко седмици. Бяхме точно до Вавилар, в малкия бункер, където той провеждаше научните си експерименти. Каза ми за екипа си, съставен от негови приятели, до един Епични. Той, Мъркууд, Регалия и Амала. С течение на времето трима бяха станали зли.
	Искри. _Четирима_, ако броим и Проф.
	_Не се получава, Дейвид_, каза ми той тогава. _Това ме унищожава…_
	— Не слушаш добре указанията, нали, момче? — попита Летящ рицар.
	Вмъкнах се в стаята и отидох при ковчега. Част от капака беше прозрачна и видях едно красиво лице, лежащо вътре в покой, с разпиляна наоколо златиста коса.
	— Тя толкова упорито се мъчеше да му противостои — каза Летящ рицар. — И тогава, една сутрин се събудих и… и тя си беше отишла. Будувала беше цяла нощ, ако се съди по шестте празни чаши от кафе, които беше оставила. Страхувала се беше да заспи.
	— Кошмарите — прошепнах аз и положих пръсти върху стъклото на ковчега.
	— Мисля, че напрежението от бодърстването цяла нощ я беше прекършило. Скъпата ми Амала. Джонатан направи добро и на двама ни като я издири. _Трябва_ да го приемам така. Както ти трябва да изоставиш глупавата идея да го спасите. Довършете го, момче. За негово добро и за доброто на всички ни.
	Вдигнах поглед от ковчега към Летящ рицар. Не беше изтрил сълзата. Не можеше.
	— Ти имаш надежда — казах му. — Иначе нямаше да ни поканиш вътре. Видя как действа Меган и първата ти мисъл беше, че сме намерили начина да победим тъмнината.
	— Може пък да съм ви поканил от съжаление. Съжаление към някого, който обича Епичен. Като мен. Като Тиа. Може да съм ви поканил, за да те предупредя. Бъди готов, момче. Някоя сутрин ще се събудиш и тя просто ще си е отишла.
	Пресякох стаята с пушка на рамо и посегнах към Летящ рицар. Не бях готов за бързото движение на манекена му. Той скочи на крака и ме улови за ръката, преди да успея да я сложа на рамото на Летящ рицар.
	Очите на Летящ рицар се преместиха към дланта ми, той явно реши, че не смятам да го нараня, и манекенът ме пусна. Искри, хватката му беше _здрава_.
	Така ръката ми се отпусна на рамото на Летящ рицар и аз приклекнах пред креслото му.
	— Ще победя това, Летящ рицар, обаче имам нужда от отговори, които само ти можеш да ми дадеш. За мотиваторите и за това как действат.
	— Безразсъдство.
	— Поддържаш Амала в стазис. Защо?
	— Защото и аз съм безразсъден. Когато я намерих в гърдите й имаше дупка колкото юмрука на Джонатан. Мъртва е. Глупаво е да се преструвам, че не е.
	— Но ти си излекувал тялото й. И си я запазил.
	— Виждаш ли тези неща? — попита той и кимна към другия край на стаята. Към останките от убитите Епични. — Тези сили не я върнаха. Всички са от Епични с изцелителни сили, от които аз направих мотиватори. Нито един не подейства. Няма отговор. Няма тайна. Живеем в света такъв, какъвто е.
	— Злочестие е Епичен — прошепнах аз.
	Летящ рицар се сепна, после отмести с усилие поглед от стената и отново се съсредоточи върху мен.
	— _Какво?_
	— Злочестие — повторих аз — е _Епичен_… Човек. Регалия разкри истината, дори разговаря с него или с нея. Това, което разруши живота ни, не е природна сила. Не е звезда или комета… _човек_ е. — Поех дълбоко дъх. — И аз ще убия Злочестие.
	— По _дяволите_, момче.
	— Спасяването на Проф е стъпка номер едно. Ще ни трябват неговите способности, за да завършим това. А после ще ида там горе и ще _унищожа_ това нещо. Ще върнем света към състоянието му преди изгрева на Злочестие.
	— Ти си напълно луд.
	— Е, след като убих Стоманеното сърце, прекарах известно време в лутане. Трябваше ми нова цел в живота. Прецених, че мога да се прицеля нависоко.
	Летящ рицар се вторачи в мен, после отметна глава назад и се разсмя гръмко.
	— Не съм и помислял, че ще срещна някой по-амбициозен от Джонатан, момче. Да _убиеш_ Злочестие! Защо не? Звучи просто!
	Погледнах манекена; хванал се беше за корема и се поклащаше напред-назад, все едно се смее.
	— И така, ще ми помогнеш ли?
	— Какво знаеш за Епичните, които по рождение са еднояйчни близнаци? — попита Летящ рицар, а манекенът се пресегна и изтри страните му. Сълзите от смеха се бяха смесили с онези, които проля за жена си.
	— Доколкото знам, има само един чифт. Братята Криър от Вещерското сборище. Ханджа и Лудия. Напоследък действаха в… Чарлстън, нали?
	— Добре, добре — отговори Летящ рицар. — Наистина си знаеш работата. Искаш ли да седнеш? Струва ми се, че не ти е удобно.
	Манекенът придърпа стол за мен и аз седнах.
	— Двамата са започнали отдавна — обясни Летящ рицар. — Около година след Злочестие, приблизително по времето, когато Проф и останалите се сдобиха със силите си. Първата вълна, както ги наричате вие, лористите. И заради някои от нас… започнахме да се замисляме за начина, по който действат силите. Те имат…
	— … набор напълно еднакви сили — казах аз. — Контрол на въздушното налягане, манипулиране на болката, предварително познание.
	— Да. И знаеш ли, те не са единствената двойка близнаци Епични. Просто само при тях единият не е убил другият.
	— Невъзможно. Щях да знам.
	— Да. Хмм, със сътрудниците ми се постарахме никой да не чуе за другите. Защото в тях се криеше тайна.
	— Всяка двойка близнаци са имали еднакви сили — предположих аз. — Близнаците са имали един и същ набор сили.
	Летящ рицар кимна.
	— Значи, някак е генетично.
	— Да и не — отговори Летящ рицар. — Не можем да открием нищо генетично в Епичните, което да е свързано с техните сили. Дрънканиците за митохондриите? Ние го измислихме; изглеждаше приемливо, понеже ДНК на Епичните се разпада бързо. Всичко друго, което си чувал за мотиваторите, са наукоподобни глупости за заблуда на онези, които може би опитват да разберат как да се конкурират с нас.
	— И как тогава?
	— Даваш си сметка, че ако ти кажа, ще наруша споразумението си с останалите компании.
	— Оценявам това.
	Той вдигна вежда, а манекенът скръсти ръце.
	— Ако има и най-малката възможност да съм прав и да спра Епичните завинаги, не си ли струва рискът?
	— Да. Но все пак искам да ми дадеш обещание, момче. Да не споделяш тайната.
	— Не е правилно да го държите в тайна — възразих аз. — Ако правителствата по света разполагаха с това знание, щяха да успеят да устоят на Епичните.
	— Твърде късно е. Думата ти.
	Поклатих глава.
	— Добре де. Ще кажа на моя отряд, но и тях ще закълна да пазят тайна. Няма да кажем на други.
	Той поразмисли и въздъхна.
	— Клетъчни култури.
	— Клетъчни… какво?
	— Клетъчни култури — повтори той. — Нали знаеш, когато вземеш проба от клетки и ги отгледаш в лаборатория? Това е отговорът. Взимаш клетките на някой Епичен, слагаш ги в епруветка с хранителни вещества и пускаш електричество през тях. Бум. Можеш да имитираш силите на въпросния Епичен.
	— Шегуваш се.
	— Не.
	— Не може да е толкова лесно.
	— Изобщо не е _лесно_. Волтажът на електричеството определя коя от силите получаваш. Трябва да си готов да я насочиш правилно, иначе ще се взривиш — проклятие, можеш да взривиш целия _щат_ — и ще летиш до луната. Повечето от експериментите ни и цялата тази екипировка се базира на използването на силите, които идват от клетките.
	— Хмм. Значи казваш, че Злочестие не може да направи разлика между истински човек и камара клетки? — Странна грешка за такова интелигентно същество.
	— Е, по-вероятно е просто да не му пука — отговори Летящ рицар. — Искам да кажа, _ако_ Злочестие е Епичен. Пък и може да има някакво взаимодействие на мотиваторите, което ние не разбираме. Истината е, че тези неща и в най-добрите случаи са капризни. От време на време дадена сила просто не _действа_ при някого. Всички я ползват, обаче той не може да работи с устройството.
	— Случва се по-често на Епичните. Джонатан доказа, че Епичните могат да използват мотиватори, обаче понякога се натъквахме на мотиватор, с който той не можеше да работи. Същото важи и когато един човек ползва два различни мотиватора. Понякога се получава интерференция и единият отказва.
	Облегнах се умислено в стола.
	— Клетъчни култури. Ха. Май има смисъл, но изглежда… толкова просто.
	— Най-добрите тайни обикновено са прости. Просто е обаче само в ретроспекция. Знаеш ли колко време отне на учените във времената преди Злочестие да разберат как се отглеждат култури от нормални човешки клетки? Беше удивително труден процес. Е, същото е и с мотиваторите. Трудихме се като роби за създаването на първите. Това, което наричате мотиватор, всъщност е малък инкубатор. Мотиваторът храни клетки, регулира температурата, изхвърля отпадъка. Ако е добре изработен, качественият мотиватор ще изтрае десетилетия.
	— Регалия знаеше твоята тайна — казах аз. — Тя хвана Разрушение и използва неговите клетки за създаването на бомба.
	Летящ рицар мълчеше. Погледнах го. Манекенът му беше облегнат на стената с ръце зад гърба и сведена глава, все едно не е сигурен.
	— Какво? — попитах го аз.
	— Произвеждането на мотиватори от живи Епични е опасно.
	— За Епичния.
	— Искри, не, за _теб_. Могат да чувстват, когато някой друг ползва силите им. Ужасно болезнено е, освен това те усещат къде се случва. Естествено, намират източника на болката и го унищожават.
	— Ето тук е мястото на близнаците — подхвърлих аз. — Ти каза…
	— Че единият почти винаги убива другият. Защото го боли, когато другият използва силите си. Затова не правя мотиватори от живи Епични. Лоша, лоша идея.
	— Аха. Ами доколкото познавам Разрушение, той вероятно се е радвал на болката. Като котка е.
	— Като… котка?
	— Да. Откачена, сбъркана, цитираща светите писания котка, която обича болката. — Вирнах глава. — Какво? Мислиш, че е по-скоро пор? Разбирам. Сега за Регалия. Тя оперира Разрушение. Не й ли беше нужна само кръвна проба?
	Манекенът махна пренебрежително с ръка.
	— Стар номер. Аз самият го използвах, преди да взема решението повече да не правя мотиватори от живи Епични. Служи да не разберат те колко просто е всъщност всичко. Както и да е, вече знаеш тайната. Може би ще помогне; не знам. А сега може ли да ме оставиш с мъката ми?
	Изправих се на крака. Внезапно се почувствах много уморен. Може би беше остатъчен ефект от оздравяването ми по-рано.
	— Знаеш ли слабостта на Проф?
	Летящ рицар поклати глава.
	— Нямам представа.
	— Лъжеш ли?
	Той изсумтя.
	— Не. Не лъжа. Така и не ми даде да разбера каква е, а всичките ми предположения се оказаха погрешни. Питай Тиа. Може да й е казал.
	— Мисля, че Тиа е мъртва.
	— Проклятие. — Летящ рицар се умълча. Погледът му изстина. Надявал се бях тайната на мотиваторите да хвърли светлина върху Проф и онова, което той правеше, дарявайки силите си на другите. Но още нямах отговор защо по този начин някои Епични можеха да избегнат тъмнината.
	_Или пък всъщност не могат_, помислих аз. Трябваше да разговарям с Едмънд, онзи, когото наричаха Конфлукс.
	Отправих се към вратата, подминавайки мъртвата Епична в ковчега. Мълчаливо се надявах Летящ рицар да не намери начин да върне жена си; съмнявах се, че ще получи каквото иска от повторното събиране с нея.
	— Убиецо на Стоманеното сърце — викна той след мен.
	Обърнах се, а манекенът приближи към мен. Носеше върху дланта си малко устройство. То приличаше на цилиндрична батерия, от стария примитивен модел, каквито бях виждал в рекламите на играчки в записите, които ни пускаха след вечеря във Фабриката. Навремето ми се струваха някак по-реални — по-скоро картина на живота в света преди Епичните — от екшъните, които прекъсваха.
	О, да живееш в свят, където децата ядат шарени зърнени храни за закуска и молят родителите си за играчки.
	— Какво е това? — попитах аз и взех устройството от ръката на манекена.
	— Инкубатор за тъканни проби. Ще опази клетките свежи достатъчно дълго, за да ми ги изпратите. Когато се провалите и ви се наложи да убиете Джонатан, вземете ми проба от неговото ДНК.
	— За да можеш да направиш някакво устройство, поробвайки неговите клетки, и да се обогатиш?
	— Джонатан Федрус има най-могъщите изцелителни способности от всички Епични, които са ми известни — отговори Летящ рицар, а манекенът му ми отправи груб жест. — Ще създаде болконтрол, по-мощен от всички, които съм изпробвал някога. Може… може да подейства на Амала. Повече от година не съм опитвал нищо за нея. Но може би… Не знам. Все едно. Трябва да направите така, че Джонатан да продължи да лекува хора и след смъртта си. Знаеш, че той би искал това.
	Не обещах нищо, обаче взех инкубатора.
	Човек не знае какво може да му послужи.


>	Част втора

>>	11.

	Намирах се в някакво студено и тъмно място.
	Светът ми се състоеше единствено от звуци. Всеки звук беше ужасен, нападаше, пищеше. Свих се на кълбо пред тях, но тогава атакуваха светлините. Ослепителни, ужасни. _Яростни._ Мразех ги, обаче не постигах нищо. Плачех, но и това ме плашеше; собственото ми тяло ме предаваше с удар отвътре, заедно с всички отвън.
	Натрупваше се, за да стигне до климакс от тътен, искри, горене, трясъци, скърцане и ужасни експлозии, докато…
	Събудих се.
	Бях се свил неудобно на задната седалка на единия от джиповете. Движехме се по разбита магистрала през нощта. Колата трополеше и скърцаше, а ние се носехме към Атланта.
	Замигах уморено и опитах да осмисля съня. Кошмар? Сърцето ми определено биеше бързо. Помнех, че бях напълно ужасе`н от шума и бъркотията, но не приличаше на никой от дотогавашните ми кошмари.
	Нямаше вода. Смътно помнех няколко кошмара от времето във Вавилар и те винаги включваха удавяне. Седнах и се облегнах умислено. След нещата, които бях открил за Епичните, не можех да пренебрегвам нито един лош сън. Но къде ме поставяше това? Хората все така щяха да имат кошмари. Как да прецениш дали някой е важен, или си е просто сън?
	Е, _не бях_ Епичен. Затова сигурно нямаше значение.
	Протегнах се и се прозях.
	— Е, как се справяме?
	— Тази нощ напредваме добре — отговори Ейбрахам от предната седалка. — Тук има по-малко камънаци по пътя.
	Когато беше възможно, пътувахме нощем, разделени в двата джипа, с изключени светлини и се ориентирахме с уредите за нощно виждане. По предложение на Ейбрахам сменяхме местата си през няколко часа; той каза, че така разговорите не доскучават и шофьорите остават бдителни. Всички, освен мен, шофираха. Което беше съвсем несправедливо. Само заради онзи път. Е, и заради другия. И третия, с пощенската кутия. Ама сериозно, кой помни такива работи?
	Сега Мизи и Ейбрахам бяха в моя джип, а Меган и Коуди в другия. Измъкнах пушката, която бях прибрал в краката си. С едно докосване свих приклада и така можех да използвам уреда за нощно виждане и термалния визьор, за да погледна навън.
	Ейбрахам имаше право. Тази магистрала, макар и разбита, беше общо взето в по-добро състояние от онази, по която пътувахме от Нюкаго до Вавилар, и в _много_ по-добро от пътя до замъка на Летящ рицар. Подминавахме изоставени край пътя коли, а нито един от градовете в района не беше осветен — или защото бяха изоставени, или защото обитателите не искаха да привличат вниманието на Епичните. Предположих, че първото е по-вероятно. Хората гравитираха към по-големите градове, където им се налагаше да са под властта на Епични, но и имаха някакъв достъп до необходимите за живот неща.
	Колкото и да беше ужасен Нюкаго, все пак предоставяше сравнително стабилен живот. Пакетирана храна от някоя от действащите фабрики, чиста вода, електричество. Не беше цветна зърнена закуска, но беше по-добро от живота в пустошта. Пък и по отношение на Епичните, в града хората бяха като пасаж риби — прекалено незначителни, за да изпъкват. Човек просто се надяваше да не бъде убит при някой внезапен изблик на гняв.
	Най-сетне зърнах стар зелен пътен знак, който обявяваше, че не сме далеч от Канзас сити. Щяхме да го заобиколим, понеже тук властваха Епични. Най-вече Коравия. За щастие, сегашното положение на Атланта не беше много далеч. Пътуването на задната седалка на тези коли съвсем не беше удобно. Искри, преди всичко да се разпадне, страната беше _голяма_.
	Извадих мобилния. Определено беше приятно пак да го ползвам, макар че се наложи да намаля яркостта на екрана, за да не освети колата ни. Написах съобщение на Меган.
	_Целувка._
	След секунда мобилният примигна и проверих отговора.
	_Шегичка._
	Мръщех се, докато не забелязах, че съобщението не е от Меган, а от непознат номер.
	_Летящ рицар?_, предположих аз.
	_Е, технически погледнато, това е Мани, моят манекен_ — отговори той. — _Иначе, да. И да, наблюдавам комуникациите ви. Свиквай._
	_Нали си даваш сметка, че всички са уверени в пълната сигурност на твоите мобилни_, написах аз.
	_Значи всички са идиоти_, отговори Летящ рицар. _Много ясно, че мога да чета каквото изпращаш._
	_А ако Проф ме убие и вземе този телефон?_, попитах аз. _Не се ли притесняваш да не забележи, че си ми писал?_
	В отговор неговите съобщения изчезнаха, както и моите до него. Искри. Можеше да хакне паметта на мобилния ми?
	_Помни сделката ни_, написа той. _Искам тези клетки._
	Не бях сключвал такава сделка, обаче нямаше полза да го споменавам сега. Надрасках номера му на листче, после погледах как — съвсем очаквано — последното му съобщение избледня. След секунди дойде отговорът на Меган.
	_И аз те целувам, Колене._
	_Там всичко наред ли е?_, попитах аз.
	_Ако под „наред“ разбираш да полудявам, защото съм принудена да слушам как Коуди си измисля разни истории една след друга, значи е наред._
	Изпратих усмивка.
	_Разбери ме, той твърди, че е участвал в олимпиадата, обаче някакъв елф му задигнал медала._
	_Почакай играта на думи_, написах аз. _Обикновено има някоя ужасна шега на края на историята._
	_Ще пътувам с Ейбрахам в следващата отсечка_, отговори тя. _Сериозно. Мислех, че съм превъзмогнала чувството, че трябва да удуша някого от отряда. Оказва се, че желанието да убия Коуди по жесток и безчовечен начин няма нищо общо с тъмнината. Беше напълно естествено._
	_Хмм. Може би ще искаме да проверим дали нещо от приказките на Коуди е специално свързано с твоята психе. Има шанс, макар и малък, ако изправянето срещу страховете може да потуши тъмнината, други външни стимули да я направят по-агресивна._
	Минаха няколко секунди.
	_Зубрач_, дойде най-сетне съобщението.
	_Просто се старая да обмисля всички възможности._
	_Наистина_, отговори тя, _защо не мога в крайна сметка да излизам с момче с „полезна“ обсесия?_
	Усмихнах се.
	_Например?_
	_Любовни романи? Техники за целуване? Момчешки работи. Може би тогава ще можеш да ми правиш комплименти не само за избора на пистолети._
	_Съжалявам_, написах аз. _Нямам много опит в тази област._
	_Няма защо да ми казваш. Сериозно, Дейвид, добре е, че имаш такъв хубав задник._
	_Имай предвид, че Летящ рицар най-вероятно наблюдава този разговор_, предупредих аз.
	_Ами неговият задник е адски грозен, така че защо да ми пука?_
	Попаднахме на неравен участък и почнахме да подскачаме и да се тресем. Мизи забави и заобиколи.
	_Липсва ли ти Нюкаго?_, установих, че питам Меган. _На мен понякога ми липсва. Странно, а?_
	_Не е странно. Там си отраснал. Оттам е семейството ти. Понякога ми липсва Портланд. Последното място, където живях нормално. Даже имах кукла. Есмералда. Трябваше да я оставя._
	Вдигнах глава. Меган не говореше много за тези неща.
	_Ако наистина съм излекувана_, продължи тя, _може да започна да ги търся. Щом знам със сигурност._
	_Семейството ти? Имаш ли някаква представа в кой град са?_
	_Доколкото ги познавам, не са в град_, отговори тя. _Повече хора, отколкото мислиш, живеят в мрака навън. Оцеляват. Обзалагам се, че са повече от хората в градовете. Просто не ги виждаш._
	Съмнявах се. Искам да кажа, щяха ли толкова много хора да са толкова невидими? И какво става, ако някой от тях се превърне в Епичен? Новите Епични губеха контрол веднага след като получеха силите си. Резултатите често бяха… грозни.
	_Знаеш ли какво ме яде най-много в цялата работа?_, написа Меган. _Че глупавият ми баща беше прав. Всичките му смахнати приказки за апокалипсис, това, че обучаваше дъщерите си да стрелят, подготовката за най-лошото… прав беше. Мислеше, че апокалипсисът ще е ядрен, но все пак се оказа нещо достатъчно близо._
	Не последва друго и аз я оставих насаме с мислите й. Не след дълго Мизи забави.
	— Трябва ми почивка — каза тя. — Искаш ли да се сменим, Ейб?
	— Щом си склонна.
	— Склонна съм. Много даже.
	_Явно спираме за смяна на шофьора_, написах аз на Меган. _Намираме се на… 32-ра миля._
	_Ние сме на няколко мили пред вас_, отговори тя. _Ще кажа на Коуди да забави, за да ни настигнете. И без това сме почти до града._
	Спряхме зад стар камион с ремарке. Кабината липсваше. Огледах го през визьора и забелязах вътре останките от отдавна угаснал огън.
	— Трябва да си протегна краката — каза Ейбрахам. — Дейвид, би ли ме прикривал?
	— Дадено — отвърнах аз и заредих пушката. Ейбрахам се отправи на кратка разходка, а аз се подадох отгоре на джипа, за да оглеждам да не би някой да се крие във високата трева край пътя. Мизи се примъкна на седалката до шофьора, наклони облегалката и въздъхна доволно.
	— Сигурен ли си за плана, Дейвид? — попита тя.
	— Не. Обаче той е най-доброто, с което разполагаме.
	— Ако не броим това направо да убием Проф — тихо рече тя.
	— И ти ли? Летящ рицар също каза, че трябва да го убием.
	— Знаеш, че той би искал точно това, Дейвид. Имам предвид, ще е самата строгост и ще каже „Хайде, не се и опитвайте да ме спасявате — правете каквото трябва да се направи.“ — Мизи помълча. — Той уби Вал, Дейвид. _Уби_ Вал и Ексел.
	— Не беше виновен — побързах да възразя аз. — Обсъждали сме го вече.
	— Ахаа, знам. Просто… ти не даде на Стоманеното сърце втори шанс, нали? Прекалено опасно е. Трябваше да спасиш града. Да си отмъстиш. Защо това е толкова различно?
	Насочих визьора към някакви шумолящи плевели. От тях изскочи дива котка и избяга.
	— Разговорът ни всъщност не е за Проф, нали? — попитах я аз.
	— Май не — призна Мизи. — Разбирам, че сега нещата са други. Знаем тайната на слабостите, дрън-дрън. Но все си мисля… защо _ти_ можа да отмъстиш, а аз да не мога? Ами _моите_ чувства, _моят_ гняв? — Тя няколко пъти удари глава в облегалката. — Глууупости. Звучи толкова плачливо. „Ей, Дейвид. Много ми се ще да убия гаджето ти. Защо не ми разрешиш?“ Извинявай.
	— Разбирам чувството, Мизи. Наистина. И не мисли, че голяма част от мен не се чувства виновна за това, че толкова от времето ми мина в опити да убивам Епични, само за да се озова с Меган. Кой би помислил, че любовта и омразата са толкова подобни, а?
	— Кой ли? Ами на практика всеки философ, който е живял някога на света.
	— Какво? Наистина ли?
	— Аха. И сума ти рок песни.
	— Уха.
	— Знаеш ли, Дейвид, фактът, че си получил образованието си във фабрика за оръжия, понякога си личи.
	Ейбрахам си свърши работата и закрачи обратно към джипа. Имах чувството, че трябва да дам по-свестен отговор на Мизи, обаче какво можех да й кажа?
	— Не го правим, просто защото харесваме Проф или заради моите чувства към Меган — тихо рекох аз и седнах пак на мястото си. — Правим това — отиваме в Илдития да спасим Проф — защото _губим_, Мизи. Възмездителите бяха единствените, които изобщо се бореха, а сега на практика ги няма.
	— Ако не намерим начин сериозно да променим нещата и да спрем Епичните, с човешкия род е свършено. Няма как да продължим да ги избиваме, Мизи. Твърде бавно е, а и ние сме твърде слаби. _Трябва_ да сме способни да започнем да ги _връщаме_.
	— Спасяваме Проф не заради самия него. Искри, когато успеем, той сигурно ще ни мрази за това. Понеже ще му се наложи да живее със съзнанието за нещата, които е направил. По-скоро би предпочел да е мъртъв. Обаче ще го направим, защото ни е нужна неговата помощ. И трябва да _докажем_, че може да се направи.
	Мизи кимна бавно, а Ейбрахам влезе в колата. Свалих пушката.
	— Май ще трябва да потуша жаждата за мъст — каза Мизи. — Да я угася завинаги.
	— Не — отвърнах аз.
	Мизи се обърна и ме погледна.
	— Поддържай този огън, Мизи — продължих аз и посочих нагоре през покрива. — Но го насочи към истинската мишена. Към онзи, който _всъщност_ уби твоите приятели.
	Злочестие висеше в небето — ярка червена точка, като прицел на оръжие. Виждаше се всяка нощ.
	Мизи кимна.
	Ейбрахам подкара колата и не поиска да се включи в нашия разговор. Докато се движехме, мобилният ми примигна и аз се облегнах в очакване на нова серия закачки с Меган.
	Но съобщението й се оказа кратко и вледеняващо.
	_Побързайте. Решихме да разузнаем близо до града, да огледаме. Нещо е станало._
	_Какво?_, припряно попитах аз.
	_Канзас сити. Няма го._


>>	12.

	Опитах се да измисля подходящо сравнение за _хрущенето_ на шлаката под краката ми. Като… като лед върху… Не.
	Пристъпвах през обширната разтопена скала, която беше Канзас сити. За пръв път думите ме предадоха. Единственото подходящо прилагателно, за което се досещах, беше… тъжен.
	Преди ден тук беше една от точките на цивилизацията върху иначе тъмната карта. Да, мястото се управляваше от Епични, обаче имаше живот, култура, общество. _Хора._ Десетки, може би стотици хиляди.
	Нямаше ги.
	Приклекнах и потърках с пръсти гладката земя. Все още беше топла и сигурно щеше да остане топла с дни. Взривът беше изкорубил скалите и беше превърнал сградите в планини разтопена стомана. Земята беше покрита с малки гънки стъкло, като вълни, не по-високи от два пръста. Създаваха някакво усещане за невероятно мощен вятър, който духа от центъра на разрушението.
	Всички тези хора. Мъртви. Помолих се на Бог — или на някой друг, който може би ме чуваше — някои от тях да са се измъкнали преди взрива. Звук от стъпки извести идването на Меган. Утринното слънце я осветяваше.
	— Измираме, Меган — казах аз пресипнало. — Капитулирахме пред Епичните, но все още ни изтребват. Войните им ще унищожат живота на планетата.
	Тя постави ръка на рамото ми, а аз останах приклекнал. Докосвах това, което сега беше стъкло, а преди бяха хора.
	— Разрушение ли е направил това? — попита тя.
	— Съвпада с направеното от него в други градове. И не ми е известен друг със силите да постигне това.
	— Този маниак…
	— В него има нещо сериозно сбъркано, Меган. Когато разрушава даден град, той смята това за _милост_. Сякаш мисли… мисли, че начинът наистина да освободи света от Епичните е да унищожи всеки, който може някога да бъде превърнат в Епичен.
	Тъмнината беше донесла на Разрушение особен вид лудост, извратена версия на целта на самите Възмездители. Да освободи света от Епичните.
	Цената нямаше значение.
	Мобилният ми просветна и аз го откачих от обичайното му място, на рамото на якето ми.
	_Виждаш ли?_ Беше Летящ рицар. Прикачил беше и снимка. Огромен взрив, изригващ от място, за което предположих, че е Канзас сити. Снимката беше направена от голямо разстояние.
	_Хората споделят тази снимка наляво и надясно_, написа Летящ рицар. _Вие не бяхте ли тръгнали нататък?_
	_Знаеш точно къде сме_, отговорих аз. _Следиш мобилния ми._
	_Просто проявявам любезност. Снимайте центъра на града. Разрушение ще представлява проблем._
	_Ще представлява?_
	_Ами виж това._
	Следващата снимка беше на мършав мъж с козя брадичка, който крачеше по пълна с хора улица, тренчкотът му се вееше, а на кръста му беше препасана сабя. Веднага познах Разрушение.
	_Канзас сити?_, попитах аз. _Преди взрива?_
	_Аха_, отговори Летящ рицар.
	Смисълът на видяното стигна до ума ми. Припряно набрах номера на Летящ рицар и доближих мобилния до ухото си. Той вдигна след секунда.
	— Той не свети — нетърпеливо казах аз. — Това означава…
	— Какви ги вършиш? — попита Летящ рицар. — Идиот!
	Прекъсна.
	Втренчих се объркано в мобилния, докато не получих ново съобщение.
	_Казах ли ти, че можеш да ми се обаждаш, момче?_
	_Ама ти ми пишеш цял ден_, отговорих аз.
	_Съвсем друго е. Да звъниш на хората без тяхно позволение е отсвирено нарушаване на личното им пространство._
	— Отсвирено? — попита Меган иззад рамото ми.
	— Имам филтър за ругатни на мобилния.
	— Използваш филтър за _ругатни_? Това да не ти е детската градина?
	— Не. Забавно е. Така хората звучат _наистина_ глупаво.
	Дойде ново съобщение от Летящ рицар. _Каза, че Регалия е направила мотиватор от Разрушение. Искаш ли да се обзаложиш, че не е бил само един? Виж тези снимки._
	Прати още една поредица снимки на Разрушение в Канзас сити — правеше нещо с някакъв светещ предмет. Светло беше, но можеше да се види, че сиянието идва от предмета, а не от самия Разрушение.
	_Часът на последната снимка е точно преди градът да се изпари_, уточни Летящ рицар. _Разрушил е Канзас сити с това устройство. А защо ползва устройство, вместо да го направи сам?_
	_По-незабележимо е_, отговорих аз. _Ако седи в центъра на града и свети, докато го вдигне във въздуха, както направи в Тексас, ще послужи като предупреждение за хората да избягат._
	_Отвратително_, написа Летящ рицар.
	_Можеш ли да го наблюдаваш през други мобилни?_, попитах аз.
	_Доста информация за пресяване, момче._
	_Имаш ли да правиш нещо по-приятно?_
	_Аха, май да. Аз не съм от вас, Възмездителите._
	_Да, обаче си човек. Моля те. Направи каквото можеш. Ако го забележиш в друг град, независимо дали свети, или не, кажи ми. Може би ще успеем да предупредим хората._
	_Ще видим_, отговори той.
	Меган погледна телефона ми.
	— Би трябвало да се уплаша от контрола, който той има над мобилните, нали?
	Двамата снимахме центъра на града. След като пратихме снимките на Летящ рицар, целият ми разговор с него изчезна от мобилния. Показах това на Меган, но тя беше разсеяна. Взираше се във видимо безкрайното поле лъскави като стъкло могили от скали и стомана, които някога бяха град.
	— Това щеше да ме убие — тихо каза тя. — Огън. Край завинаги.
	— Щеше да убие повечето Епични. Дори и някои от останалите Висши Епични. — Това беше един от начините да се преодолее тяхната неуязвимост: да ги удариш с ядрено оръжие и да ги унищожиш. Ужасно решение, както бяха установили няколко държави. Можеш да поразиш с ядрено оръжие само толкова от собствените ти градове, колкото да не ти оставят нищо друго, което да защитаваш.
	Меган се облегна на мен, а аз сложих ръка на рамото й. Беше влязла в горяща сграда, за да ме спаси, и така се беше изправила срещу онова, което можеше да я убие, но това не означаваше, че страхът й е изчезнал. Просто беше под контрол. Управляем.
	Двамата отидохме при другите Възмездители, които се бяха настанили близо до центъра на експлозията. Ейбрахам беше проверил за радиация, за да сме сигурни, че е безопасно.
	— Ще се наложи да направим нещо с този тип, Дейвид — каза Ейбрахам, когато се приближих.
	— Съгласен съм. На първо място обаче е спасяването на Проф. Единодушни ли сме по този въпрос?
	Всички от групата кимнаха. Ейбрахам и Коуди бяха с нас с Меган от началото — искаха да опитаме да върнем Проф, а не да го убием. Явно бях убедил Мизи при разговора ни в колата, тъй като тя закима енергично.
	— Някой друг тук да се чуди _защо_ Проф е отишъл в Атланта? — попита Коуди. — Искам да кажа, можеше да си стои във Вавилар и да накара всички видове Епични да му се подчиняват. А той се е вдигнал чак тук.
	— Трябва да има някакъв план — отговорих аз.
	— Той разполага с цялата информация на Регалия — каза Ейбрахам. — Тя знаеше разни неща за Епичните, за силите им и за Злочестие — подозирам, че знаеше повече от всеки друг. Затова се питам какво ли е намерил Проф в нейните данни.
	Кимнах умислено.
	— Регалия каза, че иска наследник. Знаем, че беше намесена в неща, които са много по-големи от града й. Тя беше във _връзка_ със Злочестие. Опитваше да разбере как действат неговите сили. Може би Проф продължава работата й — онова, което тя планираше, преди ракът й да се усложни.
	— Възможно е — съгласи се Мизи. — Какво обаче? Какво планираше Регалия? Или сега — какво планира _Проф_?
	— Не знам — отговорих аз. — Но се тревожа. Проф е един от най-ефикасните и интелигентни хора, които познавам. Той очевидно няма просто да си седи като другите Епични и да управлява някой град. Плановете му ще са по-амбициозни. Каквото и да си е наумил, то ще е нещо _голямо_.
	Излязохме от Канзас сити много по-мрачни, отколкото влязохме. Този път се движехме по-близо. Двата джипа се движеха в индианска нишка. Призляваше ни от това колко време ни отне да се доберем до място, където да не сме обградени от разтопени сгради и изгорена земя. Продължихме да се движим, макар че слънцето беше изгряло. Ейбрахам прецени, че сме близо до целта си — на не повече от няколко часа.
	Реших, че най-добрият начин да се разсея от ужасите на Канзас сити е да опитам да свърша нещо полезно. Затова извадих една от кутиите, които Летящ рицар ни беше дал. Мизи се обърна и любопитно загледа над облегалката. Ейбрахам ме стрелна с поглед в огледалото, но не каза нищо, а и аз не можех да разгадавам емоциите му. Бях виждал купчини боеприпаси с по-изразителен вид от Ейбрахам. Понякога можеше да е като някакъв дзен монах. С пушка.
	Вдигнах капака и обърнах кутията така, че Мизи да вижда вътре. Съдържаше чифт ръкавици и буркан със сребриста течност.
	— Живак? — попита Мизи.
	— Аха — отвърнах аз, взех едната ръкавица и почнах да я обръщам.
	— А това не е ли _мнооого_ вредно?
	— Не съм сигурен — признах аз.
	— Предизвиква лудост — каза Ейбрахам. След малко добави. — Значи няма да има голяма промяна за никой от пътуващите в тази кола.
	— Ха-ха — отвърна Мизи.
	— Живакът е силно токсичен — продължи Ейбрахам. — Бързо прониква през кожата и дори изпаренията му са опасни. Внимавай, Дейвид.
	— Няма да отварям капака, докато не съм наясно какво правя. Просто ще проверя дали мога да накарам живака да се движи в буркана.
	Нетърпеливо сложих ръкавицата. Веднага по пръстите тръгнаха ивици виолетова светлина, които се събраха в центъра на дланта. Мекият пурпурен цвят ми напомни за тензорите. Стори ми се логично. Проф ги беше направил, подражавайки на получената от Епични технология. Вероятно беше ползвал дизайн на Летящ рицар.
	— Това ще ни остави без дъх — обявих аз, представяйки си нещата, които бях чел за силите на Ртич. Поставих ръката си над буркана с живак, но спрях. Как точно да задействам способностите? Спирилът беше труден за контролиране, макар че се задействаше лесно. Докато при тензорите беше необходимо време, за да успея да ги накарам да правят нещо.
	Опитах да дам команди с мисълта си, опитах да приложа номерата, които бях ползвал, за да задействам тензорите, обаче нищо не стана.
	— _Сега_ ли ще остана без дъх — попита Мизи — или по някое време по-нататък по пътя? Ще ми се да съм подготвена.
	— Нямам представа как да ги накарам да работят — казах аз, махнах с ръка и пробвах отново.
	— Да не би да има инструкции? — обади се Ейбрахам.
	— Коя по-точно суперизумителна Епична технология върви с книжка с _инструкции_? — възкликнах аз. Струваше ми се твърде банално. Въпреки това проверих в кутията. Нищо.
	— За добро е — каза Ейбрахам. — Трябва да почакаме и да го изпробваме в по-контролирана среда. Или поне не докато се движим по този полуразрушен път.
	С въздишка свалих ръкавицата. После взех големия буркан с живака и се взрях в него. Веществото беше _странно_. Бях си представял как изглежда течен метал, но това тук надминаваше очакванията ми. Движеше се бързо и леко и беше невероятно рефлективен. Все едно някой беше стопил огледало.
	Прибрах буркана след още едно напомняне от Ейбрахам и оставих кутията в краката си. Все пак изпратих на Летящ рицар съобщение, с което го молех за инструкции. Не след дълго обаче колата на Меган забави пред нас. Мобилният на Ейбрахам завибрира.
	— Да? — отговори той, включи мобилния и намести слушалката в ухото си. — Ха. Любопитно. — Забави джипа и погледна назад към мен. — Коуди е забелязал нещо пред нас.
	— Града ли?
	— Почти. Следата му. Погледни на два часа.
	Извадих пушката, отворих покрива и се изправих. Оттук видях нещо много интересно край пътя: огромна равнина смачкани мъртви растения. Простираше се надалеч.
	— Градът определено е минал в тази посока — обясни Ейбрахам. — Не можеш да го видиш оттук, обаче това е част от много широка ивица мъртва трева. Широка колкото цял град. Илдития оставя такава следа, когато се движи — като диря на гигантски охлюв.
	— Страхотно — отговорих аз и се прозях. — Нека да я проследим.
	— Дадено — каза Ейбрахам. — Обаче гледай по-внимателно. Коуди каза, че е видял хора, които вървят в дирята.
	Отново погледнах и наистина, няколко малки групи хора крачеха по широката ивица земя.
	— Ха — казах аз. — Отдалечават се от града. Ние смятаме, че градът се движи на север, нали?
	— Да — отвърна Ейбрахам. — Това обърка и Коуди и Меган. Искаш ли да го проучим?
	— Да — съгласих се аз и отново седнах в джипа. — Ще пратя другите двама.
	Свърнахме от пътя и се насочихме към ивицата мъртва трева. Написах съобщение на Меган. _Вижте какво можете да разберете от изостаналите хора, но не поемайте рискове._
	_Това са бежанци_, отговори тя. _Какво рискуваме? Скорбут?_
	Коуди и Меган тръгнаха напред, а ние изостанахме. Опитах да подремна, обаче седалката на джипа беше твърде неудобна, а и — макар наистина да нямаше основания за тревога — се тревожех за Меган.
	Най-сетне съобщението от нея дойде. _Те __са__ бежанци. Знаят за Проф, но го наричат Ослепителния. Тук е от две или три седмици и някои Епични му се противопоставят, в това число и главният Епичен тук — някакъв тип, наречен Крадеца._
	_Хората са избягали от града, понеже мислят, че сблъсъкът между Проф и Крадеца е неизбежен. Смятат да се махнат за седмица или две, да се прехранват както могат, и после да се върнат и да видят кой е на власт в крайна сметка._
	_Казаха ли на какво разстояние е градът?_, попитах аз.
	_Вървят от часове, значи… може би час или два с джип? Казват още, че ще срещнем и други бежанци, които пък се движат към Илдития. Бегълци от Канзас сити._
	Значи поне част от гражданите бяха избягали. За мен беше облекчение да го узная.
	Показах съобщенията на Мизи и Ейбрахам.
	— Тази забележка за политиката в Илдития е полезна — каза Ейбрахам. — Това ще рече, че Проф не е стабилизирал властта си над града. Няма да разполага с ресурсите да ни търси.
	— Ще успеем ли да влезем? — попита Мизи. — Без да изглеждаме подозрително?
	— Можем да се скрием сред бегълците от Канзас сити — отговорих аз.
	— Дори и от това няма да има нужда — каза Ейбрахам. — Крадеца позволява на хората да влизат и да излизат безнаказано от Илдития, затова често има поток навътре и навън. Можем да се представим за работници и те би трябвало да ни приемат веднага.
	Кимнах бавно, после наредих да продължим вън от пътя, но да заобиколим отдалече ивицата мъртва земя. Функциониращите коли — бяха преправени да се захранват от батерии — бяха новост на повечето места по света. Кой знае на какви дръзки глупости можехме да налетим, ако се приближахме твърде много до напълно отчаяни хора.
	Меган и Коуди се върнаха при нас и заедно продължихме по неравната земя още около час. Аз наблюдавах през визьора и забелязах първите признаци за Илдития: ниви. Намираха се до града, не върху мъртвата земя, а непосредствено до нея. Това можеше да се очаква — Атланта беше известна с продукцията си.
	Скоро след като видях нивите, забелязах още нещо да наднича над хоризонта пред нас — сред огромния, иначе безличен пейзаж, съвсем не на място се издигаха контурите на град.
	Бяхме намерили Атланта или Илдития, както се наричаше сега.
	Градът от сол.


>>	13.

	Седях на капака на джипа, който бяхме паркирали в някаква горичка на два-три километра от Илдития, и проучвах града през визьора на пушката. Илдития представляваше град, който беше голяма част от старата Атланта — центърът, кварталите и някои предградия. Диаметърът й беше десетина километра, според Ейбрахам.
	Небостъргачите ми напомниха за Нюкаго, макар да признавам, че животът в града не ми беше дал добра представа за силуета му. Тези сгради ми изглеждаха по-раздалечени и по-източени. Освен това, бяха направени от сол.
	Когато чух за града от сол, аз си го представих от прозрачен кристал. Божичко, сбъркал бях. Сградите бяха матови. Прозрачни бяха само по ъглите, където просветваше слънцето. Приличаха на камък, а не на грамадни буци от обикновената сол за ядене.
	Небостъргачите бяха в чудесни разнообразни цветове. Преобладаваха розовите и сивите, а оптиката ми позволи да различа по стените жилки бяло, черно и дори зелено. Честно, красиво беше.
	Освен това се променяше. Ние се бяхме приближили откъм гърба — този град определено имаше „гръб“ и „лице“. Районите в задната част бавно се _ронеха_, като стена от пръст под дъжда. Топяха се и се лющеха. Пред очите ми падна цялата страна на един небостъргач; после сградата рухна с тътен, който чух дори на такова разстояние.
	С падането си солта се трупаше на буци, които ставаха все по-малки по-нататък в дирята на града. Това беше логично — повечето Епични сили не създаваха трайни неща. Падналите сгради от сол щяха накрая да се стопят и да изчезнат, да се изпарят и да оставят мъртва и равна земя като тази, през която минахме.
	Доколкото разбирах, от другата страна на града растяха нови сгради — както се образуват кристали, обясни ми Ейбрахам. Илдития се движеше, но не на крака или колела. Движеше се като мухъл върху захвърлена филия.
	— Леле — казах аз и свалих пушката. — Невероятно е.
	— Да — отговори Ейбрахам, който стоеше до джипа. — И е трудно да живееш тук. Цикълът на целия град е една седмица, разбираш ли. Сградите, които се разпадат тук, израстват в предната част.
	— Което е готино.
	— Трудно е — повтори Ейбрахам. — Представи си домът ти да се разпада на всеки седем дни и да си принуден да се нанасяш в нов на другия край на града. И все пак тукашните Епични не са по-жестоки от другите, а в града има някакви удобства.
	— Вода? — попитах аз. — Електричество?
	— Събират дъждовна вода. Тук вали често заради една местна Епична.
	— Бурята — казах аз и кимнах. — И дъждът…
	— Не разтапя солта? — прекъсна ме Ейбрахам, преди да попитам. — Да, но това няма голямо значение. Сградите в задната част наистина се износват преди да паднат и може би пропускат вода, но не е непоправимо. По-големият проблем е намирането на начин за събиране на вода, която да не е прекалено солена за пиене.
	— Значи няма водопровод и канализация — заключих аз. Укритието на Възмездителите във Вавилар имаше септична яма, което беше приятен лукс.
	— Богатите имат електричество — продължи Ейбрахам. — Градът разменя храна срещу батерии.
	Меган дойде при нас. Заслони очи и погледна града.
	— Сигурен ли си, че с тоя твой план можем да влезем вътре, Ейбрахам?
	— О, със сигурност — отговори Ейбрахам. — Влизането в Илдития никога не е проблем.
	Отново се покатерихме в джиповете, после внимателно обиколихме града, като за всеки случай се държахме на разстояние. Най-сетне оставихме колите в една стара ферма с ясното съзнание, че може и да не са там, когато се върнем, независимо от сложното възмездителско заключване. Преоблякохме се в износени джинси, прашни якета и раници с окачени отстрани стари бутилки за вода. Потеглихме с надеждата да изглеждаме като група отцепници, които работят, за да оцеляват.
	Преходът ме накара да съжалявам за друсането в джипа. Когато приближихме предния край на Илдития, тръгнахме сред нивите — бях чел и слушал за тях, но никога досега не бях виждал подобно нещо.
	Градовете-държави в Разединените Щати бяха по-свързани помежду си, отколкото смятах преди. Навярно Епичните биха могли да оцелеят без никаква инфраструктура, но те искаха поданици, над които да властват. Каква полза да си всемогъща разрушителна и гневна стихия, ако нямаш селяни, които да убиваш от време на време? За съжаление, селяните трябваше и да ядат, за да не вземат да измрат, преди да ти падне сгода да ги изтребиш.
	А това означаваше да създадеш някаква структура в града си, да намериш някакъв продукт, който да продаваш. Градовете, които произвеждаха излишък от храна, можеха да я търгуват срещу батерии, оръжия или луксозни стоки. Това ми се струваше задоволително. Когато се появиха за пръв път, Епичните безогледно унищожаваха всичко и разрушиха инфраструктурата в страната. Сега бяха принудени да се върнат назад и да станат администратори.
	Животът е несправедлив. Не можеш _и_ да разрушиш всичко наоколо, _и_ да живееш като крал.
	Затова имаше ниви. Реколтата на онези, които бях забелязал край пътя на града, вече беше прибрана, докато зърнените насаждения тук бяха узрели и готови. Много хора работеха на полето и макар да беше ранна пролет, те вече жънеха.
	— Отново Бурята? — попитах шепнешком Ейбрахам, който крачеше до мен.
	— Да. Нейните дъждове предизвикват свръхбърз растеж около града; тук могат да добиват нова реколта на всеки десет дни. Периодично хората пътуват с нея няколко дни напред по пътя на града и садят, а после тя полива. Работниците отиват да се грижат за нивите си и се присъединяват към града, когато той мине край тях. О, и е добре да стоиш с наведена глава.
	Сведох очи и възприех познатата стара поза — с безизразно лице — на човек, който живее под властта на Епичните. Наложи се Ейбрахам да сръчка Меган, която предизвикателно срещна погледа на охраната, край която минахме — жена с пушка на рамо и надменна усмивка на уста.
	— Продължавайте към града — каза жената и посочи с пушката си към Илдития. — Пипнете ли и един житен клас, ще ви застреляме. Ако искате храна, говорете с надзорниците.
	Когато приближихме града, настигнахме някакъв ескорт от мъже с палки на коланите. Чувствах се неудобно под погледите им, но останах със сведени очи, което ми позволи да проуча прехода на влизане в града. Първо на земята имаше тънка коричка. Тя стана по-дебела щом приближихме, захрущя и започна да се чупи под краката ни. Накрая стъпихме върху същинска каменна сол.
	По-навътре подминахме буци на местата, където започваха да растат сгради. Тук в бяло-сивото на солта бяха втъкани десетки различни слоеве, ивици цвят като замръзнал дим. Виждах текстурата на камъка и ми се щеше да го потъркам с пръсти и да я усетя.
	Миришеше странно. Май на сол. И беше сухо. Нивите бяха влажни, затова се забелязваше колко е сух въздухът в града. Присъединихме се към къса опашка хора, които чакаха да влязат в самия град, където сградите бяха с правилните размери.
	В гледката имаше и нещо познато: еднообразната текстура и цвят, дори и с различните нюанси, ми напомниха за стоманата в Нюкаго. Може би за другите това място, където всичко беше израснало от плътна сол, беше чуждо, но за мен беше нормално. Имах чувството, че се завръщам у дома. Поредната ирония. За мен удобството беше вътрешно свързано с нещо, създадено от Епичните.
	Получихме ориентиране. Човекът, който ни говори, беше изненадан, че не сме бегълци от Канзас сити, обаче продължи да говори бързо и прямо. Храната принадлежи на Крадеца. Ако искаш храна, работиш. В града нямаше полиция, затова мъжът каза, че може би ще пожелаем да се присъединим към някоя от установените общности, стига да намерим такава, която приема новодошли. Епичните могат да правят каквото пожелаят, затова да не заставаме на пътя им.
	Илдития явно нямаше структурата на Нюкаго. Там Стоманеното сърце беше установил ясна висша прослойка от хора, които не са Епични, и използваше силна полиция, за да държи хората в строй. В замяна на това обаче, в Нюкаго имахме достъп до електричество, мобилни и дори кино.
	Това ме тревожеше. Не исках да установявам, че Стоманеното сърце е по-ефикасен управник от други, макар част от мен да знаеше това от много време. Проклятие, Меган ми го каза, още когато се присъединих към отряда.
	Когато ориентирането свърши, ние приехме да бъдем претърсени. Ейбрахам ни беше предупредил и затова Меган беше готова да приложи силите си за много внимателна илюзия върху няколко торби. Така маскира някои вещи — батериите и модерните ни оръжия — като по-обикновени. Остави за стръв един хубав пистолет, за да могат пазачите да го „конфискуват“ за себе си. Това беше нещо като такса за влизането в града. Пазачите обаче ни позволиха да задържим обикновените оръжия, както Ейбрахам ни беше казал. В града оръжията не бяха незаконни.
	Обискът приключи и ни пуснаха. Мъжът, който ни беше ориентирал, отбеляза:
	— Можете да се настаните във всяка сграда, която е свободна. А на ваше място през следващите няколко седмици няма да надигам глава.
	— Защо? — попитах аз и преметнах торбата си на рамо.
	Той ме изгледа.
	— Проблеми между Епичните. Нищо, което да ни притеснява, стига да си стоим долу. Може би в близките дни храната ще понамалее. — Той поклати глава, после посочи камара сандъци на границата. — Ще ви кажа какво ще направим — обърна се той към нас и още няколко новодошли. — Тази сутрин загубих работниците си. Проклетите глупаци избягаха. Помогнете ми за внасянето на онези сандъци, а аз ще ви дам дажбата зърно за цял ден, все едно сте почнали сутринта.
	Погледнах останалите, които свиха рамене. Ако наистина бяхме отцепници, за каквито се представяхме, нямаше голяма вероятност да пропуснем такава възможност. След няколко минути вече мъкнехме сандъците. Върху дървото беше щампован знакът на _УТК_, група странстващи търговци, управлявани от Срок, Епична, която манипулираше времето. Явно бях пропуснал посещението й. За съжаление, понеже открай време исках да я видя лично.
	Работата беше тежка, но ми даде възможност да огледам част от града. Илдития беше добре населена. Дори и при големия брой хора на полето, улиците бяха оживени. Нямаше коли, ако не се броят онези покрай пътя — те бяха от сол, останки от времената преди първото трансформиране на града. Явно при порастването всяка седмица градът възпроизвеждаше и предмети като тези коли. Разбира се, нито една не работеше. За сметка на това имаше поразително много велосипедисти.
	По простори на прозорците висеше пране. Край улицата децата си играеха с пластмасови колички, а коленете им бяха покрити със сол, която бяха изтрили от земята. Хората носеха покупки от някакъв пазар. След няколко минавания успях да установя, че пазарът е на една улица след нашето трасе, което вървеше от края на града до един склад на половин час навътре.
	Докато щъках напред-назад със сандъците, успях да добия усет за растежа на сградите. Точно до границата се образуваха буци в стари на вид основи, които приличаха на камъни, изложени на ветровете в продължение на векове. По-нататък сградите вече започваха да се оформят, стените се извисяваха нагоре и се образуваше зидария. Беше като ерозия наопаки.
	Процесът не беше съвършен. От време на време подминавахме неоформени буци по земята или между сградите — приличаха на тумори от сол. Попитах един от другите носачи, а той сви рамене и ми каза, че всяка седмица стават някакви аномалии. Те изчезват при следващия цикъл, обаче тогава се появяват други.
	Всичко това ме очароваше. Постоях дълго време пред нещо, което май щеше да стане редица жилища от черно-синя сол с усукана шарка. Почти можех да видя как сградите бавно растат, все едно… все едно ближеш сладолед, но наопаки.
	Имаше и дървета — за разлика от Нюкаго, където нищо органично не беше трансформирано. Дърветата растяха като сградите, образуваха се деликатно от солта. Тук бяха само пънове, обаче по-навътре бяха напълно развити растения.
	— Не зяпай дълго, новобранецо — каза ми една жена, която мина край мен, отупвайки прашните си ръкавици. — Това е територия на Инком.
	Жената беше една от полските работнички, наети да носят сандъци заедно с нас.
	— Инком ли? — попитах аз и я настигнах. Кимнах на Ейбрахам, който мина край нас със сандък.
	— Този квартал — отговори високата жена. — Затворени врати… Не приемат нови членове. Предстои им разпадане в задния край и обикновено се нанасят в тези апартаменти, докато домовете им се възстановят. След като Инком се изнесат, нанасят се Барчин, а с тях никой не ще и да се опитва да се разправя. Противна пасмина. Приемат всеки, но взимат половината ти доходи, и то само за да ти позволят да спиш в канавката между две сгради, докато не мине една година от присъединяването ти към тях.
	— Благодаря ти за съвета — казах аз и погледнах през рамо към неоформените сгради. — Но тази сграда е голяма; изглежда имат доста свободно място. А и защо бихме искали да се присъединим към някое семейство?
	— За защита. Разбира се, може да се настаните в празна къща. Такива има много. Но без добро семейство зад гърба, най-вероятно ще ви оберат до шушка, че и по-лошо.
	— Сурова работа — отвърнах аз и потръпнах. — Нещо друго, което трябва да знам? Няма ли някой нов Епичен, за който да се притеснявам?
	— Ослепителния ли? Аха, аз не бих му се пречкала. Както и на никой Епичен. Сега повече от обикновено. Ослепителния има почти пълна власт, обаче са останали още неколцина, които се държат. Бурята. Крадеца. Надвиснала е война. Както и да е, Епичните харесват небостъргачите, затова не ходи в центъра. Тъкмо сега центърът е на около пет.
	— … Пет?
	— Пет дни, откакто се издигна. Още два дни, докато небостъргачите почнат да се разпадат. Обикновено тогава е най-трудната част от седмицата. Когато високите сгради в центъра започнат да се разпадат, Епичните се дразнят и тръгват да си търсят забавление. Някои се местят в кварталите. Други дебнат наоколо. Ден по-късно жилищата им отново са пораснали, а слугите са пренесли всичко. Тогава общо взето е безопасно да се излиза. Не знам обаче как борбата за власт ще промени всичко това.
	Стигнахме камарата сандъци в края на града и аз грабнах един. Все още носех торбата на гърба си — не смятах да се разделям с нея, нищо че увеличаваше товара ми с всяко следващо минаване. Имаше ли какво още да попитам жената?
	— Ти и приятелите ти сте добри работници — отбеляза тя и взе сандък. — Може да успеем да ви дадем място в моя квартал. Не мога да кажа със сигурност; това е работа на Дъг. Но ние сме справедливи, вземаме само четвърт от дажбите и ги ползваме, за да храним старите и болните.
	— Звучи привлекателно — отговорих аз, макар въобще да не беше така. Ние щяхме да си построим собствено укритие някъде в града. — Как кандидатствам?
	— Никак. Просто идваш сутринта тук и свършваш някаква тежка работа. Ние ще те наблюдаваме. Не идвай да ни търсиш, иначе ще стане зле за тебе.
	Тя нарами сандъка и тръгна. Аз наместих моя и я загледах. Отбелязах очертанията на нещо, което най-вероятно беше пистолет, скрит на гърба й под якето.
	— Корав град — промърмори Мизи, взе сандък и ме подмина.
	— Аха — отговорих аз. Но и не беше така.
	Вдигнах сандъка на рамо и тръгнах надолу по пътя. Бях малък, когато всичко това започна — само на осем години, сираче на улицата. Живях сам около година, преди да ме приберат. Спомнях си приглушените разговори на възрастните за това, че разпадането на обществото произвело ужасни неща като канибализъм и банди, които опожаряват всичко наред, или семейства, които се разпадат — всеки живее за себе си.
	Това обаче не се задържа. Хората са си хора. Каквото и да става, те създават общности, борят се за нещо нормално. Дори и с Епичните, повечето от нас просто искаха да живеят свой живот. Думите на жената бяха остри, но обнадеждаващи. Ако работиш упорито, можеш да намериш мястото си в света, въпреки лудостта. Окуражаващо.
	Усмихнах се. Тъкмо тогава забелязах, че улицата е празна. Спрях и се умислих. Децата ги нямаше. Нямаше велосипеди на улицата. Завесите бяха спуснати. Обърнах се и видях неколцина други работници да се шмугват в близките сгради. Жената, с която разговарях, ме подмина забързано. Беше захвърлила сандъка някъде по пътя.
	— Епичен — прошепна тя. Устреми се към отворената врата на нещо, което някога е било магазин, и последва още няколко души на влизане.
	Припряно пуснах сандъка и отидох там. Бутнах завесата над входа. Озовах се при жената и някакво семейство, сгушено в сумрака. Един мъж, влязъл преди нас, извади пистолет и ни огледа тревожно, но не насочи оръжието. Посланието беше ясно: можехме да останем, докато Епичният отмине.
	Завесата на вратата се поклащаше леко. Предположих, че тук имаха също толкова проблеми с вратите, колкото и ние в Нюкаго. Сигурен съм, че е трудно да се ползва врата от сол, затова местните я бяха избили и я бяха заменили със завеса от плат. Не особено сигурно, но пък затова са пистолетите.
	Прозорецът на магазина беше от по-тънка сол, почти като стъкло, обаче беше прекалено мътен и през него не се различаваха подробности. Пропускаше някаква светлина вътре, а и успях да видя как оттатък преминава сянка. Самотна фигура, следвана от нещо светещо, във формата на сфера.
	Зелена светлина. Разпознах и оттенъка.
	_О, не_, казах си.
	Трябваше да погледна. Не можех да устоя. Останалите ми изшъткаха, когато доближих прага и надзърнах иззад плата към улицата.
	Това беше Проф.


>>	14.

	Навремето смятах, че мога да разпознавам Епичните, щом ги видя. Фактът, че прекарах седмици с Възмездителите заедно не с един, а с цели _двама_ скрити Епични, доказа, че не съм прав за това.
	Все пак, _имаше_ нещо във вида на Епичните, които са на върха на силата си. Стойката им, самоуверената им усмивка. Открояват се като оригване по време на молитва.
	Проф изглеждаше почти като последния път, когато го видях — облечен беше в черна престилка, а ръцете му светеха в бледо зелено. Посивелите му коси бяха изненадващи за някой с толкова мощна физика. Проф беше як. Като каменна стена или булдозер. Никога няма да наречеш такъв човек елегантен и абсолютно никога няма да ти хрумне да го прередиш на опашка.
	Проф крачеше по бяло-сивата улица, следван от сферично силово поле, в което беше затворена някаква жена. Дългата тъмна коса закриваше лицето й. Облечена беше в традиционна китайска рокля. Това беше Бурята, Епичната, която носеше дъждовете и караше насажденията да растат свръхбързо. Жената, с която говорих по-рано, каза, че Бурята се противопоставяла на властта на Проф.
	Явно това се беше променило. Проф спря пред магазина, в който се намирах, после се обърна и погледна прозорците на сградите по улицата. Прибрах се вътре с разтуптяно сърце. Изглежда, Проф търсеше нещо.
	Искри! Какво да правя? Да бягам? Пушката ми беше в торбата, разглобена, обаче имах пистолет, затъкнат в колана, под ризата. Пазачите ме бяха пуснали с него, както беше предвидил Ейбрахам. Явно не ги беше грижа, че хората вътре са въоръжени. Като че ли го очакваха.
	Е, срещу Проф оръжията не вършеха работа. Той беше Висш Епичен с _две_ първични непобедимости. Не само силовите му полета го предпазваха, но и ако се случеше да бъде ранен, раните му щяха да зараснат.
	Все пак измъкнах пистолета от колана си. Останалите в помещението се скупчиха, но запазиха тишина. Ако имаше друг изход, вероятно щяха да го използват. Макар че това не беше напълно сигурно. Много хора се криеха от Епичните, вместо да бягат. Смятаха, че единственият начин да се справят, е да кротуват и да чакат.
	Отново надзърнах през прага. Сърцето ми бумтеше. Проф не се беше преместил, обаче се беше извърнал от нашата сграда и оглеждаше отсрещната. Припряно изтрих потта от челото си, преди да се е стекла в очите ми. После извадих слушалката от джоба и я пъхнах в ухото си.
	— Някой да е виждал Дейвид? — питаше Коуди.
	— Подминах го при последното минаване — отговори Ейбрахам. — Мисля, че трябва да е някъде при склада, далеч от Проф.
	— Да, там някъде — прошепнах аз.
	— Дейвид! — Гласът на Меган. — Къде си? Прикрий се. Проф върви по улицата.
	— Виждам. Изглежда, търси нещо. Какви са позициите ви?
	— Мястото ми е с добър изглед към мишената — отговори Коуди. — На петдесетина метра от нея, на втория стаж на сграда с отворен прозорец. Сега е на мушката ми.
	— Меган ме грабна — обади се Ейбрахам — и ме завлече зад ъгъла. Ние сме на следващата улица в източна посока и гледаме на мобилните си онова, което вижда Коуди.
	— Останете на позициите си — прошепнах аз. — Мизи?
	— Не съм я чувал — отговори Ейбрахам.
	— Тук съм — каза Мизи задъхано. — Бооже, почти го _настъпих_, хора.
	— Къде си? — попитах аз.
	— Избягах. Перпендикулярно на нашата улица. Намирам се на някакъв пазар или нещо подобно. Всички се крият, но тук е претъпкано.
	— Остани на място — казах аз — и се включи към мобилния на Коуди. Това може и да не е свързано с нас. Очевидно иска да се похвали със залавянето на Бурята и… _Искри!_
	— Какво има? — попита Мизи.
	Проф светеше. Бледата зелена светлина заструи от него, когато той се обърна на улицата.
	— Ще излезете ли? — изрева той. — Знам, че сте тук! Покажете се!
	Мразех да чувам гласа на Проф така. Като… като на Епичен. Поначало беше дрезгав, но сега звучеше различно. Повелителен, изискващ, _гневен_. Стисках пистолета в потната си ръка. Зад мен едно от децата изхлипа.
	— Ще го отклоня — прошепнах аз.
	— Какво! — попита Меган.
	— Няма време — отговорих аз и се изправих. — Ако започне да разрушава района, докато ме търси, ще убие хора. Трябва да привлека вниманието му.
	— Дейвид, не — възрази Меган. — Идвам при теб. Само…
	Проф протегна ръце напред към сградата — не моята, а отсрещния комплекс апартаменти. Беше висока осем етажа, изцяло от розова и сива сол.
	И при движението на Проф се изпари.
	В Нюкаго го бях виждал да постига невероятни неща чрез силите си. Беше се изправил срещу отряд на Правораздаването и беше унищожил оръжията, куршумите и броните им в сражението. Но това беше _нищо_ в сравнение с днешното действие. Превърна цяла сграда в прах, докато мигна.
	Силите на Проф унищожиха не само постройката от сол, но и мебелите вътре, а хората и личните им вещи изпопадаха. Озоваваха се на земята с ужасно тупване и болезнени викове. Само един остана да лети във въздуха на двадесетина стъпки височина. Той насочи два пистолета _Узи_ към Проф и стреля.
	Куршумите, разбира се, нямаха ефект. В миг летящият мъж се озова ограден от светеща зелена сфера. Хвърли оръжията и започна панически да опипва стените на новия си затвор.
	Проф сви юмрук. Сферата стана колкото баскетболна топка и смачка затворения вътре Епичен на пихтия.
	Отместих поглед, понеже внезапно ми призля. Така… така направи с Ексел и Вал.
	— Фалшива тревога — каза Коуди. Звучеше облекчено. — Не търси нас. Търси Епични, които все още се подчиняват на Крадеца.
	Проф премахна сферата и останките на мъртвия Епичен паднаха на земята с противно плисване. От един магазин до моя на улицата излезе човек. Младеж — все още тийнейджър — с разхлабена вратовръзка и шапка. Той постоя за миг пред Проф, после падна на коляно и сведе глава.
	Около него се появи сфера светлина. Младежът изпадна в паника и се заозърта. Проф протегна длан, все едно претегляше новодошлия. После махна с ръка и сферата изчезна.
	— Запомни това чувство, дребни Епичен — каза той. — Вярвам, че ти си онзи, когото наричат Динамо. Приемам верността ти, колкото и да е закъсняла. Къде е господарят ти?
	Младежът преглътна и заговори с пресеклив глас.
	— Бившият ми господар ли? Той е страхливец, повелителю. Бяга от тебе.
	— Бяхте заедно по-рано днес. Къде отиде той?
	Динамо посочи с разтреперана ръка една улица.
	— Има обезопасена къща през една улица оттук. Забрани ни да идем с него. Мога да ти покажа.
	Проф даде знак и младежът хукна край него с нестабилна стъпка. Проф сключи ръце зад гърба си и тръгна подире му, но спря.
	Дъхът ми секна. Какво ставаше?
	Проф направи няколко крачки към мен и приклекна да огледа сандъка, който бях хвърлил по-рано. Той се беше отворил отстрани. Проф го побутна с крак. Изглеждаше умислен.
	— Господарю? — обади се Динамо.
	Проф се извърна от сандъка и тръгна след младежа. Лабораторната му престилка се развяваше. Силовото поле, където беше затворена Бурята, го следваше като послушно куче. Жената вътре не вдигна поглед.
	Отдъхнах си, опрях се на стената и свалих пистолета.
	— Мизи — прошепнах по мобилния, — той тръгва към теб.
	— Изглежда търси Крадеца — обади се Меган. — Успяхме да се появим точно за последното премерване на силите между Проф и бившия господар на града. Колко приятно.
	— Следвам го през визьора — каза Коуди. — Но когато мине на следващата улица, няма да виждам кой знае колко. Искаш ли да продължа с наблюдението, момко, или да остана на място?
	— Опасно е да сме толкова близо до него — настоя Ейбрахам. — Ако само зърне някого от нас…
	— Аха — съгласи се Коуди. — Обаче аз определено искам да знам на какво е способен, преди да опитаме да го свалим. Онова, което направи със сградата… пред него тензорите са като детска игра.
	— Добро сравнение — разсеяно отговорих аз. — Трябва да знаем резултата от сблъсъка му с Крадеца, ако се стигне дотам. Коуди, виж дали можеш да заемеш позиция. Мизи, _настоявам_ да се изнесеш.
	— Опитвам се — запъхтяно каза тя. — Притисната съм в стая с много хора и… Уф. Не знам колко бързо мога да се измъкна, момчета…
	Е, не възнамерявахме да се оттегляме, докато някой от нашите е в опасност.
	— Меган, бъди готова за отклоняване на вниманието. Ейбрахам, стой с нея. — Поех дълбоко дъх. — Ще проследя Проф.
	Никой не възрази. Имаха ми доверие. Нарамих торбата — нямаше време да сглобя моята _Готшалк_ — застанах на входа и надзърнах иззад поклащащата се завеса. Преди да изляза, хвърлих поглед на останалите хора в помещението.
	Всички те — мъжът с децата и жената, с която говорих по-рано — ме зяпаха изумено.
	— Да не би да каза, че ще _проследиш_ този Епичен? — попита мъжът. — Луд ли си?
	— Не е — тихо каза жената. — Ти си един от тях, нали? От онези, които се борят. Чух, че всички сте били избити в Ню Йорк.
	— Не казвайте на никого, че сте ме видели, моля ви — казах аз. Поздравих ги с вдигане на пистолета и се измъкнах на безлюдната улица.
	Побутнах сандъка, при който Проф се беше спрял — онзи, който бях зарязал. Пълен беше с храна. От пакетираната храна, която трябваше да се купува и идваше от градовете с някакви останали фабрики: боб, консервирано пиле, газирани напитки. Кимнах и забързах в посоката, в която Проф се беше отправил.


>>	15.

	— Добре — казах аз и се спрях до стената в някаква уличка. Държах пистолета в две ръце пред себе си. — Нека го направим много, _много_ внимателно. Основната ни цел е да се погрижим Мизи да се изтегли в безопасност. Събирането на информация идва на второ място.
	По линията се чу няколко пъти „разбрано“. Включих мобилния си към видеото на Коуди. Слушалките ни имаха част, която се извиваше над ухото и вървеше напред. Така всеки можеше да вижда какво прави другият.
	Коуди се движеше през тъмен коридор. През стената вдясно от него се процеждаше разсеяна светлина, като от фенерче в нечия уста. Коуди стигна до някаква стая, която все още имаше врата от сол — изненадах се, когато той я бутна и я отвори. Вмъкна се в стаята и се прокрадна до прозореца. Счупи солта с приклада на пушката си, което се оказа по-трудно, отколкото предполагах. После извади оръжието навън. Започна да предава образа от мерника на пушката, а не от слушалката на телефона. Така гледната ни точка се намираше на няколко етажа височина.
	Пазарът се забелязваше лесно. Представляваше стар паркинг с пъстри завеси по страните и с навеси, които се простираха и по съседните улици.
	— Аха — обади се Мизи, когато Коуди фокусира пазара. — Тук съм. Тълпата ме изтика на едно от долните нива. Сега опитвам да се кача по някаква стълба. Тук вътре все още се крият много хора.
	Проф вървеше право към пазара, а зеленото сияние на силовото му поле озаряваше улицата. Аз се движех успоредно, по една по-малка странична уличка, и накрая се прикрих зад храсти от розова сол.
	Всъщност тези храсти продължаваха да растат. Зяпнах, за миг хипнотизиран от малките солени листенца, които излизаха от клончетата като кристали. Бях приел, че нещата растат в предния край на града и остават неизменни, когато достигнат състоянието от момента на превръщането на Атланта. Оказа се, че части от вътрешния град продължават да се развиват.
	— Дейвид? — прошепна някой. Обърнах се и видях, че Меган и Ейбрахам ме настигат.
	Добре, добре. Приятел и ментор в пристъп на убийствен гняв. Май трябваше да се съсредоточа.
	— Меган, още малко прикритие ще е добре.
	Тя кимна и се съсредоточи за кратко. Докато мигна, храстите пред нас станаха много по-гъсти. Това беше илюзия, сянка, доведена от друг свят, където това растение _наистина_ беше по-гъсто. Но илюзията беше съвършена.
	— Благодаря — казах аз, свалих торбата и бързо сглобих пушката си.
	Проф се появи на улицата малко пред нас. Младият Епичен, когото видях по-рано, го водеше и жестикулираше. Сферичното силово поле, в което беше затворена Бурята, беше оставено да виси в началото на една малка уличка.
	Младежът с Проф… Динамо? Не бях сигурен какви са силите му. В подобни градове имаше десетки дребни Епични и не ги помнех всички.
	Динамо посочи първо земята, после пазара. Проф кимна, обаче аз бях твърде далеч да чуя какво си казаха.
	— Подземно помещение — прошепна Ейбрахам. — Това трябва да е обезопасената къща. Може би някакъв офис, свързан с паркинга?
	— _Възможно_ ли е в този град да има подземия? — попитах аз.
	— Плитки — отговори Ейбрахам и потропа с крак по земята. — В зависимост от района, Илдития може да расте върху масив от каменна сол, който на места достига височина от няколко етажа. Повтаря пейзажа на истинската Атланта, запълва пропасти и издига хълмове. Другаде е плитък, само няколко стъпки. Това тук обаче е дебел участък. Забеляза ли наклона, когато вървяхме към склада?
	Не бях забелязал.
	— Мизи — каза аз. — Проф може би ще влезе. Статус?
	— Заклещена съм — прошепна тя. — Стълбището е претъпкано; всичко живо, включително и кучетата, се мъчи да се скрие тук. Сериозно. Има _четири_ кучета. Не мога да намеря изход.
	Проф не последва младия Епичен към паркинга. Продължи по улицата и простря ръце пред себе си.
	Улицата изчезна. Солта стана на прах, а прахът отлетя в порив на вятъра, създаден от Проф чрез бързо изтласкване на две вдлъбнати силови полета. Каквото остана, пропадна в кухината отдолу и остави няколко стъпала, по които Проф заслиза, без да забави ход.
	Беше изумително. Бях изучавал Епичните. Направил бях собствена система за категоризация. Признавам, че бях леко обсебен. Както ако милион хлапета едновременно задават въпроси и са леко противни.
	Силата на Проф беше уникална — той не просто разрушаваше материята. Той я извайваше. Красиво разрушение беше. Установих, че му завиждам. Навремето бях притежавал тази сила; дарена ми беше. След смъртта на Стоманеното сърце Проф започна да дарява по-малко. Имах спирила, с който да се забавлявам, но разбирах, че още тогава Проф беше започнал да се отдръпва от нас.
	_Стана онзи път, когато той ме спаси от Правоприлагането_, осъзнах аз. _Тогава започнаха проблемите._
	Аз го бях тласнал по този път. Знаех, че не мога да поема цялата вина — планът на Регалия за превръщането на Проф вероятно щеше да успее независимо от това дали аз се бях присъединил към Възмездителите, или не. Но и не можех да отричам отговорността си.
	— Мизи — казах аз по линията. — Дръж се. Може в крайна сметка да си в най-голяма безопасност там вътре.
	Проф слезе в помещението, което беше разкрил. Високата позиция на Коуди обаче ни позволи да го наблюдаваме на мобилните си. Проф не беше стигнал далеч. Обърна се и пак тръгна нагоре, като влачеше някого за яката. Когато се озова отново на улицата, той захвърли човека настрани. Онзи падна неподвижно на земята с извит под неестествен ъгъл врат.
	— Двойник — излая Проф. Гласът му се разнесе над площада. — Виждам, че Крадеца _наистина_ е страхливец.
	— Двойник ли? — попита Меган, взе пушката ми и я насочи към трупа.
	— Ооо — прошепнах развълнувано аз. — Крадеца е абсорбирал Изчезващия. Питах се дали някога ще го направи.
	— Говори човешки, Колене — отвърна Меган. — Изчезващия?
	— Епичен, който живееше в този град. Можеше да произвежда свои копия, малко като Митоза, обаче Изчезващия правеше само по няколко едновременно. Три ли бяха? Обаче всяко от копията притежаваше другите му сили. А вие знаете какъв е Крадеца…
	Двамата ме погледнаха неразбиращо.
	— Той е поглъщащ… Не знаете ли какво прави поглъщащият?
	— Много ясно — намеси се Коуди. — Гълтоци. Мразя такива типове.
	Въздъхнах.
	— Вие, хора, знаете прекалено малко като за специализиран отряд, който е обучен да преследва Епични.
	— Съставянето на списъци на Епичните и техните сили беше работа на Тиа — възрази Ейбрахам. — Не твоя. А и сега караме без предварително осведомяване.
	Планът ми беше след няколко дни в града, посветени на разследване кой е тук и кой не, да събера хората си и да им обясня за всички Епични, за които трябваше да се следи. Може би беше необходимо да ги подготвя за Крадеца по-рано. Прекалено се бяхме фокусирали върху Проф.
	— Поглъщащ — започнах аз — е обратното на даряващ. Крадеца краде силите на други Епични. Това е единствената му естествена сила, обаче е _много_ мощна. Повечето поглъщащи само „заемат“ силите, така да се каже. Крадеца може да отнеме силите на друг Епичен _завинаги_. Може да притежава толкова сили, колкото поиска. Има цяла колекция. Ако Проф е намерил клонинг, това означава, че Крадеца е отнел силите на Изчезващия — Епичен, който може да направи свой двойник, да му даде съзнанието и силите си и да се оттегли в истинското си тяло, когато двойникът е застрашен.
	Взех си пушката от Меган и огледах двойника. Беше убит и се разлагаше бързо. Кожата падаше от костите като маршмелоу от пръчка. Несъмнено така Проф беше разбрал, че не е заловил истинския Крадеца.
	— Крадеца създава големи притеснения на другите Епични — продължих аз. — Не им се харесва мисълта, че някой може да отнеме способностите им. За тяхно щастие, той не е особено амбициозен и открай време се задоволява да си живее в Илдития. Вещерското сборище разчитаха на него — или пък на самата идея за способностите му — за да пречи на другите Епични да се настанят на тяхна територия…
	Меган и Ейбрахам вече подбелваха очи.
	— Какво? — попитах ги аз.
	— Все едно току-що си намерил стар твърд диск, пълен с изгубените песни на любимата ти група от времената преди Злочестие — обясни Меган.
	— Ама тези неща са готини — изръмжах аз, докато гледах Проф. Той явно беше крайно недоволен от откритието си в подземието. Сега наблюдаваше пазара. Оттук виждах, че пазарът е претъпкан, както каза Мизи.
	— Не ми харесва изражението на лицето му — обади се Ейбрахам.
	— Хора — каза Мизи. — Мисля, че се намирам до външна стена. Като погледна под ъгъл, виждам слънчевата светлина. Може би ще успеем да проправим път за мен оттук.
	Ейбрахам се обърна към Меган.
	— Можеш ли да направиш портал към друго измерение, където тази стена я няма?
	Меган изглеждаше скептична.
	— Не знам. Повечето от нещата, които правя, са нетрайни, освен ако скоро не съм се превъплътила. Мога да заловя някого за кратко в друг свят, стига този свят да е много подобен на нашия. Или пък да придърпам другия свят в нашия. Но това са само сенки, а понякога нещата се възстановяват след избледняването на сянката.
	Проф вече вървеше към пазара. Щракна с пръсти и Динамо се появи пъргаво при него. След миг Проф заговори и гласът му загърмя над квартала, все едно ползваше високоговорител.
	— Ще разруша тази сграда — каза той и посочи пазара. — И всички в съседство.
	_Аха, ясно_, рече си част от мен. _Динамо. Той има силата да манипулира звука._
	А останалата част се ужаси.
	— Който иска да живее — продължи Проф, — да излезе тук, на този площад. Който избяга, ще умре. Който остане на мястото си, ще умре. Имате пет минути.
	— Проклятие — обади се Коуди. — Искате ли да го гръмна, за да се разсее?
	— Не — отговорих аз. — Ще тръгне да те гони и така само ще заменим един проблем с друг.
	Погледнах Меган. Меган кимна. Ако _тя_ отклонеше вниманието на Проф и той я убиеше, щеше да се превъплъти. Искри. Мразех да мисля за способността й да умира като за някакъв разполагаем ресурс.
	Надявах се да нямаме нужда от това.
	— Ейбрахам, остани и поддържай Коуди — казах аз. — Ако нещо се обърка, вие двамата продължавате по план и строите скривалище в града. Имайте грижата той да не ви види.
	— Разбрано. А вие двамата?
	— Ще се доберем до Мизи. Меган, можеш ли да направиш някакви временни лица за нас?
	— Никакъв проблем. — Тя се концентрира и за част от секундата се промени — очите й бяха с друг цвят, лицето — прекалено обло, а косата беше черна, вместо златиста. Предположих, че и аз съм минал през подобна трансформация. Поех дълбоко дъх и подадох пушката си на Ейбрахам. Бях виждал хората в Илдития да носят пушки, обаче моята беше прекалено добра. Щеше да привлече внимание.
	— Да вървим — казах аз, подадох се иззад укритието и се присъединих към групите хора, които покорно излизаха от сградите и от пазара, за да застанат пред Проф.


>>	16.

	Мизи се намираше на паркинга от другата страна на улицата, което представляваше проблем.
	— Колко близо трябва да си, за да й дадеш фалшиво лице? — попитах Меган шепнешком.
	— Колкото по-близо, толкова по-добре — отвърна тихо тя, докато се вливахме в тълпата. — Иначе рискувам да взема твърде много хора в гънката между световете.
	Затова трябваше да пресечем улицата пред Проф, без да привличаме внимание. Той беше напълно подвластен на силите си, следователно крайно себичен и неспособен на никаква емпатия. Нямаше да е от значение кои сме или как изглеждаме; ако някой му създадеше неудобство, той щеше да го убие с лекотата, с която човек смачква комар.
	Смъкнах рамене и приковах поглед в земята. Да се държа така все още ми беше втора природа; насаждаха го в нас във Фабриката. Сега го използвах, за да бъда незабележим, докато се отделям от масата хора и се отправям на изток през улицата. Движех се целенасочено, обаче внимавах стойката ми да е прегърбена и покорна.
	Крадешком погледнах през рамо, за да видя дали Меган ме следва. Следваше ме, обаче биеше на очи като чук в торта. Видимо се стараеше да изглежда безобидна. Пъхнала беше ръце в джобовете си, но вървеше прекалено изправено, прекалено безстрашно. Искри. Проф със сигурност щеше да я забележи. Пресегнах се и я хванах за ръка. После й прошепнах.
	— Трябва да си по-смачкана, Меган. Представи си, че носиш оловна статуя на Буда на гърба си.
	— Какво?
	— Нещо тежко. Във Фабриката ни научиха на този номер.
	Тя вдигна учудено глава, обаче после се сви. Така беше по-добре, а аз успях да подсиля впечатлението, като се притиснах уплашено в нея и я побутнах по тила, за да наведе още глава. Вървяхме ръка за ръка. Моето тътрене, придружено от престорена нервност и отскачане от пътя на хората, които се приближаваха твърде много, ни отведе до половината на пътя. После натискът на тълпата стана прекалено силен.
	— Поклонете се! — изрева ни Проф. — На колене пред новия ви господар.
	Хората се снишиха като вълна. Наложи ми се да дърпам Меган, за да се наведе. Никога от началото на връзката ни неравенството помежду ни не беше личало толкова. Да, тя притежаваше Епични сили, а аз не. Но в момента тази разлика беше дребна в сравнение с факта, че Меган очевидно _нямаше представа_ как да се бои правилно.
	Аз бях силен. Борех се и не приемах властта на Епичните. Но, искри… оставах си човек. Когато заговореше Епичен, подскачах. И макар вътрешно да кипях, когато Епичен ми казваше да коленича, аз коленичех.
	Тълпата притихна. Още хора наизлязоха от паркинга, изпълниха улицата и паднаха на колене. Не виждах много, понеже главата ми беше сведена.
	— Мизи? — прошепнах аз. — Излезе ли?
	— Отзад съм. До една улична лампа със синя лента. Да бягам ли?
	— Не. Той наблюдава дали някой бяга.
	Погледнах Проф. Той стоеше властно пред нас. Новият му Епичен слуга беше до него, а Бурята висеше във въздуха в своя затвор. Проф огледа тълпата, после рязко се обърна. Една жена излезе от близката сграда и хукна.
	Проф не я улови в сферично силово поле. Вдигна ръце настрани и в тях се появиха две дълги копия от светлина, с прилична на кристал форма. Копията полетяха към бягащата жена. Пронизаха я и тя се свлече смачкана на улицата.
	Преглътнах; по челото ми изби пот. Проф пристъпи напред. Изпод стъпалата му излезе нещо светещо. Бледо зелено силово поле, което му направи пътека. Лично за него. Пътеката го издигна на три-четири стъпки над нас, за да не му се налага докато ходи, да докосне някоя от свитите фигури.
	Приклекнахме още по-ниско. Измъкнах слушалката от ухото си, притеснен тя да не му напомни за Възмездителите, въпреки че не бяхме единствените със слушалки. Меган направи същото.
	— Битката за Илдития свърши — заговори Проф. Гласът му все още беше усилен. — Виждате, че вашата най-могъща Епична, Бурята, е моя. Някогашният ви водач се крие от мен като страхливец. _Аз_ съм вашият бог сега и с идването си създавам нов ред. Правя го за ваше добро. Историята е доказала, че хората не могат да се грижат за себе си.
	Проф спря притеснително близо до мен върху светещата си пътека. Останах със сведени очи. Потях се. Искри, можех да чуя как си поема дъх преди всяка прокламация. Можех да се пресегна и да докосна краката му.
	Мъж, когото обичах и на когото се възхищавах. Прекарал бях половината си живот да го изучавам и да се надявам, че мога да му подражавам. Мъж, който щеше да ме убие, без да се замисли, ако знаеше, че съм тук.
	— Аз ще се грижа за вас — продължи Проф, — стига да не ми противоречите. Вие сте мои чада, а аз съм ваш баща.
	_Същият си е_, помислих, _нали?_ Колкото и да бяха изкривени, думите му ми напомняха за онзи Проф, когото познавах.
	— Знам те — прошепна някой до мен.
	Сепнато се обърнах и видях, че _Зарево_ е коленичил до мен. Не пламтеше като в Оръжейната; сега изглеждаше като обикновен човек, облечен в делови костюм с много тънка вратовръзка. Паднал беше на колене, но не се свиваше.
	— Ти си Дейвид Чарлстън, нали? — попита Зарево.
	— Ъъъ. Да — потреперих. — Как се озова тук? В твоя свят ли сме или в моя?
	— Не знам. Май сме в твоя. Значи в този свят ти още си жив. _Той_ знае ли?
	— Той?
	Зарево избледня преди да успее да отговори, а аз установих, че зяпам някакъв уплашен младеж с щръкнала коса. Изглеждаше изумен, че му говоря.
	_Това_ пък какво беше? Погледнах Меган, която беше на колене от другата ми страна, и я побутнах. Тя вдигна очи към мен.
	_Какво?_, попита Меган безгласно.
	_Какво беше това?_, попитах я аз на свой ред.
	_Какво искаш да кажеш?_
	Проф продължи да крачи сред тълпата. Пред краката му се образуваше светещо поле. Зави и се върна от другата ми страна.
	— Имам нужда от верни войници — обяви той. — Кои сред вас желаят да ми служат и да господстват над по-низшите?
	Двадесетина опортюнисти се надигнаха от множеството. Подобна пряка служба на Епичните беше опасна — достатъчно беше да се намираш в тяхно присъствие, за да те убият — но това беше и единственият начин човек да се издигне в света. Призля ми, щом видях с каква готовност се изправиха някои хора. Мнозинството обаче си остана на колене. Хората бяха прекалено уплашени — или твърде разумни — та да свързват съдбата си с един нов Епичен, който още не е установил пълна власт.
	По-късно трябваше да поразпитам Меган още за Зарево. А засега имах план. Нещо като план.
	Поех дълбоко дъх и се изправих. Меган ме стрелна с поглед и също стана. _Какво правим?_, попита тя безшумно.
	_Това ще ни позволи да преминем през тълпата. Единственият начин да се доберем до Мизи._
	Проф стоеше на светещата пътека с ръце зад гърба. Оглеждаше хората в тълпата, изучаваше ги. Обърна се и погледна направо към нас двамата. Нервно преглътнах. Това _можеше_ да е начин да отсее онези, чиято лоялност е прекалено нетрайна. Следващата му стъпка можеше да е да убие онези от нас, които станаха.
	Не. Аз познавах Проф. Той си даваше сметка, че ако убие най-нетърпеливите да му служат, в бъдеще ще му е трудно да си намери слуги. Проф беше водач, строител. Дори като Епичен, не би унищожил полезни ресурси, освен ако не ги смяташе за опасни.
	Нали?
	— Добре — каза Проф. — Добре. Имам задача за всички вас.
	Той простря ръце и ми се стори, че усещам нещо да вибрира. Чувството ми беше познато от времето преди няколко месеца, когато носех ръкавиците и използвах силата на Проф.
	Дръпнах Меган настрани, когато Проф пусна вълна от сила над тълпата. Въздухът се засука, а целият паркинг зад нас избухна и се превърна в солен прах. Хората падаха с викове сред слягащия се прах.
	— Вървете — нареди Проф и махна към останките. — Екзекутирайте оживелите, които не се подчиниха на заповедта ми и се скриха като страхливци.
	Ние, двадесетината, скочихме и тръгнахме. Макар падането да беше ранило или убило онези от горните две нива на паркинга, щеше да има и такива, които не са паднали от толкова високо, или са се криели в подземната част.
	Проф се обърна и пак почна да оглежда тълпата. Така ние с Меган получихме възможност. Обърнахме се, като използвахме за отправна точка уличната лампа на Мизи. Самата Мизи беше там, с качулка на главата, и се свиваше. Нямах представа откъде е взела качулката. Погледна ни, а аз я поздравих с вдигнати палци.
	Без да се помайва, Мизи скочи на крака и дойде при нас. В миг Меган промени лицето й и го превърна в нещо подобно, но неразпознаваемо.
	— Меган? — заговорих аз.
	— Виждате ли стената ей там? — попита тя. — Онази до рампата към бившия гараж? Когато я стигнем, ще създам двойници. Появят ли се те, падате до стената.
	— Разбрано — казах аз, а Мизи кимна.
	Отидохме на указаното място — рампа от сол, която внезапно свършваше вляво от нас. Версия на трима ни се отдели и тръгна по рампата. Двойниците имаха същите дрехи и същите фалшиви лица като нас. Трима души от друга реалност, жители на Илдития. Понякога направо ме заболяваше мозъкът да се чудя как става това. Лицата, които Меган ни беше сложила… означаваше ли това, че онези тримата правят същите неща като нас? Версии на нас самите ли бяха, или бяха съвсем различни хора, които някак живееха живот много подобен на нашия?
	Ние тримата — истинските — паднахме и се скрихме зад стената, а близнаците ни стигнаха края на рампата и скочиха. Стената ни пазеше от Проф и от тълпата, но когато запълзяхме като войници към някаква уличка, все още имах чувството, че бием на очи.
	Порив на вятъра ни засипа с прах с остър солен вкус. Все още не бях свикнал със сушата в този град; гърлото ми дращеше само като дишах.
	Стигнахме уличката без произшествия, а близнаците ни изчезнаха в дълбините на разрушения паркинг. Изтрих праха от кожата си. Мизи направи гримаса и се оплези.
	— Пфу.
	Видимо изтощена, Меган седна до стената. Коленичих до нея, а тя стисна ръката ми и затвори очи.
	— Добре съм — прошепна Меган.
	Все пак имаше нужда от време за почивка, затова й го дадох. Не убягна от вниманието ми, че започна да разтрива слепоочията си, за да прогони болката. Приклекнах в края на уличката, за да се уверя, че сме в безопасност. Проф продължаваше да върви сред тълпата. Подмина мястото, където доскоро се криеше Мизи. От време на време караше някого да вдигне лице и да го погледне.
	_Сигурно разполага с описанията на Епичните или на други непокорни в града_, казах си аз.
	Проф беше тук с някаква цел. Не можех да повярвам, че случайно е избрал да властва над Илдития. И все повече подозирах, че тайната на неговите действия произлизаше от нещата, които беше открил, когато пое властта от Регалия.
	_Аз не примамих Джонатан тук, за да го убия, дете_, отекна гласът й в главата ми. _Направих го, защото ми трябва наследник._
	Какво криеше Илдития, та да привлече вниманието на Проф?
	Зад мен Мизи осведомяваше Ейбрахам и Коуди за последните събития. Задържах вниманието си върху Проф. Донякъде приличаше на Стоманеното сърце, който — макар и по-висок и по-мускулест — често заставаше в такава господстваща поза.
	На площада заплака бебе.
	Дъхът ми секна. Видях една жена, прегърнала бебето си, недалеч от Проф. Тя трескаво се мъчеше да го успокои.
	Проф вдигна ръка към нея. На лицето му се изписа раздразнение. Звукът го беше изтръгнал от размислите му и той се обърна с презрение към източника.
	_Не…_
	Човек се учи бързо: не безпокой Епичните. Не привличай внимание. Не ги дразни. Те убиваха хора за най-дребното нещо.
	_Моля те…_
	Не смеех да дишам. За миг се озовах на друго място. Друго плачещо дете. Притихнала стая.
	Погледнах лицето на Проф и въпреки разстоянието, със сигурност видях нещо там. Борба.
	Той се обърна рязко и тръгна. Остави жената и детето й на мира и излая нещо на новия си лакей. Сферичното силово поле с Бурята го последва. Проф остави изумената тълпа.
	— Готови ли сме да вървим? — попита Меган и стана.
	Кимнах и въздъхнах дълго и облекчено.
	Все още имаше нещо човешко в Джонатан Федрус.


>>	17.

	— _Наистина_ го видях, Меган — настоях аз. Отворих ципа на раницата си. — Казвам ти, Зарево беше там, в тълпата.
	— Не се съмнявам — отвърна тя, облегната на розовата солена стена на новото ни скривалище.
	— В интерес на истината, _точно това_ правиш.
	— Казах ти, не съм го довела аз.
	— Тогава кой?
	Тя сви рамене.
	— Можеш ли да си напълно сигурна, че не се е промъкнал? — попитах аз и измъкнах няколко ката дрехи от раницата. Приклекнах до сандъка, от който щеше да се състои мебелировката ми. Натъпках дрехите вътре и погледнах Меган.
	— От време на време когато изтеглям сянка от друг свят, границите пропускат — призна тя. — Обикновено се случва само наскоро след като съм се превъплътила и силите ми са най-мощни.
	— А ако си под напрежение или уморена?
	— Никога досега. Но… е, има много неща, които не съм опитвала.
	Вдигнах поглед към нея.
	— Защо?
	— Така.
	— Защо така? Ти притежаваш удивителни, свръхестествени сили, Меган! Защо не експериментираш?
	— Знаеш ли, Дейвид, понякога можеш да си много глупав. Имаш списъци със силите, но нямаш представа _какво_ е да си Епичен.
	— Какво искаш да кажеш?
	Меган въздъхна и седна на пода до мен. Нямаше легла или кушетки — новото ни скривалище никога нямаше да стане богато като онова във Вавилар. Но беше толкова сигурно, колкото можахме да го направим. Построихме го сами през последните няколко дни и го прикрихме като една от онези големи „туморни“ буци сол, които растяха в Илдития.
	В началото дадох на Меган време и не исках да я притискам за Зарево. Често се случваше тя да се изплъзва за по няколко дни след напрегнато използване на силите си. Все едно самата мисъл за тях й докарваше главоболие.
	— Повечето Епични не са като Стоманеното сърце или Регалия — обясни тя. — Повечето Епични са дребни насилници, мъже и жени със сили, достатъчни, за да са опасни, и с вкус за тъмнината колкото да не ги е грижа кого нараняват.
	— Те не ме харесват. Е, Епичните не харесват почти никого, но мен — особено много. Силите ми ги плашат. Други реалности? Други версии на самите _тях_? Ненавиждат неспособността си да очертаят пределите на това, което могат. В същото време моите сили не могат да ме предпазват. Не и активно. Затова…
	— Затова? — попитах аз, примъкнах се по-близо и я прегърнах.
	— Затова ме убиват — отвърна тя и сви рамене. — Справих се, научих се да боравя по-фино със силите си. Докато Стоманеното сърце не ме взе, нямах никаква сигурност. Той винаги виждаше възможностите, а не заплахата, в нещата, които правех.
	— Все едно. Както ти казах, използвах онова, на което татко научи мен и сестрите ми за оръжията, и се превърнах в експерт. Научих се да използвам оръжията си, за да прикривам факта, че силите ми не могат да наранят никого. Криех какво мога наистина да правя, станах шпионин на Стоманеното сърце. Не, не експериментирах. Не исках хората да знаят какво мога; не исках дори _той_ да знае докъде се простират силите ми. Животът ме научи, че ако хората разберат прекалено много за мен, накрая умирам.
	— И се превъплъщаваш — подхвърлих аз в опит да звуча окуражително.
	— Аха. Освен ако тази, която се връща, не съм аз, а просто копие от друго измерение — подобна, но различна. Дейвид… ами ако момичето, в което ти се влюби, _наистина_ загина в Нюкаго? Ако аз съм един вид самозванка?
	Притеглих я по-близо. Не бях сигурен какво да кажа.
	— Все се чудя дали следващият път няма да е _истинският_? — прошепна тя. — Когато ще се върна и ще съм явно различна? Дали ще се преродя с друг цвят на косата? Дали ще се преродя с друг акцент, или с внезапна неприязън към тази и онази храна? Ще разбереш ли тогава веднъж завинаги, че онази, която обичаш, е мъртва?
	Повдигнах брадичката й, за да я погледна в очите.
	— Ти си изгрев.
	Тя вдигна глава.
	— Изгрев?
	— Аха.
	— А не картоф?
	— Точно сега — не.
	— Не и хипопотам?
	— Не. И… чакай малко, кога съм те нарекъл хипопотам?
	— Миналата седмица. Беше сънлив.
	Искри. Това не го помнех.
	— Не — твърдо продължих аз. — Ти си изгрев. Живях десет години, без да виждам изгрева, но през цялото време помнех как изглежда. Преди да загубим дома си, когато татко още имаше работа, един приятел понякога ни пускаше на покрива на един небостъргач сутрин. Имаше страхотна гледка към града и езерото. Гледахме как слънцето се издига.
	Усмихнах се. Хубав спомен. Двамата с татко ядем гевреци и се наслаждаваме на утринния хлад. Той винаги се шегуваше по един и същи начин. _Вчера исках да гледам слънцето, синко. Обаче не бях готов за него…_
	Понякога единственото време, което можеше да ми отдели, беше сутрин. Но той винаги го правеше. Ставаше час по-рано отколкото трябваше, при това след като беше работил до късно през нощта. Само за мен.
	— Е, ще чуя ли тази славна метафора? — попита Меган. — Тръпна в очакване.
	— Добре, гледай сега. Наблюдавам как слънцето изгрява и искам да уловя мига. Никога не успявам. Снимките не вършат работа — изгревът никога не е толкова зрелищен на филм. И накрая осъзнах, че изгревът не е миг. Той е събитие. Не можеш да уловиш изгрева, понеже непрестанно се променя — докато мигнеш, слънцето се мести, облаците се вихрят. Непрестанно е нещо ново.
	— Ние не сме миг, Меган, ти и аз. Ние сме събития. Казваш, че може да не си същата, каквато беше преди година? Е, кой е същият? Аз определено не съм. Ние се променяме, като движещите се облаци и изгряващото слънце. Клетките в мен са измрели и са се родили нови. Умът ми се е променил и вече не изпитвам тръпка да убивам Епични като някога. Аз _не_ съм същият Дейвид. И все пак съм.
	Погледнах я в очите и вдигнах рамене.
	— Щастлив съм, че ти не си същата Меган. Не искам да си същата. Моята Меган е изгрев, вечно се мени, но през цялото време е красива.
	Тя се просълзи.
	— Това… — Пое си дъх. — Леле. Не се ли предполагаше, че не те бива в сравненията?
	— Е, нали знаеш какво казват — отговорих аз с усмивка. — Дори часовникът, който избързва, показва точно време два пъти на ден.
	— Всъщност… Знаеш ли, все едно. Благодаря ти.
	Тя ме целуна. Мммм.
	Малко по-късно се измъкнах от стаята си, прокарах ръка през чорлавата си коса и отидох да си взема нещо за пиене. Коуди беше от другата страна на коридора и довършваше покрива на скривалището с помощта на устройството за растеж на кристали, което Летящ рицар ни даде. Приличаше малко на мистрия, от онези, с които се заравнява цимент или мазилка. Когато го прекараш върху солта, кристалната структура се разраства и създава нов пласт сол. С ръкавицата, която вървеше в комплект с устройството, човек можеше да оформи новата сол както пожелае за кратко време. После тя се втвърдяваше и оставаше здрава.
	Наричахме устройството Херман. Добре де, аз го наричах Херман, а никой не предложи по-добро име. Използвахме устройството, за да построим цяла сграда на улицата. Отне ни две нощи. Надградихме върху голяма буца сол, която вече си растеше на това място. Намираше се в северния край на града, който още растеше, и така полузавършената постройка не изглеждаше странно.
	Почти готовото скривалище беше високо и тясно, издигаше се на три етажа. На места можех да се протегна и да докосна срещуположните стени. Направихме го отвън да изглежда като подобните израстъци из града. Общо взето, решихме, че предпочитаме по-сигурно скривалище, построено от нас самите, пред това да се нанесем в някоя от къщите.
	Слязох по тесните стъпала от розов кристал на долния етаж, където беше кухнята — или поне където бяхме сложили котлон и кана вода, заедно с още няколко дребни уреда, захранвани от батериите на единия джип.
	— Свърши ли най-сетне с разопаковането? — попита Мизи, която се мотаеше наоколо с каната кафе.
	Спрях на долното стъпало.
	— Амии… — всъщност не бях свършил.
	— Прекалено зает беше да се натискаш, а? _Разбираш_, че без врати можем да чуем на практика всичко.
	— Еее…
	— Аха. Ще ми се да имаше правила срещу това членовете на един отряд да стават гаджета и прочие. Проф обаче никога не би направил това, като имаме предвид, че двамата с Тиа бяха нещо.
	— Нещо?
	— Това е дума, която може би не трябва да казваш — отвърна Мизи и ми подаде чаша кафе. — Ейбрахам искаше да те види.
	Оставих кафето и си взех чаша вода. Така и не разбрах защо хората пият това нещо. Имаше вкус на пръст, сварена в кал и залята с мръсотия.
	— Пазиш ли още стария ми мобилен? — попитах аз, докато Мизи се качваше по стълбите. — Онзи, който Разрушение счупи?
	— Аха, обаче е много натрошен. Запазих го за резервни части.
	— Би ли ми го донесла?
	Тя кимна. Слязох на приземния етаж, където бяхме складирали повечето си вещи. Ейбрахам беше приклекнал в една от двете стаи, осветен само от екрана на мобилния си — горните два етажа имаха скрити оберлихти и прозорци, но толкова надолу се процеждаше малко светлина. Построили бяхме за Ейбрахам работна маса от каменна сол. Той преглеждаше оръжията на отряда едно по едно и ги почистваше.
	Повечето от нас бяха напълно в състояние да свършат тази работа и сами, но… е, имаше нещо успокоително в това да знаеш, че Ейбрахам е одобрил пушката ти. Пък и моята _Готшалк_ не беше проста ловна пушка. С електронно-компресираните магазини, свръхмодерната оптика и електрониката, която се включваше към мобилния ми, аз бих могъл да свърша само най-основното сам. Разликата беше като да слагаш кетчуп на хотдог и да украсяваш торта. Най-добре беше да се остави на експертите.
	Ейбрахам ми кимна и махна по посока на торбата си на пода. В нея имаше още вещи.
	— Донесох ти нещо, когато ходих до джиповете.
	Приближих любопитно и порових в торбата. Измъкнах череп.
	Беше изцяло стоманен, а призрачните му гладки контури отразяваха светлината на мобилния. Челюстта липсваше. Отделена беше от черепа при експлозията, убила този мъж. Мъжът, който се наричаше Стоманеното сърце.
	Вгледах се в очните кухини. Ако навремето знаех, че има начин Епичните да бъдат върнати, дали щях да настоявам толкова да го убием? Държах черепа и се замислих за баща ми — толкова обнадежден, толкова _уверен_, че Епичните ще се окажат спасителите на човешкия род, а не разрушителите му. Стоманеното сърце, убиецът на моя баща, представляваше върховното предателство на тази надежда.
	— О, бях го забравил — каза Ейбрахам. — Хвърлих го в багажа в последната минута, понеже имаше място.
	Умислих се и оставих черепа на една солена полица над главата си. Порових още в торбата и напипах тежка метална кутия.
	— Искри. Ейбрахам, как си носил това?
	— С измама — отговори той и монтира спусковия механизъм на пушката ми на място. — На дъното на торбата ми има граватоници.
	Измъкнах кутията с пъшкане. Стори ми се, че знам какво има вътре.
	— Изобразител.
	— Реших, че може да искаш. За да изложиш плана си, както правехме навремето.
	Проф често ни събираше в някоя стая, за да прегледаме плановете си, и използваше този уред, с който прожектираше по стените идеи и образи.
	Аз далеч не бях толкова организиран. Въпреки това включих изобразителя в батерията, която Ейбрахам ползваше. Изобразителят разпръсна светлина в стаята. Не беше калибриран за това помещение и някои образи бяха замазани и изкривени.
	Появиха се бележките на Проф. Редове текст, сякаш написани с тебешир на черна дъска. Отидох до стената и докоснах написаното. На допир бяха като истински, а ръката ми не хвърли сянка върху стената. Изобразителят не беше обикновен проектор.
	Прочетох някои бележки, но те съдържаха малко важни неща. Бяха от времената, когато се сражавахме със Стоманеното сърце. Само едно изречение ме порази: _Правилно ли е?_ Три самотни думи, обособени в свое ъгълче. Останалият текст беше сгъчкан, думите се бореха за пространство като множество рибки в малък аквариум. Но тези трите стояха сами.
	Пак погледнах черепа на Стоманеното сърце. Изобразителят го беше приел за част от стаята и беше проектирал думи върху него.
	— Как е планът? — попита Ейбрахам. — Предполагам, че готвиш нещо.
	— Няколко неща. По-скоро случайни.
	— Не бих очаквал по-малко — каза Ейбрахам с намек за усмивка на устните. Сглобяваше приклада на моята _Готшалк_. — Да събера ли останалите в някоя от стаите, за да можем да го обсъдим?
	— Разбира се. Води ги, но не в стая.
	Ейбрахам ме погледна въпросително.
	Приклекнах и изключих изобразителя.
	— Може би ще го ползваме друг ден. Сега искам да отидем на разходка.


>>	18.

	Когато се присъедини към нас на улицата пред скривалището, Мизи ми подхвърли счупения мобилен. Криехме мястото като излизахме през тайна врата в почти изоставената жилищна сграда в съседство. Тя не подслоняваше семейство, а само неколцина самотници, които не бяха намерили към кого да се присъединят. Надявахме се по тази причина да обръщат по-малко внимание на непознати като нас.
	— Алармата включена ли е? — попитах Мизи.
	— Да. Ще разберем, ако някой опита да влезе.
	— Ейбрахам? — продължих аз.
	Той разтърси раницата си, където се намираха нашите дата-падове, резервните батерии и двете устройства с Епична технология, които Летящ рицар ни даде. Ако някой обереше скривалището ни, щеше да отмъкне само оръжия, които бяха заменяеми.
	— Оправихме се за по-малко от пет минути — установи Коуди. — Не е зле.
	Ейбрахам сви рамене, обаче изглеждаше доволен. Това укритие беше много по-несигурно от онези, които бяхме ползвали досега; следователно или трябваше поне двама от нас да остават да го охраняват през цялото време, или да измислим рутинен протокол за изнасяне, когато излизахме в акция. Втората идея ми харесваше много повече. Така без притеснения можехме да разположим в града по-голям отряд. Както и да е, накарахме Мизи да постави на вратата сензори, така че ако се отвори, на мобилните ни да се получи предупреждение.
	Преметнах пушката на рамо — Ейбрахам я беше ожулил и пребоядисал на няколко места, за да изглежда едновременно по-износена и по-проста. Това щеше да ми помогне да не привличам внимание. Всички имахме нови лица, дадени ни от Меган. Беше рано следобед и ми се видя странно, че има толкова много народ навън. Някои простираха пране, други отиваха на пазара или се връщаха оттам. Мнозина носеха в чували имуществото си, прогонени от разпадащата се част на града и принудени да си търсят ново място за живеене. Явно такива работи бяха постоянни за Илдития; винаги някой се изнасяше от дома си.
	Не видях нито един сам човек — децата, които играеха на топка в един празен парцел, бяха под надзора на поне четирима стари мъже и жени. Пазаруващите се движеха по двойки или на групи. Хората се събираха по стълбите на къщите и немалко имаха пушки под ръка, макар да се смееха или усмихваха.
	Странен мир. Атмосферата внушаваше, че стига да си гледа своята работа, всеки ще се оправи някак. Обаче се разтревожих от това колко много от групите бяха разделени на раси. Нашата смесена компания беше необичайна.
	— И така, момко — заговори Коуди, крачейки до мен с ръце в джобовете на камуфлажните панталони. — Защо пак сме на улицата? Планирах да си подремна тоя следобед.
	— Не ми харесва идеята да съм затворен — отговорих аз. — Тук сме, за да спасим този град. Не искам да седя и да планирам в стерилна стаичка, далече от хората.
	— Стерилните стаички са сигурни — обади се Меган иззад нас. Тя вървеше до Ейбрахам. Мизи беше вдясно от мен и си тананикаше.
	Свих рамене. И така можехме да говорим, без да ни подслушват. Хората на улицата гледаха себе си и правеха път, когато някой ги приближеше. Всъщност по-малките групи изискваха повече уважение — когато някой вървеше сам, всички незабелязано преминаваха от другата страна на улицата. Мъж или жена, които ходят сами, можеха да са Епични.
	— Това минава за функциониращо общество днес — казах аз. — Всяка група има своя територия и заплашва с насилие. Това не е град, а хиляда общности на крачка от война една с друга. И това е най-доброто, което светът може да предложи. Ние ще го променим веднъж завинаги. И започваме с Проф. Как го спасяваме?
	— Караме го да се изправи срещу слабостта си — отговори Мизи. — По някакъв начин.
	— Имам план за това — обявих аз.
	— Какво? Наистина ли? — попита Меган и тръгна редом с Коуди. — Как?
	Извадих счупения телефон и го размърдах.
	— Хора, изглежда момъкът най-сетне се прекърши и откачи напълно — установи Коуди. — Заслугата за това е изцяло моя.
	Извадих работещия мобилен и написах съобщение на Летящ рицар. _Здрасти. Имам мобилен със счупен екран. Батерията е вътре. Можеш ли да го проследиш?_
	Той не отговори веднага.
	— Да приемем, че _мога_ да открия слабостта на Проф — продължих аз. — Къде отиваме оттам?
	— Трудно е да се каже — отговори Ейбрахам. Той внимателно наблюдаваше всички на улицата, докато вървяхме. — Естеството на слабостта често оформя плана. Усъвършенстването на правилния подход може да отнеме месеци.
	— Силно се съмнявам, че разполагаме с месеци — казах аз.
	— Съгласен съм — рече Ейбрахам. — Проф си има свои планове, освен това е тук от седмици. Не знаем защо е тук, но определено не искаме да си седим и да чакаме нещо да стане. Трябва да го спрем бързо.
	— Пък и колкото по-дълго чакаме, толкова по-голям е шансът Проф да ни забележи — добавих аз.
	— Мисля, че се опитваш да вършиш работата отзад напред, момко — каза Коуди и поклати глава. — Не можем да планираме нищо, без да знаем слабостта.
	— Но може би… — подхвана Ейбрахам.
	Аз го погледнах.
	— Разполагаме с коз — каза той и кимна към Меган. — Имаме член на отряда, който може да направи _всичко_ истинско. Вероятно можем да започнем да планираме клопка с презумпцията, че от каквото и да се страхува Проф, Меган може да го създаде.
	— Може да е изненадващо — намеси се Мизи. — Ами ако се бои от… знам ли, от мислещо тако?
	— Това май ще мога да го направя — каза Меган.
	— Добре, добре. А ако се страхува от това да го е страх? Да се окаже, че греши? От нещо друго абстрактно? Нали много слабости са свързани с подобни неща?
	Мизи беше права. Умълчахме се. Подминахме стара закусвалня от лявата страна на улицата. Направена беше от сол в красив оттенък на синьото. По-голямата част от този квартал бавно добиваше такъв цвят. Засега не водех отряда на определено място; искахме по-късно през деня да съберем малко разузнавателна информация, което беше стандартна процедура за Възмездителите след осигуряването на база. Исках да сме навън, в движение. Да вървим, да разговаряме, да мислим.
	Мобилният ми завибрира.
	_Извинявай_, пишеше Летящ рицар. _Вземах си ко`ла. Какво беше това за другия мобилен?_
	_Каза, че можеш да проследяваш мобилните. Е, тук имам един счупен. Можеш ли да го локализираш?_
	_Остави го някъде_, отговори той. _И се отдалечи. Всичките ви сигнали са твърде близо._
	Постъпих както ми каза — оставих мобилния върху една стара кофа за боклук и поведох другите малко настрани.
	_Да, работи достатъчно, за да излъчва сигнал_, написа Летящ рицар. _Защо?_
	_Скоро ще ти кажа_, отговорих му аз и изтичах да взема счупения телефон. Оттам поведох отряда наляво по една по-широка улица. Някои от солените знаци над главите ни вече бяха паднали и счупени, въпреки че се намирахме в наскоро порасналата част от града.
	— Добре — казах аз и поех дълбоко дъх. — Не можем да говорим с точност за борбата с Проф, докато не разберем слабостта, но има и други неща за планиране. Например да измислим как да го накараме да се изправи _срещу_ страха си, а не да бяга от него.
	— В моя случай — заговори Меган, пъхнала ръце в джоба на якето си — трябваше да вляза в горяща сграда, за да опитам да те спася, Дейвид. Това означаваше да съм достатъчно на себе си, достатъчно _отдавна_ далеч от силите, за да поискам да те спася.
	— Не е много за начало — отговори Мизи. — Не искам да съм контра, обаче не мислите ли, че разчитаме прекалено много на това, което се е случило на един човек?
	Замълчах. Не бях споделял с никого освен с Меган, но нещо подобно се беше случило и с мен. Бяха ми… дарени Епични сили от Регалия. Имаше нещо общо със Злочестие. Връзката на Регалия с него й позволи да твърди, че ще стана Епичен.
	Силите дори не се проявиха. Точно преди това се борих с водните дълбини в опит да се измъкна и да спася Меган и отряда. _Имаше_ връзка. Да се изправиш срещу страховете си. И… какво? За Меган това означаваше някакъв контрол върху тъмнината. За мен резултатът беше, че силите така и не се проявиха.
	— Трябва да се сдобием с още данни — признах аз. — Коуди, искам да говоря с Едмънд.
	— Мислиш, че е минал през същото?
	— Струва си да попитаме.
	— Държим го скрит в една сигурна къща вън от Нюкаго — каза Коуди. — Мястото беше установено, след като вие с Проф заминахте. Ще те свържа с него.
	Кимнах и продължихме в мълчание. Ако не друго, тази среща ми помогна да определя целите си за Илдития. _Стъпка първа, откриваме слабостта на Проф. Стъпка втора, използваме я и неутрализираме силите му за достатъчно дълго време, за да дойде на себе си. Стъпка трета, изнамираме начин да му се наложи да се изправи срещу слабостта и да я преодолее._
	Свихме зад следващия ъгъл и спряхме. Намерението ми беше да стигнем до външните части на града, но пътят пред нас беше блокиран. Сигурно беше нужен доста труд за преместването на барикадата от метални вериги и стълбове всяка седмица, но доколкото можеше да се съди по мъжете на покрива на сградата зад нея — въоръжени със злостни на вид пушки — тук разполагаха с доста жива сила.
	Без да се налага да си казваме нещо, ние като един се обърнахме и тръгнахме в друга посока.
	— Крепост на Епичен — предположи Коуди. — Дали е на някой, когото Проф наскоро е подчинил, или е на неутрален?
	— Може би тук живее Амбразурата — умислено рече Ейбрахам. — Тя открай време е една от най-могъщите Епични в града.
	— Има силите да манипулира размери, нали? — попитах аз.
	Ейбрахам кимна.
	— Не знам чия страна е взела в конфликта между Проф и Крадеца.
	— Проучи — казаха му аз. А това повдигна още един въпрос. — Ще ни трябва план как да се справим с Крадеца. Не искам да се фокусираме върху Проф дотолкова, че да пренебрегнем междуособната война в Илдития.
	— Е — рече Мизи, — само да имахме достъп до някого, който да разполага с вбесяващо обширни познания за Епичните, и който да _не може_ да се удържи да ни говори за тях. През цялото време.
	— Добре, това е моето нещо.
	— Какво ти казах за тази дума, Дейвид?
	Усмихнах се.
	— Крадеца. Според всички сведения, той е бил тийнейджър, може би дори дете, когато изгря Злочестие. Един от най-младите Висши Епични. Сега вероятно е малко над двадесетгодишен. Висок, тъмнокос и с бледа кожа. Когато се приберем, ще пратя снимка на мобилните ви. В бележките си имам няколко добри кадъра.
	— Краде сили и ги _задържа_. Достатъчно е само да докосне някого и му отнема силите. Една от причините да е толкова опасен е, че не е възможно да се каже какви са неговите способности, понеже е вероятно той никога да не е проявявал всички. Първичните му непобедимости включват предчувствие за опасност, непробиваема кожа, регенерация, а вече и способността да проектира съзнанието и силите си в лъжливо тяло.
	Коуди подсвирна тихо, но продължително.
	— Ето… това е списък.
	— Също така може да лети, да превръща предмети в сол, да манипулира топлината и студа, да прави каквито си ще предмети и да приспива хората с едно докосване — после добавих. — Според всички сведения, той е невероятно мързелив. Може да е най-могъщият Епичен на света, но явно не му пука. Стои си тук, управлява Илдития и не безпокои другите, ако не му се налага.
	— Слабостта му? — попита Меган.
	— Нямам представа — отговорих аз. Стигнахме края на града. — Всичко, което знам за него, се ограничава до няколко широко приети, но твърде обобщаващи, доклада. Мързелив е, което вероятно можем да използваме. Освен това се говори, че не бърза да краде сили; смята, че е по-лесно да оставя Епичните, които му служат, да вършат тежката работа. Казват, че от години не е вземал нови сили. Затова се изненадах, че е усвоил способностите на Изчезващия.
	Ейбрахам изсумтя.
	— Все пак предпочитам да имаме представа за слабостта му.
	— Съгласен съм — отговорих аз. — Трябва да съберем разузнавателни данни. Днес, ако е възможно. Ще ми се да не се сражаваме с Крадеца, ако можем да го избегнем, но предпочитам да имаме план.
	Продължихме да вървим и подминахме сгради, от които все още излизаха израстъци. Приличаха малко на зъби. Гигантски неравни зъби. Отвъд, на полето, хората работеха. Конфликтите между Епичните в града не променяха привичките на работниците: да приберат зърното и да го дадат на онзи, който в крайна сметка се окаже на власт. Да избегнат глада.
	Останалите ме изгледаха учудено, когато спрях тук и зачаках, проверявайки мобилния си.
	_Сигурен ли си, че е днес?_, написах аз.
	_Доставката ли?_, попита Летящ рицар. _Така излиза от мобилните. Не знам защо биха излъгали._
	И наистина, зададе се керван камиони със стоки, поръчани от търговската мрежа на _УТК_. Не бях сигурен дали Срок щеше лично да присъства — макар много да ми се искаше да видя как действат силите й. Знаех, че вероятно не би трябвало да опитвам да я зърна. Видях обаче надзорникът отпреди няколко дни, когато за пръв път влязохме в града.
	— Добре — казах аз на отряда. — Приемам, че това е напълно добро място, откъдето да започнем да събираме информация. Трябват ни сведения за Крадеца, ако изобщо ще се опитваме да отгатнем слабостта му. Вървете и правете онова, което умеете най-добре.
	— Да си измисляме разни работи ли? — попита Коуди и потърка брадичката си.
	— Призна си! — възкликна Мизи и го посочи с пръст.
	— Много ясно, че си признавам, моме. Имам седем доктората. При толкова време, отдадено на ученето, човек е много наясно със себе си. — След малко додаде. — Разбира се, и _седемте_ са по шотландска литература и култура, от различни школи. Един момък трябва да е задълбочен в подхода към своята специалност, нали разбираш.
	Поклатих глава и се отправих към надзорника. Сега лицата ни бяха други, но не го беше грижа. Даде ни работа също толкова лесно като преди — да пренасяме сандъците с доставката от _УТК_. Отрядът се разпръсна, подхвана разговори с другите работници и се заслуша в клюките. Успях да си издействам да ме сложат да разтоварвам сандъци от един от камионите.
	— Добро място за разузнаване — каза ми тихо Ейбрахам, когато дойде за сандък. — Но все си мисля, че имаш и друг мотив, Дейвид. Какво си намислил?
	Усмихнах се, измъкнах счупения мобилен от джоба си и го завих в тъмен парцал. Подбрах точно определен сандък, после пъхнах тънкия мобилен в процепа между летвите в единия ъгъл. Както се бях надявал, беше на практика невидим.
	Подадох сандъка на Ейбрахам и му намигнах.
	— Сложи го при другите.
	Той се позачуди и надзърна в сандъка. После начаса се ухили и направи каквото му казах.
	Остатъкът от следобеда беше погълнат от работата. Носехме сандъци и си бъбрехме с другите работници. Аз не научих много, понеже плановете ми ме разсейваха, но няколко пъти минах покрай Ейбрахам и Коуди, които спокойно разговаряха с работниците. Като че ли Мизи беше най-добра в това.
	Хубаво щеше да е Ексел да е с нас. Грамаден беше като кораб и страховит като… хммм… потъващ кораб, обаче го биваше с хората. И с информацията.
	При мисълта за него ми призля. Успял бях да се убедя сам, че вината не е на Проф, но искри… Наистина харесвах Ексел.
	Насилих се да заговоря един от работниците. Старецът имаше акцент, който ми напомни за баба ми. Докато вървяхме към склада — не онзи от първия път, а друг — стана ясно, че познава града добре. Не знаеше много за Крадеца, обаче се оплака, че Епичният не управлява града достатъчно твърдо.
	— В старата родина щяха да се отърват от такъв като Крадеца — обясни той. — Оставя всичките Епични в града да се щурат насам-натам. Като изкуфял дядо, дето няма ум да строява внуците си. По-силна ръка, _това_ ни трябва тук. Полиция, правила, вечерен час. Хората мрънкат срещу такива работи, ама оттам се взема редът. Обществото.
	Подминахме Коуди, който пушеше с някакъв работник. Изглеждаше като че се размотава, но ако го наблюдаваше човек, щеше да види как внимателно отбелязва къде са останалите Възмездители. Трябва ли ти да знаеш къде е някой, питай Коуди.
	Установих, че с лекота завързвам разговор с неколцина други работници. След известно време осъзнах, че тук всъщност ми е по-спокойно, отколкото във Вавилар, където хората бяха по-отворени и обществото — по-малко потисническо. Не ми харесваше онова, което се причиняваше на Илдития; не ми харесваше колко са уплашени хората, колко разединен и брутален се оказваше животът. Ала бях _свикнал_ с това.
	Накрая взехме зърнените си дажби и се отправихме към скривалището, споделяйки сведения. Никой не знаеше слабостта на Крадеца, но и ние не очаквахме това да е общоизвестно. Проблемът беше, че явно никой не го беше _виждал_. Беше саможив и слуховете бяха шокиращо малко. Повечето бяха за Епични, чиито сили беше откраднал и ги беше оставил обикновени хора.
	Слушах всичко това с растящо разочарование. Докато пристигнем у дома, се свечери и Мизи използва мобилния си да провери сензорите на вратата. Натъпкахме се в тясното като кутийка за моливи скривалище и се разделихме. Коуди поиска ртича от Ейбрахам, защото искаше да се поупражнява. Аз още не можех да накарам устройството да направи кой знае какво; може би той щеше да има повече късмет. Меган се оттегли и стаята си, Ейбрахам отиде да бърника оръжията, а Мизи — да си направи сандвич.
	Седнах на пода в главната стая на приземния етаж и опрях гръб в стената. Единствената светлина идваше от мобилния ми, а и тя угасна накрая. Все упреквах Проф, че прави нещата прекалено бавно, че е твърде предпазлив. А ето ме сега в Илдития и цялата ми среща за планиране се свеждаше до „Да, твърдо трябва да спрем Проф. И да намерим слабостта на Крадеца. Някой да има идеи? Не? Добре тогава. Все тая. Добра работа.“
	Погледнах назад и победата над Стоманеното сърце ми се стори _лесна_ работа в сравнение с това. Бях имал на разположение десет години да се подготвя. Имах и Проф и Тиа, които изработиха подробностите на плана.
	Какво правех тук?
	На стълбите падна сянка и се появи Меган, осветена от кухнята горе.
	— Здрасти. Дейвид? Защо седиш на тъмно?
	— Просто си мисля — отговорих аз.
	Меган продължи да слиза и най-сетне седна на пода до мен, включи мобилния си и го остави пред двама ни за осветление.
	— Вкарали сме около четиридесет различни оръжия в града — промърмори тя, — а никой от нас не се досети да вземе една проклета възглавница.
	— Изненадана ли си?
	— Ни най-малко. Добра работа свърши днес.
	— Добра работа ли? — отвърнах аз. — Нищо не предложихме.
	— Никога нищо не се решава на първите срещи, Дейвид. Ти насочи всички в правилната посока, накара ги да мислят. Това е важно.
	Свих рамене.
	— Добра работа и със скрития мобилен — отбеляза Меган.
	— Видя ли го?
	— Обърка ме, докато не проверих сандъка. Мислиш ли, че ще действа?
	— Струва си да опитаме. Искам да кажа, ако…
	Млъкнах, понеже индикаторът на стената примигна леко.
	Това означаваше, че някой е влязъл във входа на сградата до нас. Нашата фалшива врата излизаше там и беше една от заплахите за сигурността ни. Коуди я беше прикрил като положи тънък слой сол от едната страна и черен плат от другата на няколко дъски от дървени сандъци, които отмъкна отнякъде. Отвън вратата приличаше на която и да е част от стената, но можеше да се бутне и да се плъзне, за да се отвори. Коуди предупреди, че ако някой се намира във входа, може да дочуе нещо през фалшивата врата. Затова и имаше забрана за светлина и инструкции всички на приземния етаж да пазят тишина, ако отпред има някой.
	Меган ме прегърна и се прозя. Чакахме хората отвън да отминат. Трябваше да сложим индикатор за натиск, който да ни показва, когато си тръгнат. Или пък камера, или нещо подобно.
	Мобилните ни светнаха, а фалшивата врата се разтресе.
	Примигнах и скочих на крака, следвайки Меган, която се беше раздвижила съвсем малко по-бързо от мен. И двамата извадихме пистолетите си секунда по-късно и ги насочихме към вратата. Ейбрахам изруга в съседната стая. След миг връхлетя с пушката.
	Вратата се залюля, изскърца и се плъзна настрани.
	— Хъм — произнесе нечий глас отвън. Представих си как Проф ни е проследил и нахлува. Изведнъж цялата ни подготовка ми се стори твърде проста и безсмислена.
	Бях довел отряда до гибел.
	Вратата се отвори докрай и разкри осветена в гръб фигура. Не беше Проф, а по-млад мъж, висок, слаб, с бледа кожа и къса черна коса. Огледа ни без помен от загриженост в очите, макар че беше изправен пред трима въоръжени.
	— Тази врата не струва _нищо_ — обяви мъжът. — Прекалено лесно се влиза. Мислех си, че вие, хора, ще сте по-кадърни!
	— Кой си ти? — попита Ейбрахам и ме погледна в очакване на заповед за стрелба.
	Не му наредих да стреля, макар че познах мъжа. Имах няколко негови снимки в документите си.
	Крадеца, императорът на Атланта, ни беше дошъл на посещение.


>>	19.

	— О, свалете ги — каза Крадеца, влезе в скривалището и затвори вратата. — Куршумите не могат да ме наранят. Само ще привлечете внимание.
	За съжаление, беше прав. Човекът беше неуязвим по много начини. Със същия успех вместо пистолети можехме да държим макарони.
	Никой не свали оръжието.
	— Какво става? — попитах аз. — Защо си тук?
	— Не сте ли обърнали внимание? — Крадеца имаше неочаквано носов глас. — Вашият приятел иска да ме _убие_. Разрушава града парче по парче, за да ме намери! Слугите ми са безполезни, Епичните ми са страхливци. Докато мигна, ще ме предадат.
	Той пристъпи напред, при което и тримата подскочихме, и продължи да говори.
	— Предположих, че ако някой знае как да се скрие от него, това ще сте вие. Тук е _потресаващо_ неудобно. Не се вижда и една възглавница. Мирише на мокри чорапи.
	Крадеца видимо потрепери и надникна в работната стая на Ейбрахам.
	Ние се скупчихме на прага, а вътре той се врътна и пльосна назад. Огромен тапициран стол се материализира от нищото и го улови. Крадеца се изтегна в стола.
	— Някой да ми донесе нещо за пиене. И се постарайте да не вдигате много шум. Уморен съм. Нямате представа как разбива нервите това да те преследват като някой _плъх_.
	Тримата свалихме оръжията, слисани от слабоватия Епичен, който почна да си мърмори под нос, излегнат със затворени очи в новия си стол.
	— Хъмм… — осмелих се аз накрая. — А ако не ти се подчиним?
	Ейбрахам и Меган ме изгледаха все едно съм полудял, но на мен това ми се струваше съвсем основателен въпрос.
	Крадеца поотвори едно око.
	— А?
	— Какво ще направиш — казах аз, — ако не ти се подчиним?
	— Трябва да ми се подчинявате. Аз съм Епичен.
	— Сам разбираш — бавно рекох аз, — че ние сме Възмездители.
	— Да.
	— Та… ние някак не се подчиняваме на Епичните през цялото време. Искам да кажа, ако ги слушахме, щяхме да сме много слаби в работата си.
	— Оу? Нима цялата ви кариера не премина в това да правите _точно_ каквото ви казваше един Епичен?
	Искри. _Всеки_ ли го знаеше? Предполагах, че не е много трудно да се отгатне, след като вече беше в града. И все пак. Отворих уста да възразя отново, но Меган ме издърпа за ръката извън стаята. Ейбрахам се оттегли с нас, непохватно понесъл пушката си. Коуди и Мизи стояха на стъпалата и гледаха угрижено.
	Озовахме се в кухнята на средния етаж, наредихме се около тясната маса от сол и заговорихме приглушено.
	— Наистина ли е _той_? — попита Мизи. — Тоест, големият, кралят на града, как му беше там името?
	— Материализира стол — отговорих аз. — Това е много рядка способност. Той е.
	— Искриии. Искаш ли да се измъкна навън и да взривя скривалището? Всичките ми експлозиви са в готовност.
	— Няма да му навреди — обясни Меган. — Освен ако не успеем да проявим слабостта му.
	— Освен това, може да е двойник — додадох аз. — Не знам доколко е вероятно, но истинското тяло на Крадеца би трябвало да е някъде другаде. На практика в безсъзнание, в нещо като транс. Диша, сърцето му бие, но не е буден.
	— Струва ми се опасна игра — каза Меган, — като имаме предвид на колко уплашен се преструва. Би ли искал да остави истинската си личност така беззащитна?
	— Кой знае — отвърнах аз.
	— Все пак се чудя защо е тук — каза Ейбрахам. — Твърдението му, че търси убежище, е фалшиво, нали? Той е най-могъщ Епичен. Не би имал нужда да…
	Стъпки по стълбището. Всички се обърнахме, когато Крадеца се качи на втория етаж.
	— Къде е питието ми? — поиска да узнае той. — _Сериозно_ ли не можете да запомните и най-простата заповед? Вече разбирам, че допускането ми за вашите ограничени способности е било страшно надценяване.
	Хората от отряда нервно стиснаха оръжията си и недоловимо се обърнаха, за да образуват фронт срещу това същество. Висш Епичен. Който се размотава из базата ни без ограничения. Ние бяхме капки кал върху прозорец; той беше гигантска отмъстителна бутилка почистващ спрей.
	С усилена лимонова миризма.
	Предпазливо се надигнах от мястото си. Всички останали бяха Възмездители много преди мен, обучени от Проф да са внимателни и тихи. Биха искали да нападнат — да разсеят Крадеца, а после да избягат и да установят нова база.
	Докато аз видях възможност.
	— Искаш да работим заедно — казах на Крадеца. — Понеже имаме общ враг, аз съм готов да изслушам офертата ти.
	Крадеца изсумтя.
	— Искам само да избегна това да ме убият. Целият град се обръща срещу мен. _Целият град._ Аз ги защитавам, давам им храна и подслон в този окаян свят! Хората са неблагодарни създания.
	При тези думи Меган се скова. Не, тя _не_ одобряваше философията, която приемаше хората и Епичните за различни видове.
	— Крадецо — отговорих аз. — Хората от отряда ми няма да станат твои слуги. Ще ти позволя да останеш с нас при определени условия. Но _ние_ сме тези, които _ти_ правят услуга.
	На практика чух как дъхът засяда в гърлата на останалите. Да отправяш искания към Висш Епичен беше сигурен начин да те взривят. Но засега той не ни беше наранил, а понякога това беше единствената възможност. Или играеш с огъня, или го оставяш да изгори всичко.
	— Той ви е направил безочливи, разбирам — каза Крадеца. — Дал ви е прекалено много свобода, позволил ви е да _участвате_. Ако го победите, сам си е виновен.
	Аз не отстъпих. Най-сетне коленете на крадеца се подвиха и се образува стол — с плюшена възглавничка — на който да седне. Той се отпусна на стола.
	— Бих могъл да убия всички ви.
	— Би могъл да _опиташ_, малкия — промърмори Меган.
	Пристъпих напред, Крадеца ме изгледа остро, после се _сви_. Никога не бях виждал подобно поведение от Епичен с неговото положение. Повечето бяха дръзки дори и хванати в капан, уверени, че могат да избягат. Единственото нещо, което сякаш ги притесняваше, беше моментът, когато слабостта им ги правеше уязвими.
	Наведох се, за да погледна Крадеца в очите. Приличаше най-много на уплашено дете, въпреки че беше с няколко години по-възрастен от мен. Обгърна тялото си с ръце и се извърна настрани.
	— Май нямам избор. Иначе той ще ме унищожи. Какви са вашите условия?
	Премигнах. Честно… Дотам не бях стигнал. Погледнах останалите, които вдигнаха рамене.
	— Хъм, да не убиваш никого от нас? — каза Мизи.
	— Ами онзи с глупавите дрехи? — попита Крадеца и посочи Коуди с неговото камуфлажно облекло и тениската на някакъв стар отбор.
	— Даже и него — отговорих аз. Мизи може би беше права да го изрече на глас. Епичните можеха да имат… странни идеи за светските нрави. — Първото правило е да не ни нараняваш, както и никого, когото доведем тук. Стоиш в базата и не използваш силите си, за да ни усложняваш живота.
	— Добре — тросна се Крадеца и се обгърна по-здраво. — Обаче когато приключите, аз си получавам града, нали?
	— За това ще разговаряме по-късно — казах аз. — Засега искам да знам как ни намери. Ако Проф може да повтори стореното от теб, ще трябва да се изнесем веднага.
	— Ба. Добре сте си. Аз мога да подушвам Епичните; той не може.
	— Да ги _подушваш_?
	— Разбира се. Както се подушва готвено, нали? Това ми позволява да намирам Епични, за да… нали знаете…
	За да открадне силите им.
	Значи той беше и дозер освен всичко останало. Двамата с Меган се спогледахме. Тя беше разтревожена. Не бяхме преценили, че някой може да ни намери, като проследи нейните сили. За щастие, това беше много рядка способност. Определено имаше смисъл да е част от оригиналното портфолио на Крадеца.
	— Дозери — казах аз и се обърнах отново към него. — Има ли и други в града?
	— Не. Обаче онова чудовище, което беше ваш водач, има някакви дискообразни устройства, които правят същото.
	Значи бяхме в безопасност. Дисковете бяха същите като онези, които имахме в Нюкаго. Изискваха пряк контакт, а Меган можеше да ги заблуди с илюзиите си. Не би трябвало Проф да успее да ни издири.
	— Ето — продължи Крадеца. — Виждате. Готов съм да съдействам. Няма ли някой _най-сетне_ да ми донесе нещо за пиене?
	— Не можеш ли просто да си направиш? — попита Ейбрахам.
	— Не — сопна се Крадеца и не предложи обяснение. Аз и без това знаех. Можеше да създава само ограничена маса предмети, които изчезваха, щом не се концентрираше върху тях. Направените от него храни и напитки нямаше да засищат, понеже щяха да изчезнат накрая.
	— Добре тогава — казах аз. — Можеш да останеш. Но, както казахме, без да ни нараняваш. Това включва и отнемането на силите на някого от присъстващите тук.
	— Вече го обещах, идиот такъв.
	Кимнах на Коуди и му посочих Крадеца.
	Коуди докосна козирката на кепето си в знак на съгласие.
	— И така, какво ще желаеш да пийнеш? — заговори той на Крадеца. — Имаме хладка вода и топла вода. И двете имат вкус на сол. Но да погледнем оптимистично. Изпробвал съм и двете върху добрия стар Ейбрахам и съм уверен в рамките на разумното, че няма да ти докарат дрисък.
	Коуди щеше да донесе на Крадеца вода, да му прави компания и да види какво може да узнае за него. Аз взех другите трима и слязохме долу, докато Коуди разсейваше Епичния. Когато стигнахме на приземния етаж, Меган ме хвана за ръката.
	— Това не ми харесва — прошепна тя.
	— Склонен съм да се съглася — каза Ейбрахам. — Висшите Епични са непостоянни и не заслужават доверие. Тук присъстващите се изключват.
	— Има нещо странно в него — отговорих аз и поклатих глава. Вдигнах поглед към стълбището и чух как Коуди провлачено подхваща да разправя на Крадеца някаква история за баба си в Шотландия. Оказваше се, че тя плувала до Дания.
	— _Усещала_ съм тази тъмнина, Дейвид — настоя Меган. — Да го държим тук е като да се сгушим до бомба, спокойни, че няма да избухне, само защото часовниковият механизъм тиктака.
	— Хубаво сравнение — разсеяно казах аз.
	— Благодаря.
	— Но неточно. Той не следва модела, Меган. Уплашен е. Не е толкова предизвикателен, колкото просто арогантен. Не мисля, че е опасен. Поне не и за нас в момента.
	— Готов ли си да заложиш живота ни на това чувство, Дейвид? — попита Мизи.
	— Вече го направих, когато ви доведох тук. — Не беше приятно да го кажа, но беше истина. — Казвал съм го и по-рано: единственият начин да спечелим войната срещу Епичните е като използваме _други_ Епични. Ще откажем ли на един от най-могъщите, когато той изглежда готов да работи с нас?
	Останалите се умълчаха. В тишината мобилният ми избръмча. Погледнах го, като донякъде очаквах да е Коуди с продължение на историята си, което иска да чуя. Оказа се, че е Летящ рицар.
	_Твоят сандък се мести_, пишеше той.
	_Какво? Вече?_
	_Да. Излезе от склада и пътува нанякъде. Какво става там? Кой го е поръчал?_
	— Трябва да проследя това — казах аз и погледнах другите. — Меган, остани тук. Ако _наистина_ нещо се обърка с Крадеца, ти имаш най-голям шанс да измъкнеш другите. Внимавай да не го докосваш, за всеки случай. Не може да отнеме силите ти, ако не те докосне за най-малко от тридесет секунди, или поне така твърдят моите доклади. Нека внимаваме и не допускаме той да има никакъв пряк контакт с теб.
	— Добре. Но няма да се стигне до нищо подобно. Ако забележа и намек, че той потъмнява, взимам другите и се омитаме.
	— Дадено — отговорих аз. — Ейбрахам, бих могъл да се възползвам от подкрепление при тази мисия. Ще трябва да се справим без маскировката на Меган, затова може да се окаже опасно.
	— По-опасно от оставането тук? — попита Ейбрахам и погледна към горния етаж.
	— Не знам. Честно. Зависи в колко лошо настроение е нашата мишена.


>>	20.

	Когато се измъкнахме от укритието, показах на Ейбрахам карта на града на екрана на мобилния. Една червена точка от Летящ рицар показваше разположението на нашата цел.
	— Ако се движи така, ще ни отнеме часове да я проследим — изсумтя Ейбрахам.
	— Тогава да тръгваме — отговорих аз и пъхнах мобилния в джоба си.
	— Дейвид, в името на всичко любезно и кротко, твоите планове днес вече ме доведоха до изтощение. А сега искаш пак да вървя през града. _Ç’a pas d’allure!_ Човек се чуди дали не си решил, че надебелявам. Чакай тук.
	Той пъхна грамадната си раница в ръцете ми — вътре беше пушката му и торбата тежеше много повече, отколкото очаквах. Докато аз се препъвах, Ейбрахам пресече улицата и отиде при някакъв търговец, настанил се под тента.
	_Ще ми кажеш ли защо е всичко това?_, попита Летящ рицар, докато чаках.
	_Ти си умен човек. Отгатни._
	_Аз съм мързелив човек. И мразя да гадая._ Въпреки това след миг той продължи. _Да не би някак да е свързано с пещерите? Да не би… според вас Крадеца да се крие там и опитвате да го проследите?_
	Умно предположение.
	_Пещерите ли?_, попитах аз. _Какви пещери?_
	_Знаеш. Сейнт Джоузеф?_
	_Религиозната фигура?_
	_Градът, идиот такъв_, отговори Летящ рицар. _Който беше в този район. Наистина ли не знаеш?_
	_Какво да знам?_
	_Олеле. А аз почнах да мисля, че си някакъв всезнаещ суперзубрач относно Епичните. И всъщност аз знам за тях нещо, което ти не знаеш?_
	Усещам как самодоволството му струи от екрана.
	_Има Епичен от Сейнт Джоузеф, за когото според теб аз трябва да знам?_, попитах аз.
	_Джейкъб Фам._
	_Нищо не ми говори._
	_Дай ми малко време. Наслаждавам се._
	Вдигнах поглед към Ейбрахам. Нямах търпение да се заемем за работа, обаче канадецът още се пазареше.
	_Наричате го Изкопа._
	Сепнах се. Познатото име ме шокира.
	_Онзи, който създаде Копачите_, написах аз. _В Нюкаго._
	_Аха. Преди да започне да побърква хората в служба на Стоманеното сърце, той произлиза от едно заспало градче в този край. Половината щат е надупчен от неговите смахнати тунели и пещери. Но щом не знаеш това, значи малкият ти план днес с мобилния няма как да е свързан с намирането на Крадеца._
	Изкопа. Той стоеше зад причудливите лабиринти под Нюкаго. Определено беше странно да мисля за подобни тунели под земята тук.
	_Не, заниманията ми нямат общо с намирането на Крадеца_, продължих аз. _Няма нужда да го търсим. Той сам дойде на вратата ни._
	_КАКВО?_
	_Извинявай, Ейбрахам се връща с велосипедите ни. След малко ще говорим._
	Нека го предъвче. Прибрах мобилния, когато Ейбрахам дойде, бутайки два ръждиви велосипеда. Огледах ги със съмнение.
	— Изглеждат ми по-стари от двойка шестдесетгодишни старци.
	Ейбрахам вдигна глава.
	— Какво?
	— Все още се изненадвам от време на време от нещата, които излизат от устата ти — отговори той и си взе раницата. — Колелата са стари, понеже това е всичко, което прецених, че мога да платя, без да предизвикам подозрение. Би трябвало да ни отведат където искаме да отидем. Ти… можеш да караш колело, нали?
	— Разбира се — обявих аз и се качих на едното от скрибуцащите колела. — Поне някога можех. Не съм го правил от години, но това е като карането на колело, а?
	— Технически погледнато, да.
	Ейбрахам ме наблюдаваше неоснователно скептично. Колебанието ми не идваше от неумението да карам, както се доказа от обиколката, която направих, за да свикна с колелото.
	Колелата ми напомняха за баща ми.
	Проверих картата на мобилния. И изпратих кратко съобщение на Летящ рицар, за да не откачи заради Крадеца. Двамата с Ейбрахам тръгнахме, присъединявайки се към група велосипедисти любители на улицата. Не бях виждал често подобно нещо в Нюкаго; там на горните улици богатите с гордост ползваха работещи автомобили. А из долните улици всичко беше прекалено усукано и неравно и велосипедите не бяха практични.
	В Илдития обаче имаше смисъл от тях. Тук покрай улиците имаше коли от сол, но на платното имаше свободно място. Много от колите от сол можеха да се избутат — те не бяха споени към улицата като в Нюкаго. Така оставаше открит и свободен път. Беше лесно, дори когато се налагаше да криволичиш в някое задръстване, което никой не беше разчистил. Тези неща порастваха отново всяка седмица.
	За кратко се наслаждавах на пътуването ни, но не можех да не си спомня старите времена. Бях на седем, когато баща ми ме научи да карам колело. Твърде късно за пръв път; всичките ми приятелчета вече можеха да карат и бяха почнали да ме подиграват. Понякога ми се щеше да мога просто да се върна и да си ударя един шамар. Толкова бях плах и така не исках да действам.
	Когато станах на седем, татко реши, че съм готов. Макар да хленчих през цялото време, той не показа раздразнение. Може би да ме учи да карам колело беше начин да се разсее от призовките за изнасяне и от апартамента, който беше тъй пуст само с двама обитатели.
	За миг се озовах там с него, на улицата пред нашата сграда. По онова време животът не беше добър. Бяхме в криза, но аз имах _него_. Помнех ръката му на гърба си, докато той ходеше с мен, после тичаше с мен, а накрая ме пусна, за да мога да карам сам за пръв път.
	И си спомних как внезапно почувствах, че _мога_ да го направя. Обля ме вълна от чувство, което нямаше почти нищо общо с карането на колело. Тогава погледнах към уморената усмивка на баща ми и започнах да вярвам — за пръв път от месеци — че всичко ще се оправи.
	В онзи ден си бях върнал нещо. Загубил бях много със смъртта на мама, обаче все още имах него. Знаех, че мога всичко, стига да имам него.
	Ейбрахам стигна до един ъгъл и спря, за да даде път на две конски коли, натоварени със зърно от полето. До тях се движеха мъже с бойни пушки. Спрях до Ейбрахам с наведена глава.
	— Дейвид? Дейвид… плачеш ли?
	— Добре съм — пресипнало отвърнах аз и проверих мобилния си. — Тук завиваме наляво. Сандъкът е спрял да се движи. Би трябвало да успеем скоро да го настигнем.
	Ейбрахам не ме разпитва повече и аз подкарах отново. Не си бях давал сметка, че болката е все още толкова близо до повърхността, като някаква риба, която обича да си прави слънчеви бани. Може би беше най-добре да не се задълбочавам в спомените. Вместо това опитах да се порадвам на вятъра и на тръпката от движението. Карането на колело определено беше по-добро от ходенето.
	Бързо взехме още един завой, после се принудихме да спрем, понеже група велосипедисти пред нас спря. Когато спряхме, кожата ми настръхна и космите ми щръкнаха. По тротоарите нямаше хора. Никой не пренасяше вещите си в нов дом, както по другите улици. Никой не се надвесваше през счупените прозорци.
	Тази улица беше тиха, ако не се брои скърцането на педали и гласа по-напред.
	— Хайде, ще отнеме само минута — британски акцент с особеност, която не можех да определя. Изстинах, когато зърнах мъж с бръсната глава и черни кожени дрехи с шипове. До него във въздуха висеше малка неонова сфера, която менеше цвета си от червено на зелено. Понякога го наричаха етикет. Епичните, които можеха да проявяват силите си визуално, понякога ходеха, показвайки нещо — сияние или няколко завихрени листа. Нещо, което да казва: _Да, аз съм един от __тях__. Затова не ми се пречкайте._
	— Дейвид — тихо продума Ейбрахам.
	— Неон — обясних аз. — Дребен Епичен. Манипулира светлината. Няма непобедимост, но може да прави страхотни представления. И да те убие, като те прониже с лазер.
	Слабост… Дали имах записана неговата слабост?
	Неон продължи да говори с групата пред нас, когато приближиха група мъже с дълги дрехи, които носеха някакво устройство. То приличаше на чиния с дисплей отстрани. Един от дозерите, които Крадеца спомена. Наистина беше същият като онзи, който бях виждал отрядът да ползва в Нюкаго.
	Хората на Неон сканираха всички в групата пред нас, после им махнаха да продължават. _Проф търси Крадеца_, предположих аз. _Не би използвал уреда, за да търси нас. Знае, че Меган може да го заблуди._
	Хората на Неон ни дадоха знак да минем напред.
	— Силен шум — прошепнах аз, щом си спомних. — Ако нещата тръгнат на зле, почни да викаш. Това ще неутрализира силите му.
	Ейбрахам кимна. Изглеждаше доста по-уверен, когато двамата избутахме колелата си напред. Имаше възможност този екип да разполага с описанията ни — зависеше от това, доколко Проф се притеснява от Възмездителите. Изпитах облекчение, когато Неон се прозя и нареди на хората си да сканират Ейбрахам, без да личи, че ни е познал.
	Дозерът одобри Ейбрахам и мъжете му махнаха да продължава. После увиха лентата на скенера около предмишницата ми.
	И така, стояхме мълчаливо на улицата. Отне цяла вечност — достатъчно дълго, та Неон да приближи, видимо раздразнен. Започнах да се потя. Приготвих се да викам. Дали нямаше да реши да ме изпече, ядосан, че го бавя? Не беше толкова важен Епичен; дребните Епични трябваше да внимават с безразборните убийства. Ако съсипеха работниците в даден град, нямаше да има кой да служи на Висшите Епични.
	Най-сетне, летаргично, машината даде отговор.
	— Ха, не беше отнемало толкова време досега — установи Неон. — Нека претърсим близките сгради. Може би там има някой и машината ни го улавя. — Той освободи устройството и ме отпрати. — Разкарай се.
	Тръгнах си, като пътем забелязах, че дозерът е дал негативен отговор, както и трябваше. Не бях Епичен.
	Независимо от твърденията на Регалия.
	През остатъка от пътя ми беше зле. Припомнях си миговете, когато гледах отражението си във водата. И слушах страшното й обещание.
	_Сърдеше се на Проф, че крие неща от отряда_, заговори един глас вътре в мен. _Не правиш ли и ти съвсем същото?_
	Това беше глупаво. Нямаше какво да крия.
	Стигнахме мястото, където сандъкът беше спрял да се движи: улица с три– и четириетажни жилищни сгради. След два дни в града бях съвсем наясно, че силните кланове търсеха подобни места, а някогашните богати къщи в предградията обикновено оставаха пренебрегнати. В света на Епичните и на враждуващите банди, пространството беше далеч по-маловажно от сигурността.
	Спряхме на входа на улицата. Тук се размотаваха група младежи, не по-възрастни от мен, с най-разнообразни стари оръжия. Един тийнейджър имаше арбалет — ни повече, ни по-малко. Над една от постройките се вееше флаг с герб, изобразяващ скат.
	— Не приемаме нови членове — каза един младеж. — Разкарайте се.
	— Сред вас има посетител — отговорих аз с надеждата предположението ми да е правилно. — Външен човек. Предайте му описанията ни.
	Младежите се спогледаха, после един от тях изтича да изпълни заръката ми. След малко разбрах, че съм отгатнал правилно _нещо_, защото по улицата към нас се зададоха доста на брой по-възрастни мъже и жени с наистина _добри_ оръжия.
	— Ъъъ… Дейвид? — обади се Ейбрахам. — Може би искаш да ми кажеш още нещо? Че ние…
	Млъкна, понеже видя сред групата една жена с качулка и пушка на рамо. Заради качулката лицето й се виждаше трудно, но покрай брадичката й се показваха няколко червени кичура.
	Тиа.


>>	21.

	Ейбрахам не каза нищо, понеже двамата бързо се озовахме обградени от въоръжени хора и повлечени от улицата към една от жилищните сгради. Той само приятелски отдаде чест на Тиа, като докосна челото си пръст. Очевидно отдавна беше разбрал какво правим.
	Хората на Тиа ни въведоха в стая без прозорци, осветена само от редица свещи, които бавно се топяха върху стар кухненски плот. Защо да се главоболят със свещници, след като домът им и без това ще се разпадне? Стаята обаче имаше истинска дървена врата — рядкост в този град. Трябваше всяка седмица да я превозват до следващото си жилище и да я закачат отново.
	Един от илдитийците ни освободи от оръжията ни, а друг ни бутна да седнем на столове. Тиа стоеше със скръстени ръце в дъното на групата. Лицето й беше скрито от качулката. Беше слаба и ниска. Устните й, които виждах в сенките на качулката, бяха свити неодобрително. Тя беше втора по старшинство сред Възмездителите и сред най-умните хора, които бях срещал.
	— Дейвид — заговори хладно тя, — във Вавилар ние с теб се срещнахме в скривалището, след като ти беше излизал навън за провизии. Кажи ми какво обсъждахме.
	— Какво значение има? Тиа! Трябва да говорим за…
	— Отговори на въпроса, Дейвид — намеси се Ейбрахам. — Тя проверява дали наистина сме ние.
	Преглътнах. Разбира се. Сума ти Епични биха могли да създадат двойници на Възмездителите по заповед на Проф. Опитах да си припомня случая, за който говореше Тиа. Защо не беше избрала нещо по-запомнящо се, например първата ми среща с Възмездителите?
	_Трябва й нещо, което Проф да не знае_, разбрах аз.
	Започнах да се потя. Излязъл бях с подводницата и… _Искри_. Трудно ми беше да мисля с всичките тези въоръжени мъже и жени, ядосани като шофьор на такси, който е установил, че съм одрайфал цялата задна седалка.
	— Този ден се срещнах с Проф — подхванах аз. — Дойдох в базата да докладвам и разговаряхме за някои от другите Епични във Вавилар.
	— И каква… интересна метафора използва ти?
	— Искри, да не очакваш да _помня_ сравненията си?
	— Чувал съм няколко доста трудни за забравяне — подхвърли Ейбрахам. — Въпреки че дълго време опитвах да ги забравя.
	— Това не ми помага — промърморих аз. — Ъъъ… хммм… О! Говорех за използването на паста за зъби вместо гел за коса. Не. Чакай. Кетчуп. Кетчуп вместо гел за коса, но като се замисля, пастата за зъби е _много_ по-добро сравнение. Втвърдява по-добре, струва ми се, и…
	— Той е — обяви Тиа. — Свалете оръжията.
	— Как разбра, че тя е при нас, момче? — попита една илдитийка, яка възрастна жена с рядка коса.
	— По вашите доставки — отговорих аз.
	— Получаваме доставки два пъти седмично — каза жената. — Както и повечето многолюдни фамилии в града. Как би могло _това_ да те доведе тук?
	— Амии…
	Тиа изстена и закри лицето си с длан.
	— Моята ко`ла?
	Кимнах. Забелязал я бях в сандъка в деня, когато видях Проф. Не каква да е ко`ла, а марката, която Тиа обичаше. Беше скъпа, уникална и си струваше предположението.
	— Казвах ви — намеси се един масивен мъж с лице като скара за барбекю. Тоест, толкова грозен. — Казвах ви, че приемането на тази жена сред нас ще ни навлече беди. Ти каза, че няма да сме в опасност!
	— Никога не съм казвала това — възрази жената. — Казах, че трябва да й помогнем.
	— По-лошо е, отколкото си мислиш, Карла — рече Тиа. — Дейвид е по-умен, отколкото може би изглежда на пръв поглед, но далеч не е немислимо това нещо, което _той_ е открил, да бъде открито и от друг.
	— Хмм — обадих се аз.
	Всички ме изгледаха.
	— Като споменаваш това, Проф може би знае за ко`лата. Поне видя част от нея в сандъците онзи ден.
	Хората в стаята замръзнаха, после започнаха да си крещят, да разпращат вестоносци и да предупреждават стражите си. Тиа смъкна качулката, разкри късата си червена коса и потри чело.
	— Каква глупачка съм — промълви тя. Едва се чуваше сред заповедите, които Карла крещеше. — Съставяха поръчката си и попитаха искам ли нещо. Почти не се замислих. Няколко кутийки кола щяха да ми дойдат добре…
	Грозният илдитиец внесе сандъка, където беше ко`лата, и почна да рови в него. Откри счупения мобилен.
	— Мобилен от _Летящ рицар_? — попита той. — Мислех, че са непроследими.
	— Само кутия — побързах да отговоря аз. — Удобно е да сложиш бръмбара вътре, понеже има захранване и антена.
	Нямаше да издам всичко.
	Мъжът прие обяснението и хвърли мобилния на Карла. Тя махна батерията, после отиде настрани с още няколко души. Тихо се посъветваха. Когато се надигнах, грозникът ме изгледа гневно с ръка върху пистолета, затова пак седнах.
	— Тиа? — заговорих аз. Странно беше да я виждам така, с пушка през рамо. Винаги ръководеше операциите ни от относително безопасно място. Не мисля, че някога я бях виждал да стреля. — Защо не се свърза с нас?
	— Как да се свържа с вас, Дейвид? — уморено попита тя. Пристъпи по-близо до нас с Ейбрахам. — Джонатан имаше достъп до мобилната ни мрежа и знаеше всичките ни скривалища. Дори не знаех дали сте оцелели.
	— Опитахме да се свържем с теб във Вавилар — казах аз.
	— Криех се. Той… — Тиа въздъхна и приседна върху масата до нас. — Той ме преследваше, Дейвид. Дойде право на мястото, където се бях настанила по време на удара срещу Регалия, измъкна подводницата от водата и я смаза. Тогава вече бяха навън, за щастие. Но го чух да ме вика. Молеше ме, умоляваше ме да му помогна да се пребори с тъмнината. — Тя затвори очи. — И двамата знаехме, че ако този ден дойде, за мен опасността ще е по-голяма, отколкото за всеки друг Възмездител.
	— Аз… — Как да отговоря на това? Можех да си представя какво е чувството да чуваш как любимият ти те моли за помощ и да знаеш, че това е капан. Представях си какво е да се бориш да не поддадеш, да не обръщаш внимание на молбите.
	Не бих могъл да съм толкова силен. Искри, преследвах Меган през половината страна, независимо от заплахите й да ме убие.
	— Съжалявам, Тиа — прошепнах аз.
	Тя поклати глава.
	— Подготвена съм за това. Двамата с Джон го обсъждахме, както казах. Мога да му направя една последна услуга. — Тя отвори очи. — Виждам, че и вие имате същия инстинкт.
	— Не… точно — каза Ейбрахам. Спогледахме се.
	— Тиа, разгадахме я — обявих аз.
	— Какво сте разгадали?
	— Тайната — нетърпеливо отговорих аз. — Слабостите, тъмнината — свързани са. Всички Епични имат кошмари за слабостите си.
	— Естествено — каза Тиа. — Слабостите са единственото нещо, което ги кара да се чувстват безсилни.
	— Повече от това е, Тиа. Много повече! Слабостите често са свързани с нещо, от което човек се е страхувал _преди_ да получи силите си. Фобия, ужас. Изглежда… е, не съм разговарял с много от тях, но изглежда щом станат Епични, страхът се влошава. Както и да е, възпирането или поне контролирането на тъмнината _е_ възможно.
	— Какво искаш да кажеш?
	— Страховете — тихо отговорих аз. Говорех само на нея. — Ако Епичният се изправи срещу страха си, това отблъсква тъмнината.
	— Защо?
	— Ъъъ… Има ли значение?
	— Ти си човекът, който не спираше да повтаря, че всичко това трябва да има смисъл. Ако наистина има логика в слабостите, не трябва ли да има логична причина за тъмнината?
	— Да… Да, трябва. — Облегнах се в стола си. — Меган казва…
	— Меган. Довел си _Меган_? Тя е една от тях, Дейвид!
	— Тя е причината да знаем, че това действа. Тиа, можем да го спасим.
	— Не ми давай тази надежда.
	— Но…
	— _Не ми давай тази надежда._ — Тиа ме изгледа гневно. — Не _смей_ да го правиш, Дейвид Чарлстън. Не намираш ли, че и така е достатъчно трудно? Да планирам да го убия? Да се чудя има ли още нещо, което трябва да направя? Той ме накара да обещая. Ще спазя обещанието, проклет да си.
	— Тиа — тихо заговори Ейбрахам.
	Тя го погледна. Седях без да мърдам, поразен от тона й.
	— Дейвид е прав, Тиа — продължи Ейбрахам по неговия спокоен начин. — Трябва да опитаме да го върнем. Ако не успеем да спасим Джонатан Федрус, може да се откажем от борбата. Не можем да избием всички тях.
	Тиа поклати глава.
	— И след толкова време ти вярваш, че е открил тайната?
	— Вярвам, че теорията му е добра. А Меган се _научи_ да контролира тъмнината. Ако не изпробваме теориите на Дейвид, значи сме глупаци. Той е прав. Не можем да избием всички. Опитвахме да го направим твърде дълго; време е да опитаме нещо различно.
	Внезапно се почувствах много, _много_ умен, задето взех Ейбрахам с мен. Тиа го слушаше. Проклятие, дори болно от бяс чихуахуа би спряло и би слушало, когато Ейбрахам говори.
	Вратата се отвори с трясък и в стаята нахлу превъзбудена млада жена.
	— Сър! — обърна се тя към Карла. — Тиквите. Цялото семейство, триста човека, че и отгоре. Всичките са въоръжени и идват насам. Той е с тях.
	— Той? — попита жената, Карла.
	— Новият Епичен. Сър, обкръжени сме.
	Стаята притихна. Грозникът, който спори с Карла по-рано, се обърна към нея. Не каза нищо, но посланието беше в мрачното му изражение. _Ти ни обрече._
	Ейбрахам се изправи и привлече всички погледи.
	— Ще ми трябва моята пушка.
	— Много ще ти трябва — отвърна Карла. — Нали вие предизвикахте това.
	— Не, аз го предизвиках — възрази Тиа и стана. — Просто имахме късмет, че Дейвид дойде тук пръв.
	Карла изръмжа, но после нареди на хората си да се готвят за битка. Каквато и да беше ползата от това. Проф и сам можеше да разруши квартала.
	Някой подхвърли на Ейбрахам раницата му, докато останалите се втурнаха към вратата. Карла тръгна след тях, може би за да види лично противниците.
	— Карла — рече Тиа. — Не можете да се биете с тях.
	— Съмнявам се, че ще ни дадат избор.
	— Може и това да стане, ако вие им дадете каквото искат.
	Карла погледна хората си, които кимнаха. И те мислеха същото.
	— Не! — възкликнах аз и се изправих. — Не можете да я предадете.
	— Имаш пет минути да се приготвиш, Тиа — каза Карла. — Ще изпратя вестоносци да говорят с настъпващия противник. Ще видя дали мога да ги накарам да те поискат. Можем да се държим, все едно не знаем коя си.
	Карла ни остави в приличната на кутия стая с двама подозрителни пазачи на вратата.
	— Не мога да повярвам… — подхванах аз.
	Тиа ме прекъсна.
	— Не се дръж като дете, Дейвид. Хората от клана Скат бяха така добри да ме приемат, да изслушат плановете ми. Не можем да искаме от тях да умрат, докато ме защитават.
	Погледнах я с болка.
	— Но… Тиа, той ще те убие.
	— В крайна сметка. Може и да имам малко време.
	— Той уби Вал и Ексел веднага.
	— Да, но мен първо ще иска да разпита.
	— Ти я _знаеш_, нали. Слабостта му.
	Тиа кимна.
	— Той ще разруши целия град, за да се добере до мен. Ще имаме късмет, ако не убие всички в този квартал, за да е сигурен, че тайната не е излязла.
	Призля ми. Стоманеното сърце направи нещо подобно тогава, толкова отдавна, когато двамата с баща ми го видяхме да кърви.
	Тиа притисна нещо в ръката ми. Чип.
	— Моите планове. За свалянето на Джон. От години имам варианти за това в ума си, за всеки случай. Но този план е съставен специално за този град и за онова, което Джон прави тук. Дейвид, с него става нещо по-голямо. Успях да вкарам хора да го шпионират. Струва ми се, че Регалия трябва да му е дала нещо — някакви сведения за Злочестие. Мисля, че тя го е _изпратила тук_.
	— Тиа — отвърнах аз и погледнах Ейбрахам за подкрепа. — Подозирам същите неща. Но ти не можеш да тръгнеш с Проф. _Нуждаем_ се от теб.
	— Тогава го спрете, преди да ме убие.
	— Но…
	Тиа пресече бързо стаята и грабна счупения мобилен от масата.
	— Можеш ли да го проследиш, ако върна батерията?
	— Аха.
	— Добре. Използвайте го, за да разберете къде ме води. Не казах на никого от илдитийците неговата слабост и известно време мога да се крия зад тази истина. Хората тук може би са в безопасност. А ако пита за всички вас, ще кажа, че съм се отделила още във Вавилар. Би разбрал, ако го лъжа, но това няма да е лъжа.
	— Накрая той ще те пречупи, Тиа — каза Ейбрахам. — Той е последователен.
	Тиа кимна.
	— Да, обаче в началото ще действа мило. Сигурна съм. Ще опита да ме привлече на своя страна. Едва след като откажа, ще стане жесток. — Тя сбърчи лице. — Повярвайте ми, _нямам намерение_ да съм някаква благородна мъченица. Разчитам на вас. Спрете го и ме измъкнете.
	Ейбрахам отново отдаде чест, този път по-тържествено. Искри. Той щеше да позволи това да се случи.
	Пред стаята хората викаха. Карла се вмъкна обратно вътре.
	— Казали са, че имаме пет минути да предадем външния човек. Струва ми се, вярват, че не сме знаели коя си. Освен това явно не знаят за другите двама.
	— Параноята на Джон работи за нас — обясни Тиа. — Ако _той_ се криеше тук, никога нямаше да ви каже кой е всъщност. Ще повярва, че съм опитвала да се слея с вас.
	После ме погледна.
	— Смяташ ли да го направиш трудно?
	— Не — отстъпих аз. — Но ние _ще_ те измъкнем.
	— Добре. Ще видя дали мога да изровя с какво се е захванал тук, какъв е планът му за този град.
	— Тиа — обади се Карла от вратата. — Съжалявам.
	Тиа кимна и тръгна да излиза.
	— Чакай — казах й аз и продължих шепнешком. — Слабостта, Тиа. Каква е тя?
	— Знаеш я.
	Умислих се.
	— Не знам дали теорията ти е правилна — продължи тя. — Но… да, той има кошмари за едно нещо. Мисли, Дейвид. През цялото време, когато бяхме заедно, кое беше това, от което си го виждал наистина да се страхува?
	Примигнах и осъзнах, че тя е права. Знаех. Очевидно беше.
	— Силите му — прошепнах аз.
	Тя кимна мрачно.
	— А как действа това? — попитах аз. — Очевидно може да използва собствените си сили. Те не се… неутрализират.
	— Освен ако някой друг не ги използва.
	_Някой друг…_ Проф беше даряващ.
	— Когато бяхме по-млади — припряно прошепна Тиа, — експериментирахме със силите на Джон. Може да създава копия от светлина, силови остриета. Даде ми тази способност. И аз — по случайност — хвърлих едно от копията по него. Дейвид, раната не _регенерира_. Силите му не можеха да я излекуват; трябваха му месеци да се възстанови, да оздравее като нормален човек. Не казахме на никого, дори на Дийн.
	— Значи някой, дарен с една от неговите сили…
	— Може да неутрализира останалите. Да. — Тя погледна Карла, която махаше настойчиво, после се приведе към мен и продължи да говори много тихо. — Той се бои от тях, Дейвид. Силите, които са му дадени, бремето, което му донасят. И затова живее в страшна дихотомия — използва всяка възможност да дарява, да позволи на отряда да използва силите, за да не трябва да ги използва той самият. Но всеки път, когато го прави, дава на хората оръжие, което може да се използва срещу него.
	Тиа стисна ръката ми.
	— Измъкнете ме.
	После се обърна и забърза към Карла, която я изведе от стаята.


	Оставиха ни да гледаме. От разстояние. Използвахме оптиката на пушките горе, върху една от жилищните сгради, където хората от клана бяха изработили хубаво малко снайперистко гнездо. Наглеждаха ни двама пазачи, които — така ни беше обещано — щяха да ни оставят да си идем, стига Проф да вземе Тиа и да не иска друго.
	Пак трябваше да гледам как мъжът, когото обичам и уважавам, се държи като някой друг. Горд и властен, окъпан в бледо зелената светлина на дискообразното силово поле, върху което беше стъпил.
	Почувствах се толкова безсилен, когато илдитийците отведоха Тиа при него, после я принудиха да коленичи. Поклониха се и се отдръпнаха от Проф. Чаках и се потях.
	Тиа беше права. Той не я уби веднага. Огради я със силово поле, после се обърна и тръгна, а сферата го последва.
	_Никога не ни дари от тази сила_, помислих аз. _Даваше ни силово поле под формата на „якета“, но само в малки количества. Сферите, остриетата, които го видях да използва онзи ден… Не ни позволи да узнаем за тези способности._
	Понеже се е страхувал, че един ден може да бъдат използвани, за да го убият. Искри, как щяхме да го накараме да даде от способностите си? Знаех слабостта му, но доближаването до нея ми се струваше все още невъзможно.
	Когато Тиа и Проф си отидоха, затворих очи. Чувствах се страхливец. Не защото не успях да спася Тиа, а защото толкова силно исках тя да дойде с нас.
	Да застане начело, да поеме отговорността. Тя щеше да знае какво да прави. За нещастие, това бреме отново легна върху мен.


>>	22.

	Отново се намирах на тъмно и топло място.
	Имах спомени… гласове като моя, които говореха в хармония. Заедно бяхме едно. Някак загубих тези гласове, но ги исках, имах нужда от тях. Болеше ме, че съм разделен от тях.
	Поне ми беше топло, удобно и бях в безопасност. Знаех какво да очаквам, но не можех да се подготвя в съня си. Затова трясъците на гръмотевиците продължаваха да ме плашат. Ехото на ужасен, ридаещ звук като стотици виещи вълци. Ослепителна, студена, остра светлина. Натрапчива, нападателна, щурмуваща, _задушаваща_. Идваше към мен и искаше да ме унищожи.
	Скочих прав и внезапно се събудих.
	Бях на пода в горната стая на нашето скривалище. Меган, Коуди и Мизи спяха наблизо. Ейбрахам беше на пост тази нощ. С непознатия Епичен в скривалището, никой от нас нямаше желание да спи сам или с един човек. Освен това със сигурност винаги оставяхме пост.
	Искри… Кошмарът. Този _ужасен_ кошмар. Пулсът ми все още беше ускорен, а кожата ми лепнеше. Одеялото ми беше прогизнало от пот; сигурно можех да изцедя от него цяла кофа.
	_Ще се наложи да кажа на останалите_, мислех аз, докато седях в тъмното и опитвах да си поема дъх. Кошмарите бяха пряко свързани с Епичните и техните слабости. Ако кошмарът ми се повтаряше… е, можеше и да означава нещо.
	Изритах завивките и установих, че Меган не е на мястото си. Тя ставаше през нощта често.
	Проправих си път между останалите към коридора. Не ми харесваше този страх. Не бях вече такъв страхливец, какъвто бях като дете. Можех да се изправя срещу всичко. _Всичко._
	Стигнах коридора и проверих отсрещната стая. Беше празна. Къде беше отишла Меган?
	Двамата с Ейбрахам се бяхме върнали от базата на клана Скат достатъчно късно, така че решихме да починем през нощта и да запазим за утре ровенето в информацията от Тиа. Бях казал на другите слабостта на Проф, което ги накара да се замислят. За момента това беше достатъчно.
	Отправих се към стълбите. Стъпвах бос по пода от сол. Трябваше много да внимаваме с водата; разлееш ли, и подът започва да се изтрива под краката ти. Дори и така, сутрин се будех със солена коричка по краката. Да построиш град от нещо разтворимо беше значително _по-лошо_ от това да построиш град от стомана. За щастие, вече не забелязвах миризмата толкова, а даже и усещането за сухота започваше да ми се струва нормално.
	Открих Ейбрахам на средния етаж, в кухнята. Обливаше го светлината от мобилния му. Ртичът беше на ръцете му, а пред него се носеше грамадно кълбо живак. Живакът определено изглеждаше като нещо от друг свят: съвършено рефлективен, той се извиваше, когато Ейбрахам движеше ръцете си около него. Ейбрахам раздалечи дланите си и голямото кълбо живак се разтегли като франзела. Изкривяването и движението на отраженията върху огледалната му повърхност ме караха да си представям, че ни показва един различен, изкривен свят.
	— Трябва да внимаваме — тихо каза Ейбрахам. — Мисля, че се научих да удържам изпаренията, които този метал изпуска, но може би ще е разумно да намеря друго място за упражнения.
	— Не ми харесва да се делим — отговорих аз и си взех чаша вода от големия пластмасов охладител, който държахме на плота.
	Ейбрахам протегна дланта си и живакът образува диск пред него — като голяма чиния или щит.
	— Чудесно. Подчинява се съвършено на командите ми. И виж това.
	Свали диска долу, с плоската страна към пода, после колебливо _стъпи_ върху него. Дискът го удържа.
	— Искри. Можеш да летиш.
	— Не точно — отговори Ейбрахам. — Не мога да го местя далеч, докато съм отгоре. Освен това трябва да е близо до мен, за да го манипулирам. Но виж сега.
	Живачният диск се нагъна и част от него се оттече, оформяйки _стъпала_ пред Ейбрахам. Много тънки, много тесни, огледални метални стъпала. Той можеше да се качва по тях, като се привежда все повече с приближаването до тавана.
	— Това ще е от голяма полза срещу Проф — каза Ейбрахам. — Живакът е много силен. Може би ще успея да го използвам срещу силовите му полета.
	— Аха.
	Ейбрахам ме стрелна с поглед.
	— Не си ли въодушевен?
	— Просто съм разсеян. Крадеца още ли е буден долу?
	— Когато проверих за последно. Той май не спи.
	Обсъждали бяхме какво да правим с него, но не бяхме стигнали до заключение. Засега обаче той не представляваше опасност.
	— Къде е Меган? — попитах аз.
	— Не съм я виждал.
	Странно. Ако беше тръгнала да излиза, щеше да се наложи да мине оттук. А аз не я видях на горния етаж, който беше доста малък. Може би Ейбрахам не беше забелязал как се измъква.
	Той продължи да работи с ртича — слезе по стълбите и направи други форми. Тежко ми беше да го гледам, но главно по момчешки причини. Всички се бяхме съгласили, че Ейбрахам ще се упражнява с устройството, а Коуди или Мизи ще са резерви. Сега Ейбрахам беше основният ни нападател.
	Но, искри, устройството изглеждаше _готино_. Надявах се да оцелее при действията ни тук. Щом си върнехме Проф и Тиа, аз пак щях да стана нападател. Това беше моето място.
	Оставих Ейбрахам и слязох на приземния етаж да нагледам Крадеца. Спрях на прага на стаята му.
	Леле.
	Някога голите стени сега бяха покрити с драперии от меко червено кадифе. Върху махагонови маси горяха фенери. Крадеца лежеше на диван толкова елегантен, колкото бяха нашите в укритието ни във Вавилар. Носеше грамадни слушалки, а очите му бяха затворени. Не чух какво слуша, ако въобще слушаше нещо. Вероятно слушалките имаха безжична връзка с мобилен.
	Пристъпих в стаята. Искри, изглеждаше много по-голяма от преди. Измерих я с крачки и наистина _беше_ по-голяма.
	_Изкривяване на пространството_, казах си аз и добавих и това към списъка със силите му. Злочестие, невероятна сила. Чувал бях само _слухове_ за Епични, които я притежават. А и способността му да материализира предмети от нищото…
	— Можеш да го победиш — казах аз.
	Крадеца не отговори. Остана си на дивана, без да отваря очи.
	— Крадеца — казах аз по-силно.
	Той се сепна, смъкна слушалките и ме изгледа гневно.
	— Какво?
	— Можеш да го победиш — повторих аз. — Проф… ако се изправиш срещу него, може би ще успееш да го победиш. Знам, че имаш множество първични непобедимости. Прибави и способностите да създаваш каквото и да е, да изкривяваш пространството… би могъл да го победиш.
	— Разбира се, че не бих могъл. Как мислиш, защо съм _тук_ с вас, безполезни идиоти?
	— Това още не съм го разбрал.
	— Аз не се бия — заяви Крадеца и посегна пак да си сложи слушалките. — Не ми е позволено.
	— От кого?
	— От мен самия. Нека другите се бият. _Моето_ място е да наблюдавам. Предполагам, че дори управлението на този град е неподобаващо за мен.
	Хората, аз в това число, бяха склонни да действат с презумпцията, че всички Епични по същество са еднакви: себични, разрушителни, самовлюбени. Но докато _наистина_ имаха тези общи черти, те имаха и свои собствени особености. Разрушение цитираше Писанието и целеше — изглежда — да унищожи целия живот на планетата. Регалия канализираше своята тъмнина във все по-грандиозни планове. Повелителят на нощта, в Нюкаго, държеше да работи чрез по-дребни посредници.
	Явно и Крадеца имаше своя психоза. Бръкнах в една купа, поставена на малък мраморен пиедестал до вратата. Между пръстите ми се изсипаха стъклени мъниста. Не — диаманти.
	— Не допускам — подзех аз, — че можеш да ми направиш…
	— Спри.
	Погледнах го.
	— Трябваше да го изясня в началото — каза той. — Вие не означавате нищо за мен. Не съм тук, за да ви правя подаръци или да ви облекчавам живота. _Няма_ да ставам ничий слуга.
	Въздъхнах и пуснах диамантите.
	— Не спиш — рекох аз, подхващайки нова тактика.
	— Е, и?
	— Предполагам, че си взел тази сила от друг Епичен. А дали я взе специално заради кошмарите?
	Той ме изгледа, после захвърли слушалките и скочи на крака. Направи една крачка, но прекоси голямото разстояние между нас за един миг.
	— Откъде знаеш за кошмарите ми? — попита той, надвиснал заплашително пред мен. По-едър. По-висок.
	Зяпнах, а сърцето ми запрепуска. Досега той беше _преднамерено_ мързелив с нас. В момента — смален пред Крадеца, който беше два метра висок, с ужасна усмивка и диви очи — усетих, че само миг ме дели от унищожението.
	— Амии… — започнах аз и преглътнах. — Всички Епични ги имат, Крадеца. Кошмарите.
	— Глупости. Те са мои. Аз съм уникален.
	— Можеш да говориш с Меган. Тя ще ти каже, че също има кошмари. Или пък да намериш някой Епичен и с бой да измъкнеш това сведение. Те имат кошмари, които са свързани със слабостите им. Онова, от което се боят, става…
	— Престани с лъжите! — кресна Крадеца, после изръмжа и се завъртя на пети. Отиде до дивана и се хвърли върху него. — Епичните са слаби, понеже са глупаци. Те ще разрушат света. Дай на хората сила и те почват да злоупотребяват с нея. Това е всичко, което е нужно да се знае.
	— И ти никога не си го изпитвал? — попитах аз. — Внезапната тъмнина, която произлиза от използването на силите ти, отсъствието на емпатия? Желанието да рушиш?
	— Какви ги приказваш, смешно човече?
	Замълчах в опит да го разгадая. Нямах голям успех. Може би той беше непрестанно погълнат от тъмнината. Със сигурност се държеше достатъчно арогантно.
	Ала не беше наранил никого от нас. Харесваше му да ни командва, но — както осъзнах — не като Епичен. Като разглезено дете.
	— Случило се е с теб, когато си бил млад — предположих аз. — Пораснал си като Епичен, способен да взимаш каквото пожелаеш, но никога не си изпитвал тъмнината.
	— Не ставай глупав. _Забранявам_ ти да говориш повече за тази идиотщина. Тъмнина? Искаш да припишеш ужасните неща, които Епичните вършат, на някаква мъглява идея или чувство? Ба. Хората се саморазрушават, защото това са заслужили, а не заради някаква мистична сила или емоция!
	_Сигурно се изправя срещу него постоянно_, помислих аз. _Какъвто и да е неговият страх, той го вижда всеки ден и го побеждава._ Това бяхме научили с Меган: ако не внимаваше, тъмнината отново се промъкваше към нея.
	Измъкнах се от подобната на дворец стая.
	— _Мразя_ ви, разбираш ли — провикна се Крадеца след мен.
	Отново погледнах вътре. Той лежеше на дивана и така наистина приличаше на дете. Тийнейджър със слушалки, който опитва да игнорира света.
	— Вие заслужавате това — продължи Крадеца. — Хората са зли до сърцевината си. Това доказват Епичните. Затова измирате.
	Крадеца затвори очи и наведе глава назад, далеч от мен.
	Потреперих, после проверих за Меган и в другата стая — сега беше претъпкана със запаси. Горе Ейбрахам продължаваше да се упражнява в кухнята. На най-горния етаж почуках на стената до малката баня — за съжаление, отново прибягвахме до използването на кофи. Накрая отново надзърнах във втората спалня.
	Празна. Къде…
	Чакай малко. Нещо в тази тъмна стая изглеждаше прекалено… хмм… тъмно. Учудих се и влязох, минавайки през някакво було. Меган седеше със скръстени крака на пода от другата страна. До нея имаше малка свещ. Тя гледаше през стената.
	Която беше изчезнала.
	Стената на скривалището просто беше… изчезнала. А оттатък нямаше и град. Меган гледаше навън към нощния пейзаж — разлюлени поля под милиард звезди. Разтриваше ръката си.
	Забеляза приближаването ми и първо посегна за пистолета на пода до нея. После се успокои, щом разбра кой е.
	— Здрасти — каза тя. — Нали не те събудих?
	— Не — отвърнах аз и се настаних до нея. — Гледката си я бива.
	— Лесно се прави. В много от разклонените възможности, Илдития не върви в тази посока. Беше лесно да намеря реалност, където градът го няма и полето е пусто.
	— И какво е това? — попитах аз и се пресегнах. — Истинско ли е?
	Ръката ми докосна нещо — стената от сол, но изглеждаше, сякаш докосвам празно пространство.
	— Засега е само сянка.
	— Но ти можеш да идеш и по-далече — казах аз. — Както направи, когато ме спаси от Летящ рицар.
	— Да.
	— Доведе Зарево — продължих аз, като отново опипах невидимата стена. — Не просто сянката му, не просто… проекция от другия свят. Той самият беше там.
	— Виждам, че умът ти работи, Дейвид — предпазливо рече тя. — Какво мислиш?
	— Има ли реалност, където Проф не се е поддал на силите си?
	— Вероятно. Това е малка промяна и то много скорошна.
	— Тогава може да успееш да го доведеш тук.
	— Не за много дълго. Какво? Искаш да го включиш в отряда? Моите решения са временни. Това е… — Тя млъкна и отвори широко очи. — Ти не искаш нов Проф като заместител на стария. Ти искаш Проф, който да се _сражава_ с нашия.
	— Неговият страх са силите му, Меган. В началото опитах да измисля как да го надхитрим да дари силите си на някого. Обаче няма причина да го правим, докато имаме теб. Ако успееш да доведеш версия на Проф от друг свят, можем да ги накараме да се сражават и _бам_… задействаме слабостта на Проф. Да го принудим да се изправи срещу собствените си сили възможно най-пряко и така да му помогнем да надвие тъмнината.
	Меган се умисли.
	— Можем да опитаме. Но не ми харесва да разчитаме на силите, Дейвид. На моите сили.
	Погледнах къде разтрива ръката си. Прясно изгорено. Погледнах и свещта.
	— Това може да е единственият начин. Проф със сигурност няма да го очаква. Ако ще спасяваме Тиа…
	— Ти продължаваш да искаш да се упражнявам — отвърна Меган. — Да отида по-далече, отколкото съм била преди.
	— Да.
	— Опасно е.
	Не отговорих. Знаех, че е опасно. Знаех и че не трябва да искам това от нея. Не беше честно. Но, искри… Тиа беше в ръцете на Проф. Трябваше да направим нещо.
	— Добре — каза Меган. — Ще опитам да изменя реалността още малко. Може би ще поискаш да се отдръпнеш леко от стената.
	Направих го. Лицето на Меган потъмня от съсредоточаването.
	И цялата сграда изчезна. Озовах се сам, увиснал в небето над един непознат свят.


>>	23.

	Стомахът ми се обърна, докато падах поне двадесет стъпки, преди да се стоваря в някакъв гъсталак. Растителността омекоти падането, но приземяването ми изкара въздуха. Лежах си там и се мъчех да дишам, ала не успявах да поема дъх. Най-сетне болезнено вкарах въздух в дробовете си.
	Над мен се въртеше и люлееше изпълнено със звезди небе. Трудно ми беше да виждам с насълзените си очи. Искри… толкова много звезди имаше, при това в странни комбинации. Купове, ленти, полета от светлина върху черното. Все още не бях свикнал с това. В Нюкаго небето беше забулено с мрак от Повелителя на нощта, затова ми се налагаше да си представям звездите. С годините спомените ми станаха неясни и започнах да си представям звездите разпределени равномерно, като смътните ми спомени от детските книжки.
	Действителността беше много по-разпиляна. По-скоро като зърна, пръснати по земята. Простенах и успях да седна. _Добре_, казах си и се огледах. _Сигурно си го заслужих._ Какво стана? Дали не бях засмукан в сенчестото измерение на Меган?
	Първо изглеждаше така, но се сблъсках с нещо странно: Илдития беше тук, в далечината. Нали Меган каза, че в нейния свят градът не идва насам?
	И друго не беше наред. Отне ми срамно дълго време да разбера.
	Къде беше Злочестие?
	Всички звезди си бяха на мястото, обсипали небето, но вездесъщата червена точка я нямаше. Това беше притеснително. Злочестие _винаги_ беше в небето нощем. Дори в Нюкаго пробиваше тъмнината и ни гледаше.
	Изправих се на крака и се взрях горе в опит да го намеря. И когато станах, всичко около мен се замъгли.
	Озовах се отново в нашето скривалище, до Меган, която ме разтърсваше.
	— Дейвид? О, искри. _Дейвид?_
	— Добре съм — отговорих аз и се помъчих да го осмисля. Да, бях се върнал, точно там, където стоях, преди да пропадна. Стената вече не беше прозрачна.
	— Какво стана?
	— Изпратих те оттатък случайно — каза Меган. — Ти изчезна напълно, после се върна. Искри!
	— Интересно.
	— Ужасяващо. Кой знае на какво можеш да се натъкнеш от другата страна, Дейвид? Ами ако те бях пратила в свят с различна атмосфера и ти се задушеше?
	— Светът беше като нашия — обясних аз, докато се разтривах и се озъртах. — Илдития беше там, но в далечината.
	— Какво… наистина ли? Сигурен ли си? Специално подбрах свят, където този район е празен, за да имам добра гледка.
	Седнах.
	— Да. Можеш ли отново да се пресегнеш в същия свят, нарочно?
	— Не знам — отговори тя. — Нещата, които правя, просто се _случват_. Все едно свиваш ръката си в лакътя.
	— Или ядеш геврек — додадох аз и кимнах.
	— Не е… точно така, но както и да е. — Тя замълча и седна на пода до мен. След миг Коуди надзърна да ни види. Явно Меган беше вдигнала много шум, докато ме викаше. Покривалото от тъмна мъгла, което тя беше направила, беше изчезнало и Коуди можеше да ни види.
	— Наред ли е всичко? — попита той с пушката в ръка.
	— Зависи от определението ти — отговори Меган и се излегна на пода. — Дейвид ме убеди да направя нещо глупаво.
	— В това го бива — каза Коуди и се опря на касата на вратата.
	— Изпробваме силите й — обясних му аз.
	— Ах. И не ме предупредихте?
	— Какво щеше да направиш? — попитах аз.
	— Да стана и да хапна малко саздърма. Винаги е добре да хапнеш хубава саздърма, преди някой случайно да разруши скривалището ти с удар на неочаквана Епична сила.
	— Какво е саздърма? — поинтересувах се аз.
	— Не питай. Просто се прави на интересен.
	— Мога да му покажа — рече Коуди и посочи с палец зад гърба си.
	— Чакай малко. Наистина ли имаш?
	— Аха. Намерих на пазара оня ден. Май по тия краища вярват в използването на цялото животно. — Той замълча. — Разбира се, това е _противно_.
	Меган се свъси.
	— Не е ли шотландско национално ястие?
	— Точно така — отговори Коуди и небрежно влезе в стаята. — Това, че е _противно_, го прави шотландско. Само най-храбрите сред мъжете дръзват да го ядат. Доказва, че си воин. Като носенето на поличка в студен и ветровит ден. — Той седна при нас. — И какво става със силите?
	— Меган ме прати в алтернативно измерение.
	— Хубаво — установи Коуди, порови в джоба си и измъкна блокче шоколад. — Не си ми донесъл заек мутант или нещо такова, нали?
	— Нямаше зайци мутанти. Но и Злочестие не беше там.
	— Виж ти. Това е още _по-странно_ — каза Коуди и отхапа от шоколада. После се намръщи.
	— Какво? — попитах аз.
	— Има вкус на кал, момко. Липсват ми старите времена.
	— Меган, можеш ли да донесеш отново образ от този свят? — попитах аз.
	Тя ме погледна скептично.
	— Искаш да продължим?
	— По стандартите на Епичните — отговорих аз — това не изглежда _прекалено_ опасно. Искам да кажа, ти ме пусна в друг свят, но аз се върнах за по-малко от минута.
	— А ако това е заради липсата на практика? — продължи Меган. — Ами ако става по-опасно като го правя повече?
	— Това ще означава, че се учиш да въздействаш върху нещата по-трайно. Което ще е огромно предимство за нас. Струва си рискът.
	Меган стисна устни, но изглежда я бях убедил. Може би наистина _бях_ прекалено добър в това да карам хората да вършат глупости. Проф неведнъж ме беше обвинявал в това.
	Меган махна към стената, която беше променила по-рано, и тя изчезна, като отново предложи гледката на пусто поле.
	— Сега и другата страна — казах аз и посочих стената с входа, откъдето Коуди влезе.
	— Опасно е — предупреди тя. — Ако се озовем между две сенки, е по-вероятно другото измерение да проникне… Обаче не ти пука, нали? Добре. Дължиш ми една разтривка на гърба между другото.
	Отсрещната стена изчезна и сега сякаш тримата бяхме в самотна сграда в равнините, с две отрязани стени. Новата перспектива ни показа онова, което видях по-рано: Илдития в далечината.
	— Ха — каза Коуди и стана. Свали пушката от рамото си и използва мерника, за да огледа града.
	— В това измерение градът е на друго място — обясни Меган. — Не е изненадващо. Предполагам, че е лесно да се гледат измерения, които са подобни на нашето.
	— Не, не е там работата — каза Коуди. — Илдития си е на същото място в това измерение. Но твоят прозорец не се отваря на мястото, където би трябвало да е нашето скривалище.
	— _Какво?_ — възкликна Меган и се изправи.
	— Виждаш ли онези ниви? Те са източната страна на Илдития, маркирани са от горичката. Същото като в нашето измерение. Градът е на същото място. Просто ние го гледаме отвън.
	Меган изглеждаше разтревожена.
	— Какъв е проблемът? — попитах я аз.
	— Винаги приемах, че моите сенки са пряко свързани с мястото. Че ако издърпам нещо, то е защото същото става в друго измерение, точно където съм била.
	— Говорим за промяна на формата на реалността — рече Коуди и сви рамене. — Защо трябва мястото да е от значение, моме?
	— Не знам. Просто… не е това, което си мислех винаги. Затова се чудя за колко неща съм бъркала.
	— Няма Злочестие — обадих се аз, приближавайки се колкото се осмелих до невидимата стена. — Меган, ами ако сенките, които взимаш, са винаги от _един_ свят, паралелен на нашия? Винаги виждам Зарево в моментите, когато използваш силите си. Това сякаш означава, че сенките, които взимаш, са винаги от неговия свят.
	— Аха — съгласи се тя. — Или е това, или има стотици и стотици различни версии на Зарево и всеки свят има по една.
	— Звучи ми като главоболие — изръмжа Коуди.
	— Нямаш представа — отвърна Меган с въздишка. — Правила съм неща, които твоята теория не може да обясни, Дейвид. Въпреки че е възможно да _има_ един подобен паралелен свят, където се пресягам най-често. Но ако силите ми не намерят там каквото ми трябва, те се пресягат по-далече. И веднага след като се превъплътя, те отиват където искат и правят какво ли не.
	Взирах се в далечната Илдития, докато Меган поддържаше сенките. Паралелен на нашия свят, свят без Злочестие. Какво ли е там? И как има Епични, след като го няма Злочестие, което да им даде сили?
	Накрая Меган остави образите да изчезнат, а аз разтрих врата й в опит да се справим с главоболието, което всичко това й причини. Тя продължаваше да поглежда към свещта, но не посегна към нея. Не след дълго и тримата се върнахме в леглата. Нужен ни беше сън.
	На другия ден щяхме да разровим плана на Тиа и да опитаме да измислим как да я спасим.


>	Част трета

>>	24.

	Прокарах ръка по етажерката от сол и със смущение забелязах, че пръстите ми оставят бразди. Отупах ръката си и посипах по пода розов прах. Както си стоях, етажерката на стената се _разцепи_ по средата и се разтроши. Солта потече като пясък в пясъчен часовник.
	— Ъъ, Ейбрахам? — повиках го аз на минаване.
	— Остава ни още един ден, преди да се наложи да си тръгнем, Дейвид.
	— Скривалището ни _буквално_ се разпада.
	— Аксесоарите и украсите се чупят първи — обясни той и се вмъкна в свободната спалня на третия етаж, където Меган и аз бяхме експериментирали с нейните сили снощи. — Подовете и стените ще издържат още.
	Не го намирах за много успокояващо.
	— Все пак ще трябва да се местим скоро. Намерете ново скривалище.
	— Коуди работи по въпроса. Казва, че има няколко варианта, за които да поговорите по-късно през деня.
	— Ами пещерите? — попитах аз. — Под земята, върху която минава градът? Направените от Изкопа? Можем да се скрием там.
	— Може би — отговори Ейбрахам.
	Последвах го в стаята. Вътре Коуди си свирукаше и смиташе солта на купчина. Явно каменната сол, която ние правехме, се разлагаше със същата скорост като останалата. Скоро целият район щеше да се срути и солта да изчезне.
	През изтъняващия солен покрив над нас проникна утринна светлина. Седнах на столче от онези, които Коуди купи при една от снабдителните си мисии. Странно беше да си в град, където няма боклук за преравяне; Илдития просто се местеше и изоставяше всичко захвърлено от хората. Такава бъркотия не бях виждал нито в Нюкаго, нито във Вавилар.
	Меган влезе, но не седна. Опря се на стената със скръстени ръце, беше облечена в джинси и яке. Ейбрахам приклекна и започна да бърника изобразителя, който беше калибрирал по-рано. Коуди вдигна вехтата си метла и поклати глава.
	— Знаете ли, май правя повече сол, отколкото почиствам.
	Въздъхна, дойде при мен и се настани на стол.
	Накрая влезе Мизи, понесла един от очуканите лаптопи на отряда. Подхвърли един чип на Ейбрахам и той го пъхна в изобразителя.
	— Гледката няма да е хубава, хора — предупреди Мизи.
	— Коуди е в отряда — отвърна Ейбрахам. — Свикнали сме на неща, които не са хубави.
	Коуди хвърли метлата по него.
	Ейбрахам задейства изобразителя и стените и подът почерняха. Върху тях се появи триизмерна проекция на Илдития, само че като червена мрежа. Ние сякаш се носехме над нея.
	Някога това ме дезориентираше, обаче вече бях свикнал. Приведох се напред и погледнах надолу през пода към големия град. В това изображение той, изглежда, растеше и се разпадаше с по-висока скорост, макар детайлите да не бяха твърде прецизни.
	— Това е анимиран компютърен модел от данните на Тиа — обясни Мизи. — Помислих, че е готино. Градът се движи с постоянна скорост, затова можете да предвидите какви ще са очертанията и видът му в определен ден. Явно който управлява града, може да го насочва чрез голямо кормило, растящо в една от сградите в центъра.
	— Какво става, ако се сблъска с друг град? — попитах аз притеснено. В модела градът изглеждаше _жив_ — като някакво пълзящо създание. Сградите стърчаха като шипове.
	— Сблъсъците са гадни — отговори Ейбрахам. — Когато разузнавах тук преди години, зададох същия въпрос. Ако Илдития се удари в град, расте в пукнатините, сгради се притискат между сгради, улици покриват улици. В миналото хората се озовавали хванати в капан в стаите си докато спят, и умирали. Но след седмица солта се натрошавала и Илдития продължавала, на практика незасегната.
	— Кааакто и да е — продължи Мизи. — Това не е грозната част, деца. Почакайте да видите плана.
	— Когато го погледнах, планът ми се стори добре разработен — учудих се аз.
	— О, разработен е — отвърна Мизи. — Планът е страхотен. Но никога няма да го изпълним. — Тя обърна ръка и ни насочи надолу към града, изобразен като мрежа. В Нюкаго всичко това се правеше с камери и създаваше усещането, че летиш. Тук по-скоро бяхме като в симулация, което далеч не беше толкова дезориентиращо.
	Спряхме близо до центъра, който в симулацията в момента се намираше в растящата част на града, свеж и нов. Изскочи една особено висока сграда. Беше цилиндрична и приличаше на гигантски термос.
	— Шарп Тауър — обяви Мизи. — Това е новото име. Навремето е била готин хотел в Атланта. Тук е палатът на Крадеца и тук се е установил Проф. Горните етажи се заемат от най-фаворизираните в момента лакеи. Властващият Епичен живее в голямата стая близо до много, много острия връх.
	— И се качват по всички тези стъпала? — учудих се аз. — Проф може да лети. Останалите пеша ли се качват?
	— С асансьори — отговори Мизи.
	— Направени от _сол_? — изненадах се аз.
	— Преправят метален асансьор и ползват нови въжета — солените не вършат работа. Иди ги разбери. Носят и мотор. Шахтите обаче са съвсем разумни.
	Замислих се. Все ми се струваше много работа, особено при необходимостта да го преправяш всяка седмица. От друга страна, малко робски труд и малко вдигане на тежести от подчинените надали притесняваше някого.
	— Планът на Тиа — продължи Мизи — е много добър. Целта й е била да убие Проф, обаче първо й е трябвала разузнавателна информация. Ето защо първата част се състои от подробен план за инфилтриране в Шарп Тауър. Намерението на Тиа е било да окраде компютрите на Проф, за да разбере какво готви той на града.
	— А ние — вметнах аз — можем да използваме същия план, за да спасим Тиа, вместо да ровим в компютрите на Проф.
	— Да — съгласи се Мизи. — Ако съдим по сигнала от счупения мобилен, Тиа е прибрана някъде близо до покрива на сградата, на седемнадесетия етаж. Намира се в хотелска стая. Хубаво жилище, доколкото съдя по картите. Бих очаквала нещо, което повече прилича на затвор.
	— Тиа каза, че Проф първо ще опита да я убеди, че е на себе си — обясних аз и изпитах хлад. — Когато откаже да му даде информацията, която той иска, ще стане нетърпелив. И тогава нещата ще тръгнат зле.
	— Какъв е този план? — попита Меган. Тя все още се опираше на стената, която се криеше зад чернотата на изобразителя. Носехме се и гледахме нагоре към червените очертания на Шарп Тауър. Глупаво име, при положение, че сградата е цилиндрична и с плосък покрив.
	— Така — продължи Мизи. — Мисията се изпълнява от два отряда. Първият ще проникне, като отиде на парти на покрива. Крадеца позволи на една от най-известните личности в града, Епична на име Амбразурата, да устройва партита в Шарп Тауър. Проф не е прекратил традицията.
	— Инфилтриране? — попита Ейбрахам. — Как?
	— Водачите на важните общности в града получават покани за партитата на Амбразурата и в замяна пращат работници да помагат — отговори Мизи. — Тиа е планирала да влезе заедно с хора от клана Скат, които вече присъстват.
	— Това ще е… трудно — прецени Ейбрахам. — Можем ли и ние да направим така? Нямаме доверието на никой от клановете.
	— Става още по-зле — мило каза Мизи. — Гледайте.
	— Да гледаме ли? — учуди се Коуди.
	— Има _анимация_ — уточни Мизи. Група хора, изобразени като подскачащи фигурки, се появиха край пътя и се присъединиха към множеството, което пълнеше кулата. Двата „отбора“ бяха представени в синьо. Едната група се отправи с подскоци към асансьорите в дъното. Другата се промъкна през задната врата и влезе в отделна асансьорна шахта. Някак се понесоха нагоре по шахтата, към покрива.
	— Ха — възкликнах аз.
	— Катерачески уреди, които се прикачват към въжетата — каза Мизи. — После се държиш за тях и се катериш. Вижте, има сервизен асансьор, понеже _много_ важните хора имат нужда другите да им вършат работата. Пък и кой би искал да се вози с миризливите слуги? Вторият отряд се промъква в тази шахта и се разполага над жилищния етаж.
	— А как се сдобиваме с уредите за катерене? — поинтересувах се аз.
	— Нямам представа — призна Мизи. — Със сигурност не се продават в града. Мисля, че кланът, който прие Тиа, е планирал да ги купи отнякъде.
	Седях напрегнато и мислех какво ли има предвид Мизи под „грозни“. Когато напуснахме клана Скат, Карла и хората й пределно ясно ми казаха, че няма да помагат за спасяването на Тиа. Бяха прекалено уплашени от близката среща с Проф и бяха решени да се изнесат от града. През следващата седмица потайно се бяха изтеглили от Илдития и бяха избягали.
	— И това не е всичко — додаде Мизи. — За да изпълним мисията на Тиа, имаме нужда от още цял тон неща. Модерна апаратура за разбиване на компютрите, парашути, кухненски миксери…
	— Наистина? — попита Коуди.
	— Аха.
	— Готино — заключих аз и се облегнах назад.
	Всъщност не го намирах готино. Наблюдавах развитието на плана в анимацията с малките скачащи фигурки. Два екипа, действащи независимо един от друг, за да отклонят внимание, да проникнат и да откраднат — всичко това без Проф да разбере какво става. _Наистина_ беше добър план и можехме да го използваме да се доберем до Тиа, а не до компютрите.
	Освен това беше невъзможен.
	— Събирането на тази екипировка ще отнеме месеци — подхвърли Ейбрахам, докато гледахме как фигурките скачат с парашути от сградата. — Ако допуснем, че можем да я платим.
	— Аха — съгласи се Мизи и скръсти ръце. — Предупредих ви. Ще се наложи да измислим нещо друго. Освен това имаме по-малко време и ресурси. Скапана работа.
	Симулацията с фигурките свърши, а сградата, която се носеше пред нас, най-сетне стигна до края на града и изчезна. Стопи се като забравен сладолед.
	_Нямаме време да измислим нещо по-добро_, помислих аз, докато четях списъка с необходимите и препоръчителните провизии и екипировка, който висеше във въздуха. _Нямаме време и за по-лошо._
	Станах и излязох от стаята.
	Меган ме догони първа. Настигна ме бързо.
	— Дейвид? — заговори ме тя, после се свъси при вида на солта по якето си, останала от облягането на стената. Изтръска я и двамата слязохме на втория етаж.
	Останалите ни последваха. Без да проговоря, отведох групата на първия етаж. Тук можехме да чуваме гласовете от съседните сгради. Съседите ни се изнасяха, готови за рухването на домовете си.
	Обърнах се и влязох в стаята на Крадеца. Епичният седеше увит в одеяла, въпреки че не беше студено, в стол до камина, която беше оставил незапалена.
	Трябваше да го изиграя спокойно, внимателно и като истински водач.
	Проснах се на един от диваните на Крадеца.
	— Е, свърши се. Напълно сме прецакани. Съжалявам, велики. Провалихме те.
	— Какви ги приказваш? — поиска да узнае той и се подаде изпод одеялата.
	— Проф плени човек от отряда — започнах аз. — Вероятно я изтезава, докато ние с теб разговаряме. Скоро ще разбере каквото му е нужно за нас. До края на деня всички сме мъртви.
	— Идиот! — кресна Крадеца и скочи.
	Останалите от отряда се събраха в стаята.
	— Може би ще пожелаеш просто да ни убиеш ти — предположих аз. — За да може ти, а не Проф, да получиш удовлетворение.
	Погледът на Меган говореше _какви ги вършиш, слонце_? Свикнал бях на този поглед.
	— Как се случи това? — попита Крадеца и почна да крачи из стаята. — Не се ли предполага да сте умели и ефикасни? Опитни! Виждам, че сте точно толкова неспособни, колкото предполагах поначало!
	— Да.
	— Ще остана сам в града — продължи Крадеца. — Друг няма да посмее да се изправи срещу Висш Епичен. Създаде ми _истинско неудобство_, човече!
	Това беше върховна обида за Епичните.
	— Съжалявам, господарю. Вече нищо не можем да направим.
	— Какво? Дори няма да _опитате_ да убиете вашата приятелка?
	— Е, има един план, който… — и млъкнах. — Да я убием?
	— Да, да. За да не проговори. Това е рационален подход.
	— О, разбирам — преглътнах. — Така. Имаме план, добър при това, но никога няма да успеем да го приложим. Изисква всякакви неща, с които не разполагаме. Парашути. Манекени. Техника — представлението ми си го биваше. — Разбира се, ако някой може да ни _направи_ тези неща…
	Крадеца рязко се обърна към мен и присви очи.
	Усмихнах се невинно.
	— Нагъл селяк — продума той.
	— Всички Епични използвате такъв език — отвърнах аз. — Да не карате езиков курс за зли диктатори или нещо от сорта? Искам да кажа, кой _говори_ като…
	— Това е заговор, за да ме направите ваш слуга — прекъсна ме Крадеца и се приближи. — Ясно ви казах, че _няма_ да използвам силите си във ваша служба.
	Изправих се и го погледнах в очите.
	— Тиа, член на нашия отряд, беше пленена от Проф. Имаме план да я спасим, но без ресурси няма как планът ни да проработи. Или призоваваш предметите, които са ни нужни, или ще се наложи да се изтеглим от града и да изоставим тази кауза.
	— _Не_ се намесвам — каза Крадеца.
	— Вече си намесен, малкият. Или започваш да работиш като член на този отряд, или си вън. Пожелавам ти късмет с оцеляването в града. Проф е наредил на всеки разбойник и Епичен да те търси. Случайни проверки с дозер на улицата, огромни награди, образът ти — разлепен навсякъде…
	Крадеца стисна зъби.
	— А се предполагаше, че аз съм злият.
	— Не. По някакъв начин ти побеждаваш тъмнината. Ти не си зъл; ти си просто глезен и себичен — кимнах по посока на останалите от отряда. — Ще ти донесем списък. Всички предмети ще са във възможностите ти. Можеш да правиш… какво? Всичко с размери не по-големи от диван, нали? На разстояние пет километра, доколкото си спомням. Максималната маса не би трябвало да е проблем.
	— Как… — той съсредоточи поглед върху мен, все едно ме вижда за пръв път. — Откъде знаеш _това_?
	— Взел си способността за създаване от Брейнсторм. Имам цяло досие за нея.
	Отправих се към входа.
	— За едно си прав — каза Крадеца подире ми. — Не съм зъл. Аз съм единственият. Всички останали в този мърляв, ужасен, _луд_ свят са пречупени. Зли, грешни, отблъскващи, както щеш ги наричай. _Счупени._
	Обърнах се и през рамо пак го погледнах в очите. Кълна се, че я видях там. Тъмнината като безкрайно езеро. Вряща омраза, презрение, всемогъща страст за разруха.
	Сгрешил бях. Крадеца не го беше превъзмогнал. Оставаше си един от тях. Нещо друго го удържаше.
	Разтревожено се обърнах и излязох от стаята. Казах си, че трябва да му дам списъка час по-скоро. Истината обаче беше, че не можех да гледам повече тези очи. И исках да отида възможно най-далече от тях.


>>	25.

	— Добре, де — рече Едмънд в моя мобилен. — Като се замисля, нещо подобно _стана_ с мен.
	— Разкажи ми — нетърпеливо подех аз. Носех мобилния закачен на рамото върху якето, със слушалка в ухото, докато си събирах нещата за мисията тази нощ. Бях сам в някаква стая в новото ни временно скривалище. Бяха изминали пет дни от залавянето на Тиа и ние се движехме по разписание. Бях говорил с Коуди да използваме катакомбите под града, но най-накрая решихме, че не са проучени достатъчно добре и може да бъдат нестабилни.
	Вместо това използвахме едно от предложенията му — скрито място под един мост в парка. Колкото и да нямах търпение да се добера до Тиа, ние не можахме да потеглим веднага. Имахме нужда от време да се настаним на някое ново място и да тренираме. Освен това планът на Тиа изискваше в Шарп Тауър да има парти, а най-скорошното бе тази вечер. Трябваше да се надяваме Тиа да е успяла да издържи.
	— Трябва да беше… о, преди две или три години — започна Едмънд. — Стоманеното сърце бе разбрал от предишните ми господари, че кучетата са моята слабост. От време на време ме затваряше при тях. Но не като някакво наказание. Не можах да го проумея. Изглеждаше произволно.
	— Искал е да се страхуваш от него — отвърнах аз, докато преравях съдържанието на някакъв пакет и го проверявах по списъка си. — Толкова си уравновесен, Едмънд. Понякога изглежда, че не се боиш от нищо. Вероятно си го притеснявал.
	— О, страхувам се — възрази той. — Аз съм дребосък сред гиганти, Дейвид! _Никаква_ заплаха не съм.
	Това не би имало значение за Стоманеното сърце, който бе държал Нюкаго в постоянен мрак, само за да гарантира, че хората му ще живеят в страх. Бащиното му име беше Параноя. Само дето имаше едно име — Стоманеното сърце — и Параноя приличаше повече на негова фамилия.
	— Та — продължи Едмънд по линията — заключваше ме с кучетата. Яростни, ужасни. Притисках се до стената и плачех. Това сякаш въобще не се оправяше и като че ли ставаше по-зле.
	— Страхувал си се от тях.
	— Че как няма да се страхувам? — продължи той. — Те унищожаваха силите ми. Смазваха ме, превръщаха ме в обикновен човек.
	Намръщих се, закопчах раницата и свалих телефона, за да мога да гледам екрана и да виждам Едмънд — по-възрастен мъж, с тъмна кожа и слаб индийски акцент.
	— Та ти и така си давал силите си, Едмънд — обадих се аз. — Ти си даряващ. Защо липсата на сила да те безпокои?
	— Ах, та нали ценността ми за другите ми позволяваше да живея в охолство и относителен покой, докато останалите гладуват и се борят за живота си. Силите ми ме правят важен, Дейвид. Загубата им ме ужасяваше.
	— Кучетата са те ужасявали, Едмънд.
	— Точно това и казах.
	— Да, но може и да си определил погрешно причината. Ами ако не си се боял от кучетата, задето са унищожавали силите ти? Ако са унищожавали силите ти, понеже ти си се страхувал от тях?
	Той извърна поглед от мен.
	— Кошмари? — попитах го аз.
	Той кимна. Не можех да видя много от стаята му; обезопасена къща извън Нюкаго, за която Проф не знаеше. Не можехме да се свързваме с Едмънд, докато Летящ рицар не му изпрати нов мобилен по дрон. Беше изключил стария по наше настояване и изобщо забрави да го включи отново. Твърдеше, че просто е предпазлив в случай на провал на нападението ни над Фабриката. Още един от малките му бунтове.
	— Кошмари — продължи той и все още гледаше встрани от екрана. — Как са ме погнали. Скърцат със зъби, разкъсват ме…
	Дадох му малко време и се върнах към работата си. Щом коленичих, нещо се подаде от тениската ми. Медальонът, даден от Ейбрахам, със стилизирана буква _S_. Знакът на Верните, на тези, които очакваха, че ще се появят добри Епични.
	Сега го носех. Все пак _вярвах_ на Епичните. Донякъде. Върнах го в ризата си. Три проверени пакета; оставаха два. Дори Коуди, който ръководеше операциите при тази мисия, се нуждаеше от специален пакет за случай на провал. Новото ни укритие — три набързо сглобени стаи под моста в рядко посещаван парк — не бе сигурно колкото старото, а и не искахме да оставяме много неща след себе си.
	Трябваше да свърша с това, но исках да мога да виждам Едмънд, а не само да го чувам. Разговорът беше важен. За миг се замислих, после видях една от камуфлажните бейзболни шапки на Коуди, кацнала върху куп домъкнати от предишното убежище провизии.
	Усмихнах се, взех малко изолирбанд и провесих своя мобилен от върха на козирката — отне към половината от ролката, но какво пък. Когато нахлупих шапката, телефонът висеше пред мен като дисплей на каска. Е, доста нескопосен дисплей. Както и да е, това значеше, че мога да виждам Едмънд и двете ми ръце да бъдат свободни.
	— Какво правиш? — попита той и се намръщи.
	— Нищо — отговорих аз и се върнах на работа, а пред лицето ми се поклащаше телефонът. — Какво стана с кучетата, Едмънд? Когато нещата се промениха. Когато се изправи срещу тях.
	— Глупаво е.
	— Все едно, кажи ми.
	Явно преценяваше положението. Не му се налагаше да се подчинява, не и когато всички ние бяхме толкова отдалечени.
	— Моля те, Едмънд — настоях аз.
	Той вдигна рамене.
	— Едно от кучетата се впусна подир малко момиченце. Някой отвори вратите, за да ме пусне, и… да, аз я разпознах. Беше детето на един от пазачите ми. Та когато един от зверовете се впусна към нея, аз го удържах.
	Изчерви се.
	— Беше нейното куче. Не е искало да я нападне. Просто е било въодушевено да види господаря си.
	— Посрещнал си страха си — казах аз, докато ровичках из следващия пакет и сравнявах съдържанието му със списъка си. — Изправил си се срещу нещото, което те е ужасявало.
	— Предполагам, че това е едната възможност — рече той. — След това нещата се промениха. Сега близостта до кучета все още отслабва силите ми, но не ги отнема напълно. Предположих, че съм грешал през цялото време — сметнах, че слабостта ми може би е била раздразнение от домашни животни или нещо подобно. Но не можех да експериментирам, без да дам сигнал на всички какво върша.
	Щеше ли това да стане и с Меган? Щеше ли с времето огънят да спре да премахва силите й? Нейната слабост все още й въздействаше, ала тя можеше да застави тъмнината да се отдръпне. Може би изживяванията на Едмънд бяха следващият етап.
	Закопчах пакета и го наредих до останалите край стената.
	— Кажи ми? — попита ме Едмънд. — Защо при положение, че кучетата са моята слабост, машини със заредените от моите способности батерии не спират, когато се намират в близост до кучета?
	— Хмм — разсеяно промърморих аз. — О, Правилото за голямото разсейване.
	— Какво?
	— Слабостта на даден Епичен има все по-малко отражение върху силите му, колкото повече се отдалечаваш от неговото присъствие — обясних аз, докато затварях четвъртата торба. — Като в Нюкаго — ако силите на Стоманеното сърце са били спряни на всяко място, където някой не се е боял от него, то тогава той не би бил в състояние да превърне целия град в стомана. Повечето от хората в града не са знаели кой е той и не са се страхували от него. Щеше да има непревърнати в стомана места навсякъде.
	— Аха — заключи Едмънд.
	Изправих се и поставих вързопа до останалите. Шапката не действаше тъй добре, както ми се искаше — беше твърде тежка отпред и непрекъснато се смъкваше надолу.
	_Трябва й баласт_, реших аз. Взех изолирбанда и си послужих с остатъка, за да закрепя една манерка за тила на шапката. _Много по-добре._
	— Ти… добре ли си? — попита ме Едмънд.
	— Да. Благодаря за информацията.
	— Можете да ми се отплатите — продължи той — като се съгласите да ме дадете на друг господар.
	Спрях се с празната картонена ролка от изолирбанда в ръка.
	— Мислех, че ти харесва да ни помагаш.
	— Отслабнали сте.
	И той сви рамене.
	— Повече не можете да ме защитавате, Дейвид. Уморих се да се крия в тази малка стая. По-скоро бих служил на някой Висш Епичен, който да може да гарантира, че за мен се полагат грижи. Дочувам, че Нощната Скръб все още бил в силата си.
	Призля ми.
	— Можеш да вървиш, Едмънд. Няма да те спирам.
	— И да рискувам да бъда убит? — той ми дари тъничка усмивка. — Навън е опасно.
	— Ти си се измъкнал от мрака, Едмънд — казах му аз. — Натъкнал си се на тайната преди всички останали. Ако не искаш да избягаш, защо не се присъединиш към нас? Да станеш един от екипа?
	Той взе книга и се отвърна от екрана.
	— Не искам да те засегна, Дейвид, но това ми звучи като някаква страховита дандания. Ще го пропусна.
	Въздъхнах.
	— Ще ти изпратим друг товар с провизии — съобщих му аз. — Летящ рицар обаче може и да поиска да заредиш за него определен брой батерии.
	— Каквото ми бъде заповядано — отвърна Едмънд. — Дейвид, аз обаче смятам, че ти бъркаш за един от аспектите на силите. Според теб моят страх от кучетата е създал слабостта ми, но преди Злочестие аз не се боях толкова от тях, просто не ги _харесвах_, имай го предвид. Може даже и да съм ги ненавиждал. Но този страх? Сякаш разцъфтя покрай силите ми. Сякаш на силите… _им беше нужно_ да се боя от нещо.
	— Като водата — прошепнах аз.
	— Ммм?
	— А, нищо.
	Това беше глупаво. Злочестие не може да ме е наблюдавал тогава.
	— Още веднъж благодаря.
	Той ми кимна, а после изключи телефона си. Приклекнах, преминах през съдържанието на последния вързоп, а после го опрях до другите. Тъкмо докато го вършех, Меган надзърна към мен. Тя се спря разколебана на прага и ме изгледа объркано, с полуотворена уста, сякаш забравила какво е щяла да каже.
	_Шапката_, схванах аз. Да я махам ли, или да го раздавам тежкарски? Реших да го раздавам тежко само донякъде, пресегнах се да измъкна мобилния си от изолирбанда, но не свалих шапката. Спокойно закачих телефона на ръката си.
	— Да? — попитах аз, без да обръщам внимание на метричния тон сребрист отпадък на нивото на очите ми.
	Шапката се килна назад, твърде тежка на тила заради манерката. Хванах я и я нахлупих на мястото й.
	_Опаа. Мина гладко._
	— Даже няма и да питам — заяви тя. — Свърши ли тук?
	— Тъкмо приключих с последния. Поговорих си и с Едмънд. Неговите изживявания съвпадат с твоите.
	— Следователно няма отърваване от слабостите завинаги.
	— Е, сякаш мощта на неговата слабост е намаляла с времето.
	— Това поне е нещо. Ние сме готови.
	— Добре — станах аз и взех раниците.
	— Ти… няма да носиш шапката по време на мисията, нали?
	Небрежно махнах шапката — при все че трябваше да я дръпна здраво, понеже лентата бе залепнала за косата ми — и отпих от манерката с все още залепналата за нея шапка.
	Отново я нахлупих и я наместих.
	— Просто изпробвах някои хрумвания.
	Тя подбели очи и си излезе. Веднага захвърлих шапката настрана и извлякох торбите.
	Групата беше събрана в главната стая, осветена от екраните на телефоните на чезнещата светлина. Тази база имаше само един етаж. От двете страни на голямата кръгла главна стая имаше по една по-малка. Мизи и Ейбрахам носеха нашите костюми за проникване, гладки и прилепнали по тялото, с топлинни поглъщатели на кръста и покривала с наочници, които можеха да се дръпнат нагоре и закриваха лицето.
	— Група Хип, готови сме — отсече Мизи, щом връчих на нея и на Ейбрахам раниците им — те бяха най-тежките.
	— Какво стана с „Група Едно“? — попитах аз.
	— Очевидно не е достатъчно хип — отговори тя. — Мислех за „Черна Група“, но ми се стори, че това е малко нещо расистко или подобно.
	— Не е ли нормално, при положение, че _самите вие сте си_ черни? — попита Меган, облегната на стената и скръстила ръце. — Понеже и двамата сте афроамериканци?
	— _Канадци_ — коригира я Ейбрахам.
	— Даааа — продължи Мизи. — Може би ще е окей, ако избера името? Честно казано, не помня. Хората отпреди Злочестие обръщаха голямо внимание на расата. Та, добре е да си припомняме, че не всичко сега е по-зле оттогава. И тогава някои неща бяха кофти. Така де, без Епичните всички трябваше да намират други неща, за които да се разправят. Раса, националност… о, и спортните отбори. Сериозно. Ако се връщате назад във времето, _не_ докарвайте спортни отбори.
	— Ще опитам да го запомня — отговорих и дадох на Коуди неговата раница. Щеше ми се споменатите от нея неща да бяха останали в миналото, но начинът, по който илдитийците се бяха разделили, показваше, че дори и при Епичните ние напълно бяхме в състояние да се разправяме за расата.
	Коуди си взе раницата. Носеше камуфлаж, снайперската си пушка през рамо, а Хърман — камерата за кристали — окачена на колана. Щеше да я използва, за да създаде на върха на една от сградите край Шарп Тауър скривалище от сол за ръководене на операциите. С пушката можеше и да успее да ни покрие в извънреден случай.
	Аз бих предложил себе си за оперативен ръководител, но на Мизи и Ейбрахам щеше да им е нужен някой, който да може да се рови из файлове и схеми и да ги напътства по технологичните детайли. Това ме оставяше в групата на Меган, от което не се оплаквах. Щяхме да се прокраднем на партито, при все че трябваше да променим плана на Тиа и да вземем един от резервните й варианти като свой метод на проникване.
	Подадох на Меган раницата й.
	— Всички готови ли са?
	— Готови според силите си — отвърна Ейбрахам — с по-малко от седмица за упражняване.
	— Ами аз? — попита някакъв глас.
	Обърнахме се и видяхме Крадеца, застанал на вратата на последната стая в укритието. Беше я украсил в предпочитания си стил, макар и с по-малко канапета. Част от масата, която можеше да употреби за създаването на предмети, бе предназначена за поддържане на създадените от него за групата инструменти.
	— Искаш да дойдеш? — изненадано го запитах аз.
	Той ме изгледа гневно.
	— Ами ако някой цъфне тук, докато ви няма? — обясни той. — Вие ме изоставяте.
	— Искри — заключих аз. — Ти си по-зле и от Едмънд. Ако се появи някой, превърни се в примамка и го отклони. Това е една от твоите сили, нали?
	— Болезнено е — отвърна той и скръсти ръце. — Не ми харесва да го върша.
	— О, в името на…
	Поклатих глава и се обърнах към останалите от групата.
	— Да го направим.


>>	26.

	Шарп Тауър се издигаше — тъмна форма в нощта с изключение на най-горните етажи, които светеха отвътре. В този район солта бе прашносива, тъй че най-високите части едновременно изглеждаха някак си светли и тъмни. Като черна дупка, нахлупила глупава шапка за рожден ден.
	Меган и аз се приближихме с преметнати през раменете раници, с изпълнени с любезност лица от друго измерение. Подобна малка илюзия не бе трудна за нея и тя можеше да я поддържа неопределено дълго време, докато аз не се отдалечах твърде много. Не можех да се удържа да не опитам да разбера механизма й. Това лицата на случайни хора ли бяха? Или бяха хора, които в своето измерение отиваха там, където отивахме и ние?
	На приземния етаж на сградата се събра голям брой хора. Старите прозорци, изградени от по-тънка сол, излъчваха топъл блясък, а няколко врати бяха отворени, за да позволят на елита да се събере. Аз спрях и видях пристигането на още една група, докарана с велосипедни рикши.
	Облечени бяха като хора в Нюкаго — къси, бляскави рокли в стила на двадесетте години на двадесети век при жените; раирани костюми и бомбета, като в старите филми — при мъжете. Донякъде очаквах да носят картечни пистолети _Томпсън_ в цигулкови калъфи. Вместо това охраната им бе въоръжена с _Глок_ и _П30_.
	— Дарън? — обърна се към мен Меган с фалшивото ми име.
	— Извинявай — обадих се аз и се откъснах от мислите си. — Напомня ми за Нюкаго.
	Младежките ми спомени мъкнеха доста багаж.
	Забавляваха гостите на партерния етаж, докато си чакаха реда за асансьора към купона. От приемната се носеше музика, каквато би харесала на Мизи — много думкане и трещене. Не си отиваше с елегантните облекла. Поднасяха мартини и хайвер — още признаци на благосклонност и сила.
	Не бях и опитвал мартини. Години наред бях смятал, че е марка автомобили.
	Двамата с Меган рязко свихме вдясно и заобиколихме сградата към по-малка врата от задната страна. Вместо да опитваме да се промъкваме с измама в асансьора заедно с богатите, решихме да опитаме място, където щяха да ни наблюдават много по-малко. Планът на Тиа включваше резервния вариант за изпращане на Група Две нагоре с прислугата.
	С изображенията в бележките на Тиа можахме да фалшифицираме покана — и бързата проверка при Клана Скат потвърди, че те нямаше да изпращат никого на това парти. Щяха да ги очакват, но пък те щяха да бъдат твърде заети с приготовленията си за напускането на града.
	Това отваряше дупка, през която имаше надежда да успеем да се проврем. На гърба на кулата попаднахме на по-непривилегирована група хора в очакване да ги извозят нагоре с по-малкия служебен асансьор.
	— Готови? — попитах аз.
	— Готови — потвърди Меган. Думите й бяха повторени от Мизи и Ейбрахам в слушалката — скрита под дадената ми от Меган въображаема коса. Летящ рицар бе уверен, че линиите ни ще бъдат в безопасност; Проф беше монтирал следящи устройства в нашите мобилни във Вавилар, но му се бе наложило физически да постави бръмбарите в апаратите, а ние ги бяхме сменили.
	— Контакт — рекох аз.
	Меган и аз се затичахме. Дотичахме до екипите на задния вход, спряхме и с труд сдържахме дъха си, все едно сме изтощени.
	— Кои сте вие двамата? — попита телохранителят.
	— Декоратори на сладкиши — обясни Меган и набута поканата, за работници като нас повече заповед за явяване. — Скат Клан.
	— Тъкмо навреме — изръмжа горилата. — Минавайте да ви проверят и ви поставям в следващата група нагоре.
	Амбразурата обичаше причудливите торти. Скат винаги й изпращаха двамина декоратори, дори и когато не провождаха Карла или други важни персони да присъстват на партито.
	Сърцето ми блъскаше, когато прекрачихме прага и оставихме раниците си. Строга жена захвана да разкопчава джобовете.
	— Стъпка първа премината — тихо съобщи Меган по линията, докато телохранителят извади електрическите ни миксери и с трясък ги постави на масата. Последваха ги разнообразни принадлежности за украсяването на торти. Не знаех имената на повечето от нещата, да не говорим пък как се използват. Всичко това ми преподаде един урок — декорацията на торти бе _сериозен_ бизнес.
	След бързо претърсване си прибрахме отново нещата и ни изпроводиха пред останалите работници, в тъмна стая със солни стени и асансьорна шахта. Шахтата нямаше врати, което изглеждаше страшно ненадеждно.
	— И ние сме вътре — обади се Ейбрахам. — Един етаж нагоре.
	Бяха се промъкнали с ртича — Ейбрахам бе изградил стъпала от живак до втория етаж — а после си бяха проправили път през някакъв прозорец с помощта на специална отмиваща машина под налягане. Тя пускаше малка водна струя, достатъчно силна, та да реже камъка. Използвали я бяха на един от превърнатите в сол прозорци.
	Меган и аз бяхме натоварени на асансьора — малка, разнебитена работа, осветявана от единствена крушка. Към нас двамата се присъединиха още трима работници — сервитьори в бели униформи.
	— Напред — прошепнах аз.
	Стори ми се, че усетих как асансьорът ни се разтърсва, когато Ейбрахам и Мизи се хванаха за кабелите отгоре. Закачиха се с уредите, които Крадеца бе измайсторил за нас.
	Секунди по-късно някаква далечна машина взе да бръмчи и ние започнахме да се издигаме. Качването беше бавно и досадно и не се виждаше нищо — повечето от нивата имаха врати, което значеше, че етажите не са използвани. Мизи и Ейбрахам трябваше да забавят катеренето си пред всеки следващ етаж и да проверяват дали в коридора от другата страна има някой.
	Асансьорът потръпваше, тресеше се, от време на време се изстъргваше в стените на шахтата и изравяше буци сол. Ами ако уредът на Мизи и Ейбрахам откажеше и те паднеха? Ами ако забележеха някого в някой от горните коридори — където шахтите нямаха врати — и се принудеха да чакат, докато машината се приближава и заплашва да ги извади наяве? Обърсах челото си и ръката ми се изцапа от солна прах и пот.
	— В безопасност сме — произнесе Ейбрахам в ушите ни. — Няма проблеми. Откачаме се на шейсет и осмия етаж.
	Отпуснах се с въздишка. Отне ни още няколко минути, докато минем през отворената врата, където Мизи и Ейбрахам се бяха изкатерили, но не видяхме и следа от тях. Оставаха им още два етажа, докато стигнат целта си на седемдесетия, но планът на Тиа твърдеше, че ще е по-малко вероятно този етаж да бъде охраняван — нещо, което Крадеца потвърди.
	Изпуснах продължителна въздишка, когато ни заля светлината от седемдесет и първия етаж. Стар ресторант на върха на кулата — нашата цел.
	Изсипахме се — сервитьорите забързано се присъединиха към останалите, които вече поднасяха храната на гостите. Меган и аз занесохме багажа си в кухнята, където цял легион готвачи приготвяше блюдата с горещи съдове и тенджерки. На участъци от тавана бяха окачени големи лампи и къпеха помещението в стерилна бяла светлина; по пода и повечето от старите повърхности бяха застлали найлон. Питах се какво ли правеха, когато искат да посолят някое ядене. Остъргваха си от стената?
	Всичко се снабдяваше с електричество от няколко дебели кабела, свършващи във включени един в друг претоварени разклонители. Наистина, бяха повече от тон. За да включи нещо ново, човек трябваше да издърпа _два_ кабела, което — бях твърдо убеден — нарушаваше някой физичен закон.
	Меган опита да получи информация от един минаващ сервитьор, но бе прекъсната от провикване:
	— Ето ви и вас!
	Обърнахме се и застанахме срещу внушителен главен готвач, който трябва да гонеше два и десет метра ръст. Потегли приведен, за да не си удари главата в стара електрическа лампа от сол. Лицето му бе тъй изпито, все едно редовно пиеше фреш от лимонов сок и туршия.
	— Стингрей? — изрева той.
	Ние кимнахме.
	— Нови лица. Какво стана със Сузи? Е, все едно.
	Сграбчи ме за рамото и ме помъкна през претрупаната стая към килерчето, където бяха наредили съставките. Там стоеше жена с готварска шапчица и безпомощен вид, надвесена над поднос неглазирани кейкчета. Ококорила очи, тя държеше в запотените си ръце флаконче глазура и съзерцаваше кейкчетата така, както някой би гледал редица малки ядрени бойни глави, всяка с етикет с надпис _Не удряй_.
	— Сладкарят е тук! — обяви наклонилият се главен готвач. — Спасена си, Роуз.
	— Ох, слава Богу — рече младата жена, захвърли флакона с глазура и избяга.
	Високият готвач ме потупа по рамото, а после се оттегли и остави двама ни в килера.
	— Защо ли имам чувството, че има нещо, което не ни казват? — попита Меган. — Това момиче гледаше кейкчетата, сякаш бяха скорпиони.
	— Да — кимнах аз. — Точно. Скорпиони.
	Меган ме изгледа.
	— Или малки ядрени бойни глави — продължих. — Това също става, нали? Разбира се, можеш _да привържеш_ скорпион към ядрена бойна глава и това ще я направи още по-опасна. Опитваш да я обезвредиш, само че — уха — _скорпион_.
	— Да, но защо? — не спря Меган и постави пакета си на завития с найлон тезгях.
	— Хмм? А, до момента Амбразурата е екзекутирала трима различни главни сладкари, задето направили изключително лоши десерти. Имаше го в бележките на Тиа. Жената _наистина_ си харесва кейкчетата.
	— А ти не спомена това, понеже…
	— Не е важно — довърших аз и извадих своя пакет. — Няма да се навъртаме достатъчно дълго тук, та да поднасяме сладкиши.
	— Да, понеже плановете ни _винаги_ се развиват _точно_ както се очаква.
	— Моля? Да не би да е трябвало да изкарам кратък курс по декорация?
	— Всъщност — обади се Коуди по линията — ако искате да знаете, аз не съм съвсем зле в украсата на сладкиши.
	— Сигурна съм — отвърна Меган. — Ще ни разкажеш за дните, когато е трябвало да украсяваш кейкчета за шотландския крал?
	— Не бъди глупава, моме — провлачи Коуди. — Беше кралят на Мароко. Кейкчетата са твърде префинени за един шотландец. Поднеси му едно и той ще те попита защо просто не си застрелял родителите на малкото кейкче и не си поднесъл тях.
	Усмихнах се, когато Меган отвинти страната на миксера си и извади скритите там свръхкомпактни пистолети _Берета_ заедно с чифт супресори. Миксерът й не работеше — вътрешностите му бяха пожертвани, за да ни дадат място. Това се бе сторило разумен риск на Тиа, тъй като претърсващият екип долу едва ли щеше да има достъп до електричество.
	И двамата закрепихме супресорите на местата им, а после напъхахме пистолетите си в кобури под мишницата. Включих миксера си и той проработи — силното му _ррр_ ни предостави звуково прикритие. За всеки случай хвърлих някакви съставки в смесителната купа и подредих инструментите за декорация.
	За наше щастие килерчето ни имаше собствена врата към централното помещение. Отидох да надникна, докато Меган разполови електрическия адаптер на миксера си и извади малък обикновен уред, много приличен на мобилен телефон.
	Открехнах вратата за бърз оглед на партито. Кухните се намираха в точния център на седемдесет и първия етаж, което беше важно, тъй като подът наоколо _се въртеше_.
	Въртящ се ресторант — една от странните идеи отпреди Злочестие, за които понякога ми бе трудно да повярвам, че са истина. Едно време обикновени хора биха дошли тук да похапнат хубаво, докато гледат към града. Ресторантът на върха на кулата беше като колело — главината е неподвижна, а подът се върти в кръг. Външните стени също са били неподвижни. На някои места таванът се издигаше още два етажа до покрива на кулата; сега полуетажите над нас се използваха само за поставяне на осветление.
	Превръщането в сол беше унищожило механизмите за пода, особено моторите и кабелите. Завъртането на помещението отново явно изискваше усилията на работници, инженери и един низш Епичен — Хелий — който притежаваше левитационни сили. При все това Амбразурата всяка седмица береше големи ядове, за да направи нещо специално — нещо, което ще се запомни. Много характерно за Епичните.
	Забелязах я как седи на една от масите в подвижната част. Беше късо подстригана и слабичка — хубаво допълнение към дрехите й в стила на двадесетте години на двадесетия век.
	Партито тук беше по-приглушено от веселбата на първия етаж — никаква силна музика, а само струнен квартет. Хората седяха на застлани в бяло маси и си чакаха храната. В други участъци масите и столовете от сол бяха отместени, за да позволят да се танцува, но никой не си правеше труда. Вместо това всяка маса представляваше самостоятелно владение, с някой заобиколен от блюдолизци Епичен в центъра на двора.
	Разпознах известен брой дребни Епични и си отбелязах кои все още са живи — тоест, обвързали са се с Проф, вместо да бягат от града. Изненадващо, присъстваше и Бурята — млада азиатка, седнала на платформа. Явно беше издържала в затвора на Проф и бе освободена. Очевидно я беше разнасял нагоре-надолу, за да покаже, че сега _той_ се разпорежда в Илдития. В крайна сметка обаче Проф се нуждаеше от нея. Без силите й растенията нямаше да никнат и лакомствата — и дори най-необходимите неща — в града щяха да се изчерпат.
	Поклатих глава. От мястото си не можех да видя цялата зала, защото бе оформена като пръстен, но Проф не се намираше в тази част — а се съмнявах да е и в другата. Едва ли би дошъл на такова парти.
	— Заехме позиция — тихо съобщи Мизи по линията. — Стигнахме до седемдесетия етаж.
	Там държаха Тиа, а и стаите на Проф трябваше да са там. Все пак двете помещения бяха в противоположните краища на сградата, тъй че имаше надежда да вземем Тиа и да си излезем преди той дори да е разбрал, че сме били тук. Първоначалният й план включваше той да бъде подмамен вън от стаята си с нещо разсейващо, тъй че тя да може да вземе информацията му, без той да разбере — но сега не се налагаше да се тревожим за това.
	— Прието — обади се Коуди. — Добра работа, Група Хип. Чакайте за потвърждението на Меган или Дейвид, преди да продължите.
	— Даа — отвърна Мизи. — Няма опасност да свършим нещо друго. Тука е _заринато_ с камери. Костюмите за проникване няма да ни отведат много надалеч.
	— Ще се приготвим за третия етап — намесих се аз. — Само ни оставете…
	Отстъпих с увиснала челюст, след като видях нещо в главната зала.
	— Дейвид? — попита ме Коуди.
	Някой се беше появил пред погледа ми, седнал на трон от сол и заобиколен от жени в прилепнали рокли. Мъж в дълго черно палто, с тъмна, падаща под раменете коса. Седеше царствено, положил ръка на дръжката на меч, опрян до него като скиптър с острието надолу.
	Разрушение. Човекът, който беше унищожил Хюстън и Канзас Сити и опита да взриви Вавилар. Инструментът, който Регалия използва, за да тласне Проф в мрака. Той беше _тук_.
	Посрещна погледа ми и се усмихна.


>>	27.

	Шмугнах се отново в нашето килерче с разтуптяно сърце и изпотени длани. Всичко бе наред. Носех фалшиво лице. Разрушение нямаше да ме разпознае. Той просто беше противен тип, който би изгледал така…
	Той изникна до мен. Както винаги при телепортацията му, материализира се мигновено. Меган изруга и залитна назад, а Разрушение постави ръка на рамото ми.
	— Добре дошъл, убиецо на демони — произнесе той.
	— Аз…
	Облизах устни.
	— Велики Епичен, смятам, че си ме взел за някой друг.
	— Ах, Убиецо на Стоманеното сърце — рече той. — Чертите ти може и да се променят, ала очите ти — и жаждата в тях — са същите. Дошъл си да унищожиш Ослепителния. Това е естествено. „Защото дойдох да разлъча човек от баща му, и дъщеря от майка й…“*
	[* Евангелие от Матея, 10:35. Цитатите от Библията са дадени по: Библия, Книгите на Свещеното писание на Стария и Новия завет. София, Синодално издателство, 1991 г. — Б.пр.]
	Пистолетът на Меган изщрака и тя го опря до главата му. Не стреля. Щеше да привлече вниманието към нас и да провали плана. Освен това той просто щеше да се телепортира преди куршумът да удари.
	— Какво правиш тук? — попитах аз.
	— Бях поканен — усмихнато отвърна Разрушение. — Ослепителния ме повика и аз нямаше как да откажа да дойда. Неговата покана бе… настоятелна.
	— Покана… — повторих аз. — Искри. Той има мотиватор, основан на твоите сили.
	Летящ рицар твърдеше, че ако човек опита да създаде устройство с използване на силите на жив Епичен, то ще работи — но ще му причини болка и ще го привлече към себе си.
	— Да, той си послужи с един от тези… уреди, за да ме повика. Той трябва да желае смъртта, Убиецо на Стоманеното сърце. Както всички ние я искаме вътре в душата си.
	Искри. Регалия трябва да е направила поне още една бомба от силите на Разрушение — различна от бомбите за Вавилар и Канзас сити. Бомба, понастоящем притежавана от Проф. Той би трябвало да я зарежда със слънчева светлина. Предположи, че това беше привлякло Разрушение.
	Това означаваше, че някъде в града се намира устройство, което може да го унищожи мигновено. Колко ужасно би било, ако Проф се е отказал от човешката си природа, за да защити Вавилар, само за да стовари същата разруха върху Илдития.
	Разрушение ни гледаше успокоен. За последно се разделихме след дълга гоненица, при която той направи всичко възможно да ме убие. За щастие, не изглеждаше да ми има зъб.
	Преди да се разделим обаче, бях принуден да му разкрия нещо.
	— Ти знаеш тайната на слабостта — казах аз.
	— Така е — отвърна той. — Много ти благодаря за това. Сънищата им ги издават, тъй че святото ми дело може да продължи. Трябва само да открия страховете им.
	— Имаш предвид да освободиш света от Епичните — намеси се Меган.
	— Не — обясних аз, без да изпускам погледа на Разрушение. — Той иска да освободи този свят от _всички_.
	— Пътищата ни се доближават, Убиецо на Стоманеното сърце — каза ми Разрушение. — Най-накрая ще трябва да се изправим един срещу друг, но днес можеш да продължиш със задачата си. Бог ще сътвори стъкло от този свят, но само след изгарянето… а _ние_ сме неговите огньове.
	— _По дяволите_, гаден си — рече Меган.
	Той й се усмихна.
	— „И нощ не ще има там, и не ще имат нужда нито от светило, нито от слънчева светлина, защото Господ Бог ги осветлява…“*
	[* Откровение, 22:5. — Б.пр.]
	И изчезна. Както винаги при телепортацията си, остави свое триизмерно изображение от нажежена бяла керамика, което секунда по-късно се строши, а после бързо изчезна.
	Отпуснах се на вратата, а Меган ме хвана за ръка и ме подпря. Искри. Като че вече нямаше достатъчно неща, за които да се тревожим.
	— Къде са сладкишите! — донесе се глас отвън. — Действайте, слонцета. Тя си иска кейкчетата.
	Високият готвач влетя в помещението. Меган се обърна към него и скри пистолета си зад гърба. И изведнъж кейкчетата в одевешната тавичка се покриха със сложни глазури.
	Високият готвач въздъхна облекчено.
	— Слава Богу за това — и грабна подноса. — Кажете ми, ако се нуждаете от нещо.
	И си излезе. Гледах го ужасено, притеснен, че на голямо разстояние от Меган глазурата ще изчезне. Тя опря ръка на тезгяха, свлече се и сега беше мой ред да я хвана.
	— Меган? — попитах я аз.
	— Аз… май успях да ги направя трайни — обясни тя. — Искри, та това е повече, отколкото съм свършила за сума ти време. Вече мога да усетя как главоболието идва.
	Кожата й лепнеше под пръстите ми, а тя беше пребледняла.
	Като оставим това настрана, беше _забележително_.
	— Представи си какво можеш да извършиш с повече практика!
	— Е, ще видим.
	Тя спря.
	— Дейвид, мисля, че открих измерение, в което ти си експерт не по оръжията, а по _сладкишите_.
	— Леле-мале.
	— Да — потвърди тя и се изправи. — Но не мисля, че, където и да е то, съм намерила измерение, в което ти да можеш да се целуваш свястно.
	— Това е несправедливо — възнегодувах аз. — Снощи не се оплака.
	— Ти вкара езика си в ухото ми, Дейвид.
	— Това е романтично. Веднъж го видях в един филм. То е като… като страстна целувка в ухото.
	— Вие нали разбирате, че линията ви е достъпна за мен? — включи се Коуди.
	— Млъкни, Коуди — изстреля Меган и пъхна пистолета си обратно под мишница. — Кажи на Ейбрахам и Мизи, че имахме разгрявка с Разрушение. Сега минаваме към трета стъпка.
	— Прието — продължи Коуди. — И Дейвид…
	— Да?
	— Веднъж само да вкараш езика си в _моето_ ухо, прострелвам те в гайдата.
	— Благодаря за предупреждението — обадих се аз и взех да се разсъбличам.
	Носех панталон под неудобните си джинси и закопчана догоре риза под якето. Меган ми хвърли своето — измъкнах му хастара, който го превръщаше в смокинг.
	Последва пуловерът й и разкри запретнатата около кръста рокля. Панталоните й паднаха — тя носеше тесен клин — и Меган пусна полите на роклята и покри краката си.
	Опитах да не зяпам. Или — е — опитах да зяпам скришом. Лъскавата червена рокля на Меган беше бляскава и великолепна, и… да, наистина подчертаваше формите й. Както хубавият приклад с резбовани жлебове подчертава съвършената ложа на оръжието.
	За съжаление не носеше своето лице. Това разваляше ефекта. Все пак тази извивка на шията…
	Забелязах, че ме гледа, и се изчервих. Едва тогава разбрах, че явно не е забелязала как точа лиги, а кима сама на себе си със слаба усмивка на устните.
	— Ти… гърдите ми ли гледаш? — попитах аз.
	— Какво? — попита тя. — Съсредоточи се, Колене.
	_Страхотно_, помислих си аз и наметнах сакото.
	— Вземи това — продължи тя и ми подаде кутийката, извадена от адаптора на миксера си. — Такива рокли не предоставят кой знае колко място за складиране.
	— Ти нали обикновено… — кимнах аз към гърдите й.
	— Вече натъпках мобилния си там — обясни тя. — И преди да попиташ — не, нямаше допълнително място за мини-гранати. Привързах ги за бедрото си. Едно момиче трябва да има готовност.
	_Искри, обичам тази жена._
	Пъхнах кутията в някакъв джоб и двамата пристъпихме към вратата. Меган се съсредоточи и отново промени външността ни. При това усетих изкривяване. Бърз поглед към друг свят, към друга реалност. В нея хората, като които се дегизирахме, се отдалечаваха — жена с носеното от Меган лице и мъж със сериозно изражение и широки устни.
	Двамата готвачи-сладкари ги нямаше. В главната зала пристъпиха двама богати гости на обяда, надянали други две лъжливи лица. За миг зърнах вижданото от Меган, когато използваше силите си — вълничките на времето и пространството, които създаваха нашата реалност.
	Меган плъзна ръка под моята и ние тръгнахме през горната неподвижна пътека на обширното кръгло пространство. Забелязах, че Разрушение се е върнал на трона си и държи не друго, а _кокосов орех_ в ръце. Вероятно се е телепортирал някъде и си е откъснал. Доколкото можах да разбера, за телепортирането му нямаше ограничения в пространството — просто трябваше да е видял мястото или поне да му е било описано, за да стигне там.
	Той погледна към мен и кимна. Искри. Значи виждаше и през тази дегизировка? Аз не се връзвах на приказките му за очите ми; имаше сила, която криеше. Може би беше дозер и можеше да усеща Епичните. Само дето тази зала бе _пълна_ с Епични. Как би разпознал нас двамата?
	Обезпокоен, аз опитах да съсредоточа ума си върху задачата ни.
	— Добра работа — каза Коуди в слушалката ми. — Продължавайте. Имате да изминете още четвърт завъртане през помещението.
	— Група Хип още е наред? — попитах аз.
	— Готови са и чакат.
	Продължихме и минахме близо до масата на Амбразурата. Слабата жена с къса коса смаляваше сервитьорите и ги караше да танцуват на масата й за забавление на струпалото се около нея множество. Винаги се бях чудил…
	Меган ме насочи напред, щом започнах да се мотая.
	— Нейните сили са страховити — прошепнах й аз. — Притежава невероятен контрол над това, което смалява, и над това как го прави.
	— Добре де, поискай й автограф по-късно — отговори Меган.
	— Хъм… ревнуваш ли? Понеже твоите сили са много по-добри от…
	— Съсредоточи се, Дейвид.
	Правилно. Разходихме се из стаята, докато не доближихме малка вратичка със знак за тоалетна. Намираше се в главината на колелото, като кухните. Влязохме и — както отбелязваха плановете на Тиа — от другата страна се намираше малък служебен коридор с тоалетни и от двете страни. Целта ни беше право напред. Безлична бяла врата, очевидно важна — другите врати бяха също от сол, тежки и неудобни за местене. Тази беше дървена, със сребриста дръжка на бравата.
	Извадих връзка шперцове.
	— Щеше да е по-лесно, ако можеше да заменим вратата с някоя, която не е заключена — отбелязах аз, докато работех върху бравата.
	— Може и да успея да го направя — започна тя. — Но не знам дали мога да го направя за постоянно. Което би значело, че ти ще влезеш през вратата, ще пристъпиш в друго измерение и ще промениш нещата там — и после всичко ще се върне обратно, щом излезеш.
	— Ти направи кейкчетата — казах аз.
	— Да — тихо се съгласи тя и хвърли поглед през рамо. — Това е нова територия за мен, Дейвид. По-рано се губех, ако докарах нещата дотук. Често свършвах мъртва. Не е хубава комбинация да знаеш, че си безсмъртен, и да нямаш чувство за отговорност. Съвършено безразсъдство.
	Отключих вратата. Беше лесна, не можеше дори да се доближи по трудност до това, с което трябваше да се оправят Ейбрахам и Мизи. Тази врата не беше заключена, за да удържа решителни натрапници; намираше се тук, за да предпази от нараняване случайно преминаващите. Аз я отворих.
	Зад нея се намираше голям генератор и двигателят, който въртеше пода. Меган и аз се вмъкнахме в стаята преди някой да е влязъл в коридора за тоалетните и аз извадих мобилния за малко светлина. Беше претъпкано, а подът бе покрит със сол на прах.
	— Искри — отсече Меган. — Как набутват всичко това тук вътре? И го правят отново всяка седмица?
	— Не е толкова трудно, колкото изглежда — обясних аз. — Амбразурата смалява всичко и го качва в джоба си. После смалява работници и ги пуска по стените и пода с бормашини, за да поставят необходимите й кабели. При положение, че Хелий издига пода колкото да не му позволява да спира, те могат да го завъртят отново.
	Коленичих до машината и намерих двигателя. Беше свързан с някакви кабели и метални части отдолу.
	— Това е батерията — рече Меган и посочи една от частите на машината — с резервен дизелов генератор.
	— Не сме планирали с наличието на резервен — казах аз. — Това ще представлява ли проблем?
	— Не — отвърна тя и протегна ръка. Поставих в нея одевешната кутийка. — Забавляваме се с вървите, а не с генератора. Ще се оправим.
	Протегнах мобилния, с поставени нависоко инструкциите за защипване за устройството. Държах ги за нея, докато тя закачаше кутията ни за правилните жици. Когато се отдръпнахме, едва можех да я забележа.
	— Трета стъпка завършена — със задоволство съобщих аз. — Изнизваме се от помещението с генераторите.
	— Прието — отвърна Коуди. — Включваме Ейбрахам и Мизи в главната линия. Вие двамата имайте готовност. Нека Меган и Дейвид се измъкнат и минаваме на четвърта стъпка.
	— Прието — обади се Ейбрахам.
	— Яко — потвърди Мизи.
	— Хайде пак с тая дума — започнах аз, докато излизах в коридора на тоалетните. — Опитах да я намеря. Нещо общо с нарезите на грамофонните плочи? Това…
	Прекъснах, внезапно изпречил се пред излизаща от една от тоалетните сервитьорка. Тя зяпна мен, а после Меган.
	— Вие двамата какво правите тук? — попита тя.
	_Злочестие!_
	— Търсехме тоалетните — отговорих аз.
	— Но те са точно…
	— Онова са тоалетните за _простолюдието_ — обади се Меган отзад. С препъване се отдръпнах от пътя й, а тя мина покрай мен. — Очакваш да използвам помещенията на _прислугата_?
	Меган демонстрираше държането на Епичен така, сякаш то е било създадено специално за нея. Изправи фигура, с широко отворени очи, а в коридора започнаха да проблясват _пламъци_.
	— Аз не… — започна сервитьорката.
	— Спориш с мен? — попита Меган. — _Осмеляваш се?_
	Прислужницата се сви, сведе поглед и млъкна.
	— По-добре — отбеляза Меган. — Къде мога да намеря подходящите помещения?
	— Тези са единствените поддържани. Съжалявам! Аз мога…
	— Не. Писна ми от теб. Изчезвай и се радвай, че не искам да създавам главоболия на могъщия ни господар и да оставям труп, с който той да се занимава.
	Жената офейка в главната зала.
	Вдигнах вежда към Меган, щом пламъците изчезнаха.
	— Добре.
	— Твърде лесно беше — отвърна тя. — Злоупотребих със силите си. Да измъкваме Тиа и да изчезваме.
	Кимнах и отведох и двама ни обратно в ресторанта.
	— Излязохме — съобщих аз, щом стъпихме на въртящия се под. Не можех да усетя нищо — движеше се твърде бавно, за да бъде забележимо. Заехме позиция близо до някаква маса и давахме всичко от себе си, за да изглеждаме колкото може по-безвредни.
	— На позиция — обади се Ейбрахам. — Чакам сигнала ви.
	— Коуди? — попитах аз.
	— Всичко изглежда наред. Действайте.
	— Брой до три — помоли Ейбрахам.
	Поех дълбоко дъх, натиснах мобилния в джоба си и задействах закаченото за генератора устройство. Всеки от нас можеше да го направи, понеже беше свързано с всичките ни мобилни, но решихме Меган и аз да отговаряме за него. Щеше да е по-лесно за Мизи и Ейбрахам да кажат какво искат, отколкото да извадят мобилните си, да рискуват със светлината и да задействат уреда сами.
	Веднага щом натиснах копчето, светлините примигнаха и въртящият се ресторант спря. Гласовете замърмориха, чиниите затракаха, аз преброих до три и отдръпнах пръста си.
	Светлините се върнаха и машинариите се съживиха с бръмчене. Отново се задвижихме. Нервно се огледах за сигнал за тревога.
	Такъв нямаше. Явно една от трудностите при работата със скалъпени преди ден механизми бяха постоянните повреди и спаданията на напрежението. Планът на Тиа използваше това.
	— Перфектно! — изкоментира Ейбрахам. — Минахме първия ред камери.
	— Няма тревога на нито една от радиочестотите, които мога да открия — добави Коуди. — Само някои от охраната се оплакват и се надяват Проф да не обвини тях за спадането на напрежението. Тиа, момичето ми, ти си гений.
	— Да се надяваме скоро да можеш да й поднесеш комплимента лично — казах му аз. — Ейбрахам, кажи ни, когато групата ти достигне следващата камера. Сега сме на таймер. Готвачите ще започнат да се чудят къде ли са се дянали техните майстори на сладкиши и хората накрая ще отидат да прегледат генераторите.
	— Прието.
	Меган и аз останахме на позиция. Оттук насетне се предполагаше планът да не отнеме повече от десет минути. Чакането беше трудно. Мизи и Ейбрахам пълзяха през гъмжащи от охрана коридори, докато от нас двамата се очакваше да стоим тук и да изглеждаме невинно. Опитахме — и не успяхме — да измислим начин да слезем и да ги посрещнем, тъй че Меган да може да използва силите си и да помогне с последните етапи на проникването.
	Може би това бе за добро. Меган изглеждаше изтормозена, търкаше си челото и ставаше раздразнителна. Взех за двама ни питиета от прислужника до бара, но после си дадох сметка, че вероятно са с алкохол, което беше нещо много лошо точно сега. Трябваше да бъдем нащрек. Затова грабнах кейкче от един от минаващите подноси. Можеше и да опитам продукцията на един Дейвид от друго измерение.
	Спрях се на половината път към нашата маса. Дали чух…
	Обърнах се и опитах да отделя гласа от гласовете на останалите бърборещи в множеството. Да. Аз познавах този глас.
	Проф беше тук.
	Бях леко изненадан; общуването не беше точно негова характерна черта. Ала този дълбок глас не можеше да бъде сбъркан.
	Имаше основателни причини да бъда далеч от него, но пък носех ново лице — а опитът ни от първия ден показа, че той се подвеждаше от илюзиите на Меган. Може би щеше да си струва да се разузнае къде точно се намира и какво казва.
	— Проф е тук — предадох аз по линията.
	— Искри — изкоментира Коуди. — Сигурен ли си?
	— Да — отговорих аз и отидох до място, откъдето можех да го видя как стои до един от прозорците. — Ще го доближа внимателно и ще го наблюдавам. Ако охраната забележи Ейбрахам и Мизи, той ще бъде уведомен най-напред. Мнения?
	— Съгласна съм — обади се Меган. — Ние двамата не вършим нищо друго от полза тук. Това може да ни даде важна разузнавателна информация.
	— Да — съгласи се Коуди. — Само че внимавай, момко.
	— Разбира се, разбира се. Ще внимавам като диабетичен охлюв в бонбонена фабрика.
	— Или пък — продължи Меган — охлюв в Илдития.
	— И това. Ще ме поддържаш ли?
	— По петите ти съм, Колене.
	Поех дълбоко дъх и прекосих залата към Проф.


>>	28.

	Промъкнах се на някаква висока маса до мястото, където Проф говореше. Заобикаляше го групичка хора — низши Епични, ако съдим по разпознатите от мен. Проф държеше отворен бележник и седеше на маса.
	Останалите се държаха на разстояние. Облегнах се на високата маса и опитах да изглеждам равнодушен. Почесах си ухото и включих засичащата аудиоамплификация на слушалката си.
	— Крадеца трябва да бъде намерен — обясняваше Проф. Едва го дочувах. — Докато не постигнем това, не можем да направим нищо.
	Останалите от групата кимнаха.
	— Искам Фаберже и Опропастяване да пуснат слухове — продължи Проф, докато пишеше в бележника си. — Казвайте, че съществува нелегално движение за съпротива срещу мен и че то си търси водач. Следенето е твое задължение, Мастилница. Ти ще наблюдаваш кварталите на разните могъщи семейства. Някое от тях трябва да го укрива, както правеха Скат с нашата пленница долу. Атакуваме по два начина — обещанието за бунт, което да го изкара, съчетано със заплахата от разкриване. Фуего, искам да продължиш да работиш с дозера си и да преравяш града. Ще спретнем голямо шоу с това къде търсим и очаквайте Крадеца да се размърда — ще го изкараме навън, като кучета, които подплашват фазани на открито.
	Облегнах се на масата — изведнъж се почувствах като след удар в стомаха.
	Беше разумно. Проф имаше години практически опит в организирането и воденето на групи от Възмездители и беше _много_ добър в лова на Епични. Но да го чуя да говори на тези хора така, както някога говореше на нас… беше убийствено. Колко лесно само замени своите приятели и борци за свобода с групичка тирани и убийци.
	— Ние сме на следващия ъгъл — прошепна Ейбрахам в слушалката ми. — Картите на Тиа показват скрити камери тук.
	— Да, видях ги — добави Мизи. — Биещи на очи картини, окачени на стената, за да прикрият издълбаната каменна сол. Задръж тук, докато не потвърдим.
	— Прието — обади се Меган. — Затъмняваме при знак от Коуди.
	— Действайте — рече той.
	Светлините примигнаха, помръкнаха и угаснаха.
	— Отново? — попита Проф.
	— Инженерите трябва да са оплели инсталацията — обясни един от Епичните. — Може да се закача в старите превърнати в сол предавки и машинарии.
	— Минахме — съобщи Ейбрахам.
	Меган отпусна копчето и светлините се върнаха. Проф се изправи видимо недоволен.
	— Господарю Ослепителни — заговори го млада жена, Епична. — Аз _мога_ да открия Крадеца. Само ми дайте позволение.
	Проф се обърна, огледа я и отново седна в стола си.
	— Бавно дойде да ми служиш.
	— Тия, които бързо се заклеват във вярност, бързо нарушават клетвата си, господарю.
	_Познавам ли я?_
	— Коуди — прошепнах аз — има ли в записките ми нещо за русокоса жена, Епична, от Илдития? Косата й е вързана на плитка. Може би е между двадесет и двадесет и пет годишна.
	— Дай да видя — каза Коуди.
	— И какво ще направиш — обърна се Проф към жената, — ако го намериш?
	— Ще го убия за теб, господарю.
	Проф изсумтя презрително.
	— И по този начин ще унищожиш всичко, за постигането на което работя. Глупава жена.
	Тя се изчерви.
	Проф бръкна в джоба си, извади нещо и го постави на масата. Малко цилиндрично устройство, може би с размерите на стара батерия.
	Познах го. Имах едно в джоба си — Летящ рицар ми го беше дал. Бръкнах и го напипах, за да уверя себе си, че все още е там. Тъканен инкубатор.
	— Имате разрешението ми да го преследвате — обясни Проф — но _ако го намерите_, не го убивайте. Донесете ми малко от кръвта или кожата му за това устройство. Умира само след като съм наясно, че образецът е добър. Ако някой го убие преди това, аз _ще го_ унищожа.
	Потръпнах.
	— Ти там — рече той по-високо.
	Подскокнах, погледнах и установих, че сочи _право към мен_.
	Махна ми с ръка да дойда. Огледах се зад себе си, а после отново погледнах него. Гледаше _мен_.
	Злочестие!
	Отново махна — по-нетърпеливо, с все по-гневно изражение.
	— Момчета, това може да тръгне зле — прошепнах аз, заобиколих масата си и се запътих към Проф.
	— Какво правиш? — попита ме Меган. Беше се настанила наблизо, облегната на някакъв парапет, и отпиваше от питието си.
	— Повика ме.
	— Ние сме на вратата на Тиа — съобщи Ейбрахам. — Двама охранители. Ще трябва да се захванем с тях.
	— Пригответе се за още едно затъмнение — додаде Коуди. — Дейвид, какво е положението ти?
	— Мокря конците — прошепнах аз, после пристъпих към масата на Проф.
	Той ме погледна за момент, после посочи ръката ми. Намръщих се от изненада и сведох поглед. Едва тогава осъзнах, че все още държа неизяденото кейкче. Примигнах и му го подадох.
	Проф го взе и ме отпрати с махване на ръка.
	Бях напълно щастлив да се подчиня. Изнесох се, отпуснах се на масата, опитах да отпусна изопнатите си нерви.
	— Положението е стабилно — съобщи Меган с облекчение. — Фалшива тревога. Ейбрахам, готов ли си?
	— Да. Ще дам знак.
	— Действай — прошепна Коуди.
	Светлините отново изчезнаха и Проф изруга. Затворих очи. Това беше моментът. Щеше ли Тиа да бъде зад онези врати?
	— Проникнахме — докладва Ейбрахам. — И двамата охранители са премахнати. Боя се, че са мъртви.
	Тихичко издишах, когато Меган върна осветлението. Двама мъртви охранители. Според правилника на Възмездителите такива неща трябваше да бъдат свеждани до минимум, тъй като Проф обясняваше, че няма да стигнем далеч, ако избиваме своите. Охранителите не бяха невинни; те по подразбиране одобряваха залавянето на Тиа и — вероятно — изтезаването й. Но в крайна сметка двама нормални души — просто опитващи се да оцелеят в ужасния нов свят — бяха мъртви заради нас.
	Дано наградата си струваше цената.
	— Тиа? — прошепнах аз.
	— Тук е — отвърна Мизи. — Ейбрахам тъкмо я освобождава от въжетата й. Не изглежда твърде зле.
	Малко по-късно по линията се понесе познат женски глас.
	— Ха. Та вие го направихте, слонцета.
	— Как си? — попитах я аз и двамата с Меган с облекчение се спогледахме.
	— Той каза, че някои от групата му „ставали нетърпеливи“ и нареди да ме завържат, за да помисля върху отговорите си. Но не ме нарани.
	Тя замълча.
	— Все още доста от Джон е съхранено. Не бих допуснала… Искам да кажа…
	— Знам — отговорих аз, обърнах се и видях как Проф разговаря с Епичните си, макар и да не се бях разположил подходящо, за да доловя какво казва той.
	— Почти му повярвах, Дейвид. Повярвах, че не се е променил, че това е част от някакъв необходим в борбата с Епичните номер…
	— Той знае какво да каже — продължих аз. — Не си е отишъл съвсем, Тиа. Ще го върнем.
	Тя не отвърна; Меган и аз се насочихме към асансьорите. Ако някой ни попиташе, аз щях да се престоря, че ми е лошо, и щяхме да слезем със следващия надолу. Там нямаше да ни проверяват в списъка с гостите, както биха го направили, ако бяхме опитали да проникнем по този начин.
	Лесно влизане, лесно излизане. Чувствах се почти така, сякаш бях безделничил по време на мисията, докато Ейбрахам и Мизи са вършили трудната работа.
	— Целта постигната — казах аз. — Всички се изтегляме.
	— Вече имате данните? — поинтересува се Тиа.
	— Данни? — учудих се аз.
	— От компютрите на Джон.
	— Не — отговорих. — Дойдохме за теб, а не за това.
	— Оценявам го. Но, Дейвид, аз разговарях с него и измъкнах от него някои неща. Били сме прави. Регалия е оставила на Джон план, който той да следва. Той е тук по нейно настояване. Идването до Илдития е част от някакъв генерален план. План, който ние _трябва_ да открием.
	— Съгласен съм, но… Чакай.
	Зад мен залата внезапно беше притихнала. Ръката на Меган се стегна върху моята и ние се обърнахме.
	Проф се беше изправил и беше наредил на всички наоколо му да пазят тишина.
	Тиа започна да възразява на думите ми, но я срязах.
	— Нещо не е наред. Какво сте направили?
	— Нищо — отговори Мизи. — Просто излязохме от стаите на Тиа. Движим се към асансьорната шахта.
	Проф рязко махна с ръка към асансьорите и произнесе нещо, което не можах да разбера. Настойчивостта в движенията му не можеше да бъде сбъркана.
	— Ейбрахам, Мизи — обявих аз. — Разкрити сте. Повтарям, разкрити сте. Доберете се до някой изход, _веднага_.


>>	29.

	Тръгнах към главните асансьори за гости, но се изненадах, че Меган ме задържа. Погледнах я, а тя на свой ред кимна към лакеите на Проф. Движеха се в същата посока. Щяха да бъдат с предимство — ние щяхме да бъдем избутани от пътя.
	_Стълбите?_ — беззвучно произнесе тя.
	Аз кимнах. Намираха се в центъра на въртящото се помещение, тъй че се насочихме натам и опитахме да не бием на очи. Ако групата на Ейбрахам е била открита, ставаше още по-належащо Меган и аз да останем прикрити.
	— Оттегляме се към изхода за извънредни случаи — с тежко задъхване докладва Ейбрахам. — Камерите ще ни заснемат. Дори и щом са предупредени, предпочитам да не знаят в кои коридори сме ние.
	— Гасим светлините — съобщих аз. — Минавайте на нощно виждане.
	— Прието.
	Изключих светлините с мобилния и предизвиках всеобщи възклицания в ресторанта.
	— Какво го е размърдало? — поинтересува се Мизи.
	— Трябва да е поставил някакъв бръмбар по мен — обясни Тиа. — Нагласен да се задейства, щом изляза от стаята.
	— Може и да те следи! — предупредих аз.
	— Знам — съгласи се тя. — При все това сега не можем да направим много по въпроса.
	Чувствах се толкова безпомощен. Меган и аз се промъквахме предпазливо към вътрешния участък на залата и се придвижвахме към вътрешната стълба.
	— Дейвид — продължи Тиа. — Стаите на Джонатан са на този етаж. Аз ще взема Ейбрахам и Мизи и ще измъкнем тези данни. Можем да ги вземем при бъркотията заради затъмнението; те въобще няма да очакват ние да се насочим натам.
	Заковах се на място.
	— Тиа, не. Прекратявайте. _Изнасяйте се._
	— Не можем да го сторим.
	— Защо? — поинтересувах се аз. — Тиа, ти винаги си била _предпазливата_! Тази мисия отива по дяволите. Трябва да се измъкваме.
	— Ти разбираш какво има в тези данни, нали, Дейвид?
	— Плановете на Регалия?
	— Повече от това. Тя е видяла Злочестие, Дейвид. Регалия е общувала с него, с нея или с каквото е там. Джон ми се похвали с това какво е видял. Дейвид, има _снимки_.
	Искри. Снимки на Злочестие? На Епичния?
	— Всички тайни, които сме преследвали, може да се намират на този дата драйв — продължи Тиа. — Отговорите, които сме търсили през целия си живот. Ти определено можеш да го разбереш. Моят план ви доведе дотук; трябва да направим последната крачка. Тези данни си струват риска.
	От този ъгъл можех да виждам през един стъклен прозорец на външната част на сградата. Злочестие си беше там, разбира се. Винаги е бил там — дупката от куршум в небето. Злочестие… един Епичен. Най-висшият даряващ? Щяхме ли да намерим отговора в това петно ярка светлина? Щяхме ли да открием защо всичко това е започнало?
	Смисълът от появата на Епичните… Истината?
	— Не, Тиа — възразих аз. — Разкриха ни, а групата ми е в сериозна опасност. Не можем да вземем тези данни точно сега. Ще го направим по-нататък.
	— _Толкова_ близо сме — продължи тя. — Аз няма да зарежа това, Дейвид. Съжалявам. Групата е моя, и като старши Възмездител аз…
	— Старши Възмездител? — намеси се Меган. — Че ти ни изостави.
	— Казва предателката.
	Меган се стегна. Стоеше до мен, ръката ми лежеше на рамото й, ала не можех да видя много от нея. Залата беше изцяло черна — гостите се блъскаха в разни предмети и объркано говореха на висок глас. От другата страна на помещението някакъв Епичен грейна като червена светкавица и освети мястото. Скоро и втори Епичен засвети с по-мека, синя светлина.
	— Тиа — започнах аз и опитах да бъда разумен. — Аз командвам мисията и ви казвам да се изнасяте. Тази информация не си струва излагането на групата ми на опасност. Ейбрахам, Мизи, изнасяйте се.
	По линията се възцари мъртва тишина. Можех да си ги представя един етаж по-надолу — как гледат Тиа в очите и размишляват.
	— Прието, Дейвид — обади се Ейбрахам. — Група Хип се измъква.
	— Аз съм с него — потвърди Мизи. — Сега не е времето за борби за власт, Тиа. Да се _изнизваме_ оттук.
	Тиа измърмори нещо, което не можах да чуя, но не поднови спора. Меган ме дръпна за ръката и ме поведе през последната отсечка от разстоянието към вратата на стълбата, която вече можехме да видим заради излъчвания от неколцина светещи Епични блясък. За нещастие, при изключеното осветление натам се събираше и антуражът на Проф и ни препречи пътя.
	— Дейвид? — попита Мизи малко по-късно по линията. — Ами вие двамата?
	— Продължавайте с извънредния план за изнасяне — отговорих й аз. — Имаме фалшиви самоличности. Тук горе сме в безопасност.
	— Готови сме — обади се Ейбрахам. — Няма да ни трябват надуваеми неща. За съжаление, разполагаме с нещо по-добро.
	— Давайте — намеси се Коуди. — Трябва да сте чисти.
	Стори ми се, че чух отварянето на прозорец надолу, или поне усетих вибрациите.
	— Парашути! — изкрещя някой към нашия прозорец. — Навън!
	Всички се втурнаха към прозорците; Меган и аз се отдръпнахме. Епичните на Проф се струпаха покрай нас към някакъв прозорец и тогава младата жена, която ми се стори, че съм разпознал, направи знак с ръка на неколцина от охраната. Тя погледна Проф, който стоеше скръстил ръце, осветен от грейналите близо до него Епични. Той кимна.
	— Свалете ги — нареди жената и посочи.
	Охраната започна да стреля. Прозорецът се разби под какофонията на оръжейната стрелба на закрито. Звучеше като фишеци, прикрепени към главата на човек и напъхани в ушите му.
	Цевите проблеснаха и осветиха тъмната зала като стробоскопски лампи. Потръпнах и се отдръпнах, когато стрелците надупчиха парашутите на Ейбрахам. За щастие, суматохата около прозореца насочи вниманието на всички натам. Меган и аз успяхме да се отдръпнем към стълбището в центъра на помещението.
	— Парашутите са свалени, господарю — съобщи русата Епична и се обърна към Проф.
	Нямахме много време, докато откриеха, че парашутите са били закачени към труповете на мъртвите охранители. Ейбрахам, Тиа и Мизи щяха да използват разсейването, за да достигнат вратите на асансьора, да се спуснат надолу с механизмите си за изкачване по кабели и да излязат от постройката.
	— На асансьорите сме — съобщи Ейбрахам.
	— Давайте! — изстреля Коуди.
	— Готово.
	Изчаках в продължение на няколко напрегнати мига.
	— Стигнахме втория етаж — най-накрая докладва Ейбрахам, останал без дъх. — Спираме тук.
	— _Яяяко_ спускане — добави Мизи. — Като цип, само дето право надолу.
	— Поне не ви е заял по средата на пътя.
	— Какво? — попита Мизи.
	— Нищо.
	— Дейвид — обади се Ейбрахам, отново успокоен. — Има проблем. Тиа не дойде с нас.
	— Тя _какво_?
	— Тиа остана горе — обясни той. — Когато скочихме в асансьорната шахта, тя изтърча в обратната посока.
	Към стаята на Проф. _В името на сянката на Злочестие_, тази жена беше упорита. След цялата извършена работа тя щеше да бъде убита.
	— Продължавайте с измъкването — рекох аз. — Тиа вече е сама. Нищо не можем да направим.
	— Прието.
	След всички трудности, през които минахме, за да се доберем до нея, тя направи _това_. Част от мен не можеше да я обвинява; и аз бях изкушен от тази информация. Останалата част от мен й беше бясна, задето ме постави в положението да трябва да нареждам един член на групата да бъде изоставен.
	Внезапно светлините се върнаха.
	Подът под масите се килна — Меган и аз бяхме на невъртящата се част. От лявата ни страна нисък, оплешивяващ Епичен от обкръжението на Проф доближи центъра и тържествуващо вдигна изключващото устройство, което бяхме прикачили към генератора.
	Проф го погледна и викна:
	— Тук са! Обградете асансьора и стъпалата. Чистач, помети стаята!
	_Чистач_… познах името.
	— Ох! — обади се Коуди. — Точно така, Чистач. Открих тази Епична за теб, Дейвид. Съжалявам, момко. Намерих я, точно когато всичко отиде на кино. Чистач. Силите…
	— … се състоят в това да обезсилва силите на другите Епични — прошепнах аз. — Да ги изключва за секунда.
	През залата премина проблясък. В същия миг се обърнах и видях как Меган ме гледа. Не създаденото от нея лъжливо лице, а самата Меган. Въпреки че беше красиво, въобще не бях искал да виждам това.
	Дегизировката ни изчезна.


>>	30.

	За добро или зло, прекараното с Епичните време много ми беше помогнало да се оправям с изненадите. Извадих пистолета си почти толкова бързо, колкото и Меган.
	Важно — и двамата действахме инстинктивно, но никой от нас не стреля по Проф. Меган ликвидира тримата войници, които стреляха през прозореца. Малките ни оръжия се представиха добре като за компкатни оръжия. Аз застрелях Чистач.
	Тя умря много по-лесно от повечето Епични, които съм убил — всъщност гледката на изтичащата от нея кръв ме изненада повече от загубата на прикритията ни. Бях израсъл с представата, че Епичните са изключително корави; понякога беше трудно да си припомниш, че повечето от тях имаха само една или две сили, а не пълен комплект.
	Проф изрева от гняв. Не смеех да го гледам; беше достатъчно плашещ и когато _не се опитваше_ да ме убие. Вместо това хукнах към отворената врата на стълбата и убих изненадания Епичен вътре.
	Меган ме последва.
	— Наведи се! — викна тя, когато хората в залата зад нас извадиха оръжията си. Никой не отправи повече от два-три изстрела и експлозия разтърси ресторанта, напука стените от каменна сол и посипа надолу дъжд от прах.
	Закашлях се, замигах, за да махна солта от очите си, и се изправих на крака. Една от гранатите на Меган. Успях да хвана протегнатата й ръка и да хукна заедно с нея надолу по стълбите.
	— Искри — каза тя. — Не мога да повярвам, че сме живи.
	— Чистач — казах аз. — Експлозиите й обезсилват Епичните сили, като силовите полета на Проф. Избухването й го направи за миг неспособен да ни залови.
	— Бихме ли могли да го…
	— Да го убием? — продължих аз. — Не. Чистач отдавна да е била премахната от един или друг Висш Епичен, ако силите й бяха толкова мощни. Тя не може… да де, не можеше… да отстрани вродените защити на някой Епичен, а само да си играе с проявленията за една-две секунди. Силови полета, илюзии, такива неща.
	Меган кимна. Стълбището беше тъмно — никой не беше помислял да поставя осветление там — но чухме, когато отгоре влязоха хора. Тя се опря в стената и погледна нагоре. Можех да видя очертанията й на идващата отгоре светлина.
	Кимнах в отговор на негласния й въпрос, когато ме погледна. Трябваше ни време за планиране, а това значеше да не допускаме върху нас да се оказва натиск. Тя издърпа другата мини-граната от калъфчето на бедрото си, активира я и я хвърли нагоре.
	Втората експлозия запрати върху нас буци сол и явно беше откъртила цял участък от стъпалата нагоре. Аз й кимнах и двамата погледнахме по продължение на стълбата. Нямаше как да слезем седемдесет етажа по-надолу и да не се озовем в капан накрая. Трябваше ни друг път навън.
	— Дейвид?
	Гласът на Коуди.
	— Забелязах някакви експлозии по-нагоре. Вие наред ли сте?
	— Не — отвърнах аз. — Прикритието ни го няма.
	Ейбрахам тихо изруга на френски.
	— Оставили сме резервната екипировка, Дейвид. Вие къде сте?
	Ейбрахам и Мизи бяха донесли още уреди за изкачване в случай, че имаше други пленници освен Тиа — или ако Меган и аз се присъединяхме към тях. Параметрите на мисията изискваха да се оставя екипировка за извънредни положения — за всеки случай.
	— Ние сме точно до вратата на седемдесетия етаж — обясних аз. — Къде е екипировката?
	— Черна раница — отвърна ми Ейбрахам — скрита във вентилационната шахта до служебния асансьор. Само че, Дейвид, когато се изнасяхме, охранителите направо заливаха етажа.
	Щеше да бъде същият етаж, на който Тиа им се беше изплъзнала, за да гони данните на Проф. При все това не бях сигурен, че бих могъл да я спася. Искри. В момента не бях сигурен, че ще мога да спася _себе си_.
	— Радиокомуникацията утихна веднага след като засякоха Ейбрахам — продължи Коуди. — Трябва да притежават някакъв обезопасен сигнал, с който да си служат при извънредни случаи. И няма да използват мобилни _Летящ рицар_, можеш да си заложиш поличката за това.
	Чудесно. Е, поне Меган и аз щяхме да имаме някакъв шанс с раницата. С опрян в стената гръб до вратата към седемдесетия етаж, аз извадих мобилния. Светлината му ни заля, докато разглеждахме изпратената от Коуди карта на етажа. Ние бяхме зелената точка, а асансьорът червената.
	Въпросната червена точка се намираше право в средата на проклетата сграда. Прекрасно. Запомних пътя и си отбелязах стаите на Проф. Щяхме да минем близо до тях, по един коридор току край апартамента му.
	Погледнах Меган и тя кимна. Плъзнахме вратата и Меган изскочи с оръжие в готовност, огледа се надясно и после — наляво. Последвах я, като гледах десния коридор, докато тя се придвижваше наляво. На тавана висяха електрически крушки и разкриваха абсурдно красиви вълни червена сол, прорязващи иначе черните и сиви стени. Приличаше на пламтящ гълъб.
	Издишах. Все още никакви охранители. Двамата продължихме по левия коридор и подминахме затворени врати, за които знаех, че водят към луксозните апартаменти. Щом достигнахме края на коридора, мислех доста оптимистично за шансовете ни. Може би всички охранители са били изтеглени да претърсват останалите етажи или да защитават Проф горе.
	Тогава стената на около три метра пред нас изчезна.
	Ние залитнахме назад, а нощният вятър нахлу през нова дупка във външната стена на постройката и довя още солен прах от седемдесет етажа нагоре във въздуха. Вдигнах ръка срещу солта и премигнах.
	Отвън върху светещ зелен диск се носеше Проф. Той пристъпи от него в сградата и краката му изскърцаха по солената прах. Меган изруга и отстъпи с протегнато пред себе си оръжие. Останах в позиция и огледах лицето на Проф с надеждата за някакъв признак на топлота или дори на жалост. Намерих само подигравка.
	Той вдигна ръцете си от двете страни и призова остриета зелена светлина — копия от силово поле, с които да ни прониже. В този миг изпитах нещо неочаквано.
	Чист гняв.
	Гняв към Проф, че не е достатъчно силен, за да се противопостави на мрака. Чувството беше скрито в мен, затиснато от цял ред обяснения — той спаси Вавилар; Регалия го беше манипулирала към падението; извършените от него неща не бяха негова грешка.
	Нищо от това не ми попречи да му бъда ядосан — _бесен_. Предполагаше се, че е нещо по-добро от това. Предполагаше се, че е непобедим!
	Нещо в мен потрепери — като някакво древно чудовище, което шава неспокойно насън в леговището си от камък и вода. Космите на ръцете ми настръхнаха, а мускулите ми се напрегнаха — сякаш се напрягах да вдигна нещо тежко.
	Погледнах в очите на Проф и видях отразена смъртта си. И нещо в мен каза _не_.
	Чувството за увереност изчезна за миг, заменено от чист ужас. Щяхме да умрем.
	Отскочих настрани и се измъкнах от острие светлина. Търкулнах се, а Меган отскочи назад към стената и успя да се отстрани от пътя на друго невероятно остро копие от силовото поле.
	Опитах да се изнижа по коридора, но се блъснах право в светеща зелена стена. Простенах, обърнах се и видях как Проф ме разглежда презрително. Той вдигна ръка, за да ме унищожи.
	Нещо малко го удари странично по главата. Той се сепна, после се обърна и още нещо го удари в челото. Куршуми?
	— О, да — обади се Коуди по линията. — Видяхте ли всички? Кой току-що чукна юнака от един километър? Аз бях.
	Куршумите не преодоляха защитните сили на Проф, при все че явно го дразнеха. Допълзях до Меган.
	— Можеш ли да направиш нещо? — попитах аз.
	— Аз…
	Силовото поле се надигна, обкръжи мен и Меган и изряза голямо парче от пода от каменна сол.
	Искри. Това беше. Щяхме да бъдем смазани като Вал и Ексел.
	Протегнах се за Меган, понеже исках да я държа, докато това ставаше. Тя бе добила съсредоточено изражение, стиснала зъби, вперила невиждащ поглед.
	Въздухът потрепери. Тогава вътре в кълбото до нас се появи _още някой_.
	Примигнах от изненада. Новопоявилият се беше червенокосо, късо подстригано момиче на тийнейджърска възраст. Носеше обикновени джинси и старо кожено яке. Тя ахна и погледна затворилото ни кълбо от силово поле.
	Проф сви ръка в юмрук, за да свие кълбото, ала младата жена разпери ръце настрани. Усетих _бръмчаща_ вибрация, като глас без звук. Това звучене ми бе познато. Тензорите?
	Силовото поле на Проф изчезна и ни изпусна на земята. Загубих равновесие, въпреки че младата жена с лекота се приземи на два крака. Бях напълно смаян, но бях жив. Приемах го. Хванах Меган и я дръпнах настрана от момичето.
	— Меган — просъсках аз. — Какво направи?
	Тя продължи да гледа невиждащо.
	— Меган?
	— _Шшш_ — отсече тя. — Това е трудно.
	— Но…
	Проф вирна глава.
	Момичето пристъпи напред.
	— … Татко? — попита тя.
	— _Татко?_ — повторих аз.
	— Не можах да намеря неразвалена негова версия в някоя достатъчно близка реалност — промърмори Меган. — Затова донесох каквото _можах_ да намеря. Да видим дали планът ти действа.
	Проф умислено огледа „дъщеря“ си, после махна с ръка и образува друго силово поле около Меган. Момичето го унищожи незабавно, като протегна ръце напред и освободи поток тензорна сила.
	— Татко? — попита го тя. — Какво правиш тук? Какво става?
	— Нямам дъщеря — отряза Проф.
	— Какво? Татко, това съм _аз_, Тави. Моля те, защо…
	— Нямам дъщеря! — прогърмя Проф. — Лъжите ти няма да ме подведат, Меган! Предателка!
	Той разпростря ръце настрани и се появиха върхове от зелена светлина, оформени като люспици стъкло. Той ги изстреля по коридора към нас, но Тави махна с ръка и пусна силова вълна. Това _беше_ тензорната сила — когато унищожи остриетата светлина, Тави изпари и стената наблизо. Тя стана на прах.
	Около момичето изникнаха две синьо-зелени остриета, досущ като на Проф. Искри! Тя притежаваше същия набор сили като него.
	Очите на Проф се разшириха. Това нещо в изражението му страх ли беше? Тревога? Меган не бе донесла със себе си в нашия свят негова версия, но това явно беше достатъчно близо. Да, той се боеше от нейните сили. От _своите_ сили.
	_Изправи се срещу страховете си, Проф_, отчаяно си казвах аз. _Не бягай. Сражавай се!_
	Той изрева от безсилие, размаха ръце пред себе си, унищожи коридора с едно дълго замахване и запрати над нас вълна от солен прах. Силовите полета проблясваха при появата си — парчета светлина, които се удряха в Тави; стени, свиващи се, за да смажат; какофония на унищожението.
	— Да! — провикнах се аз. Той не бягаше.
	Тогава, за нещастие, подът изчезна изпод мен.


>>	31.

	Вълната от разрушителната сила на Проф приключи, точно когато удари мен, и въпреки че паднах в дупката на пода, успях да се протегна и да се хвана за ръба, за да се спра. Меган коленичи до издатината, забравила за отворилата се до нея дупка.
	Падането беше около три метра, но това бе малко множко, за да искам да рискувам. Започнах да се изкатервам нагоре.
	— Дейвид — внезапно каза гласът на Тиа в ухото ми. — Какво правиш?
	— Опитвам да не умра — със сумтене произнесох аз, все още висейки. — Ти все още ли си на седемдесетия етаж?
	— В стаята на Джон съм и опитвам да вляза в кабинета му. Би ли могъл да прекъснеш електричеството за мен? Има електронна ключалка на бронираната врата.
	Отгоре избръмча тензорна вълна и аз чух зловещо простенване откъм тавана.
	— Изключвателя го няма, Тиа — продължих аз, докато се изправях на крака и се озовах в една военна зона. — А и ние имаме по-големи неприятности от това да се вмъкнем в стаите на Проф. _Той_ е тук.
	— Искри! — изруга Тиа. — Какво става? Вие добре ли сте?
	— Да и не.
	Докато съм бил долу, Проф и Тави бяха съборили междинните стени на стаите и бяха оформили много по-голямо бойно поле. Разменяха си избухвания на светлина и тензорни сили и оставяха процепи и кратери в пода.
	Таванът нямаше да издържи още дълго. Потърсих Меган — беше коленичила край останките от една стена. Тя изсъска през стиснати зъби; гледаше битката с немигащи очи. Пристъпих към нея, но когато ме погледна, устните й се свиха, а зъбите скръцнаха. Презрение.
	Охо.
	Това беше опасно. Твърде бързо беше пренесла твърде много неща към нашия свят.
	Но, искри, това _действаше_. Проф се оттегляше по коридора пред един от пристъпите на Тави — летящи копия от синя светлина, които той успяваше да изпари с тензорната си сила. Външната стена от лявата му страна бе разнебитена и през нея духаше вятърът. От дясната му страна стаите бяха осеяни с дупки, а подът и стените бяха почти изцяло унищожени.
	Хвърлих се към Меган, когато таванът от дясната страна на Проф хлътна. Премигнах — искри, от тази сол една драскотина на ръката ми _защипа_ — и видях как към Тави се понесоха остриета от блестящо зелено; светлината им освети прахта наоколо. Тя едва ги отблъсна.
	Проф беше загубил излъчването си на непоклатима увереност; потеше се и ругаеше, докато се биеше, и — за моя изненада — видях няколко драскотини на ръката му.
	Те не зарастваха.
	Силите й наистина спираха неговите. Но защо не беше станал добър? Не беше ли се изправил срещу страховете си?
	— Дейвид — притеснено се обади Тиа. — Звучи така, сякаш цялата _сграда_ се срутва. Ти добре ли си?
	— Засега. Тиа… Меган призова негова версия от друг свят. Човек с неговите сили. Те се бият.
	— Искри! — изруга Тиа по линията. — Вие сте откачени.
	За миг тя се умълча, докато аз зяпах Проф със зинала уста, смаян от прилагането на силата.
	— Добре — обади се колебливо Тиа. — Идвам при вас.
	— Не — възразих аз. — Крий се. Не мисля, че можеш да направиш нещо. Че _който и да е от нас_ може да направи нещо.
	Погледнах Меган — стиснала зъби — и се затичах към нея.
	Тя ме погледна ядосана.
	— Не се приближавай, Дейвид — изръмжа тя. — Просто… не се приближавай.
	Спрях, въздъхнах и се затичах по-нататък по коридора — към Проф и Тави. Глупаво може би, но трябваше да видя това. Минах през стаята, където таванът беше паднал от дясната ми страна, и след това продължих към двамата души, които се биеха. Тук коридорът завиваше, но те бяха продължили, бяха изпарили стената и навлезли в разкошен хотелски апартамент.
	Проф изстреля към Тави вълна от тензорна сила, разтопи столове и маси и я удари с пълна мощ. Копчетата на ризата й станаха на прах, но самата риза не — поддаваше само плътната неодушевена материя.
	Силовите й полета изчезнаха. Тя скочи в търсене на прикритие и едва се измъкна от светлинни остриета. Трябваше да преброя до три, преди тя да успее да образува силово поле и да блокира сипещите се удари. _Действаше._ Явно и тя имаше същата слабост като Проф — същите сили, използвани от някой друг. Улучването й от тензори временно изключваше нейните сили, както се отразяваше и огънят на Меган.
	Можех ли да направя нещо? Да й го обясня? Пристъпих напред, после се поколебах, тъй като въздухът около мен се огъна.
	Озовах се в моментно видение от друг свят — Зарево, застанал на някакъв покрив, стиснал разперени ръце в юмруци, а от тях излиза огън. Нощно небе. Студен въздух, раздвижван от избухванията на топлина от Епичния.
	Видението изчезна и аз отново бях на бойното поле в небостъргача. Отстъпих от деформирания въздух, а после се прикрих зад разрушена стена от каменна сол — вън от стаята, в която се сражаваха Проф и Тави. Над мен прелетяха няколко лъча светлина и се забиха в стената като вилици в торта.
	Сега, когато знаех как да гледам, забелязах други места, където въздухът се въртеше и деформираше. Имаше ги навсякъде из коридорите и стаите — силите на Меган разделяха нашата реалност и я редуваха с реалността на Зарево.
	На мен това ми изглеждаше като нещо много, много лошо.
	Светлините внезапно помръкнаха, угаснаха — и после почти веднага се върнаха. Проф и Тави дори не прекратиха боя, но забелязах, че младата жена изглежда много по-изтощена от него. Потеше се, зъбите й бяха стиснати, а по лицето й се стичаха сълзи и минаваха през полепналия по него солен прах.
	— Искри — изруга Тиа по линията. — Все още не мога да мина през тази врата. Някъде в стаята си Джон има резервен генератор. Включи се, когато прерязах кабелите; мога да го чуя как пухти вътре.
	— Ти продължаваш с това? — попитах аз.
	— Няма просто да _стоя_ тук — отвърна тя. — Ако той е разсеян, то тогава…
	Тя прекъсна, когато Проф освободи вълна от тензорна сила — предназначена да спре помитащо силово поле — и тя удари стената на апартамента, в който той се биеше. Стената падна навътре и разкри други стаи — там Тиа беше коленичила на пода.
	Тя пусна едно проклятие и се сниши до съборената стена.
	— Нямах представа, че си толкова близо — съобщи тя по линията. — Чакай. Това момиче ми изглежда познато. Това не е ли…
	_О, Господи…_
	— Момко — намеси се Коуди по линията — не мога да разбера какво става там горе. Вие _биете ли се_ някак с него?
	— Нещо такова — обясних аз и измъкнах пищова си от кобура му. Проф беше погълнат от двубоя си с Тави. Острие удари момичето, прониза ръката му и по стената отвратително пръсна кръв. Тя падна на колене и мигове по-късно раната започна да минава. Тави отби следващите светлини с тензорната сила и присви ръка. След това се изправи на крака — плътта беше зараснала, а кръвта спряла.
	Все още укрит в дупката до стаята, аз зяпах. Тя се излекува. А силите й се върнаха много по-бързо от способностите на Меган, след като докоснеше огън.
	_Като Едмънд. Слабостта й не я засяга толкова, колкото засяга Проф или останалите. Може би се е изправила срещу страховете си отдавна и ги е превъзмогнала?_
	Проф продължаваше да носи белези на местата на нейните удари. И все пак не можех да не смятам, че пропускам нещо _изключително_ при силите и слабостите. Проф се биеше с нея. Това не би ли означавало, че той сам застава срещу страховете си? Защо продължаваше да бъде толкова очевидно погълнат от тъмата?
	Вътре в стаята — през разрушената западна стена — Тиа най-накрая беше успяла да проникне в кабинета на Проф. Едва я различавах там — мина покрай генератор като оня, който намерихме горе. Тя седна на бюрото и започна бясно да работи на компютъра.
	Но Тави… горката Тави. Не я познавах, но сърцето ми се късаше, като виждах как отстъпва под избухванията на силата на Проф. Тя продължаваше да се бие, но очевидно имаше по-малко опит в сраженията от него.
	Изправих се и стиснах малкия си пистолет с две ръце. През рамо съзрях как Меган се приближава по коридора и плаче силно; лицето й представляваше маска от болка и съсредоточеност.
	Трябваше да спра това. То не действаше и унищожаваше Меган. Вдигнах оръжието си към Проф, докато той се беше концентрирал върху Тави; издишах и се успокоих. Изчаках една вълна от тензорната сила на Тави да мине над него и да унищожи някое силово поле.
	И после стрелях.
	Не мога да кажа дали бих настрана нарочно или беше ефект от люлеенето на пода. Тук таванът се огъваше както в съседната стая — твърде много стени бяха изчезнали.
	Както и да е, изстрелът ми закачи Проф за страната на лицето, вместо да го удари право в тила на главата. Куршумът откъсна парче от бузата му и разпръска кръв. Вродените му защитни силови полета не действаха. Вероятно бих могъл да го убия.
	Моментът отмина. Проф издигна зад себе си стена от силово поле, за да спре други изстрели — един почти несъзнателен жест, сякаш бях някаква задна мисъл. Злочестие… ами ако убиеше Тави? Бяхме я измъкнали от нейната реалност и я бяхме запокитили посред нашата война. Отново погледнах Меган.
	_Огън_, мина през ума ми. Това беше друг начин да приключим с това. Разрових се в джоба си в търсене на запалката. Къде беше? Дори не бях забелязал колко опърпани са станали дрехите ми — хубавото сако посипано със сол, а панталоните разкъсани. Не можех да намеря запалката си; бях я загубил някъде.
	Все пак намерих нещо друго в джоба си. Малък цилиндър. Тъканният инкубатор на Летящ рицар.
	Вдигнах поглед към мястото, където бях прострелял Проф. Смеех ли? Можеше ли Меган да удържи още малко?
	Взех решението си, втурнах се през стаята, снишавах се из силовото поле и прескочих останките на полустопено от тензора канапе. Това ме отведе в сърцето на битката — Проф и Тави се сражаваха край бара на великолепната стая. Над мен се носеха вълни от прах и влизаха в очите ми. Солта проникна и в устата ми и от това ми се доповдига. Подът се разтресе, аз се хвърлих на него и се изтъркалях настрани, когато невидим тензорен удар отвори голяма дупка наблизо. От дупка в тавана се сипеше прах.
	Изправих се и заобиколих Проф много отблизо при придвижването си към петното от кръв на пода. Той се обърна към мен с разширени от ярост очи. Искри, искри, _искри_!
	Плъзнах се по пода и посред кървавото петно намерих парченце кожа от бузата му. Той вече се бе излекувал от прострелването. Явно раните бяха нелечими само ако го засегнеше някое от остриетата от светлина. Обикновената рана започваше да заздравява веднага щом силите му се появяха отново.


>>	32.

	Този път не пропаднах два метра надолу при преминаването в другия свят, което си беше плюс. Вместо това се изтърколих върху покрив в тиха част на града. Не беше небостъргач, а жилищна постройка, макар и — разбира се — висока.
	Нищо не се разпадаше, нямаше пушечни изстрели, а и напълно липсваше объркващото бръмчене на тензорната сила на Проф. Само спокойното нощно небе. Красиво… и без червеното петно, което да блести ослепително срещу мен.
	Стисках образеца от тъканта, лежах, гледах небето и поех няколко успокоителни вдишвания. Това май беше най-щурото нещо, което съм правил, а досегашният ми живот бе поставил летвата твърде нависоко.
	— Ти — произнесе нечий глас зад мен.
	Претърколих се до положение на колене — с едната ръка придържах клетките на Проф по-близо, а с другата вдигнах оръжието. До покрива се рееше Зарево, светнал и пламтящ — дрехите и кожата му бяха погълнати от извиващите се пламъци. Куршумите не биха наранили огнения Епичен — просто щяха да се разтопят. Дали не бях заменил едно смъртноопасно положение за друго?
	_Трябва да изчаквам, докато не ме изтеглят обратно в моя свят_, казах си аз. Само дето… колко дълго щях да остана, ако Меган не опитваше активно да ме изтегли? Не можеше да съм се преместил за постоянно, нали така?
	Зарево беше неописуем — неговата аура от горещина и огън изкривяваше въздуха наоколо му. Най-накрая стъпи на покрива и — изненадващо — пламъците му отслабнаха. Появиха се дрехи — яке върху тениска и джинси. Огънят продължи да гори по ръцете му, но беше отслабен, като последните пламъци на лагерния огън, преди да се предадат на жаравата. Лицето бе същото като другите пъти, в които го бях виждал.
	— Какво направи с Тави? — попита той. — Ако си я наранил…
	Облизах устни — бяха страшно сухи и солени.
	— Аз…
	И отново моралните измерения на постъпката ни направо ме удариха по главата, като юмрука на сервитьорката от Фабриката, след като съм опитал да отмъкна един мъфин повече.
	— Беше всмукана в моя свят.
	— Значи Тиа е права. Вие действително се опитвате да ни изтеглите в своето измерение?
	Той пристъпи напред и пламъците му отново лумнаха.
	— Защо правите това? Какво сте намислили?
	Аз отстъпих назад върху покрива.
	— Не е това! Или, да, ние не знаехме — най-напред Меган не знаеше — искам да кажа, ние не…
	Нямах представа какво опитвам да кажа.
	За щастие, Зарево спря, а след това още повече отслаби пламъците си.
	— Петна, та вие сте уплашени. — Той вдиша дълбоко. — Виж сега, можете ли да върнете Тави? Намираме се в средата на нещо. Имаме нужда от нея.
	— Тиа… — казах аз, свалих оръжието си и събрах две и две. — Чакай. Ти си един от Възмездителите?
	— Затова ли все ме дърпате във вашия свят? — попита той. — Няма ли моя версия там?
	— Аз… смятам, че е възможно да си момиче — отвърнах аз. _И да излизаш с мен._ Бях забелязвал приликите по-рано — Зарево беше рус и имаше лице, което, ако не се обръщаше внимание на мъжките му черти, напомняше за това на Меган.
	— Да… — отговори той и кимна. — Забелязал съм я. Тя е човекът, който ме изтегля. Странно е да си помисля, че може и да имам сестра на друго място, в друг свят.
	Проблясък на светлина възпламени наблизо разположена сграда. Шарп Тауър? За пръв път си дадох сметка, че все още се намирах в същата част на Илдития, но извън кулата, на върха на постройка като онази, на която се беше разположил Коуди.
	Зарево се врътна по посока на експлозията, а след това изруга.
	— Стой тук — каза той. — Ще се занимавам с теб по-нататък.
	— Почакай — възразих аз и станах на крака. Този проблясък… изглеждаше познат. — Разрушение. Това просветване е причинено от Разрушение, нали?
	— Ти го познаваш? — попита ме Зарево и отново се обърна към мен.
	— Да — отговорих аз и опитах да се ориентирам в това, което виждах. — Може да се каже. Защо…
	— Чакай — прекъсна ме Зарево и допря ръка до ухото си. — Да, видях го. Дошъл е в Шарп Тауър. Прав беше.
	Той присви очи и изгледа по-високото здание.
	— Искам да вляза в контакт. Не ме интересува дали опитва да ме подмами, Тиа. Най-накрая трябва да се изправим срещу него.
	Колебливо отидох до Зарево, който стоеше на края на нашата сграда. Толкова много неща тук бяха различни, но и толкова много беше същото. Разрушение, самата Илдития. _Тиа_, както изглежда? И Тави… нейна дъщеря?
	Горещината от Разрушение се върна — силна горещина на вълни. Солта не можеше да се възпламени, но той продължаваше да излъчва. Там нависоко се движеха сенки. Примижах и тогава — като силуети на фона на пламъците — видях как фигури скачат от прозорците.
	— Петна! — изстреля Зарево. — Тиа, там горе има хора. Скачат, за да избягнат създаваната от него горещина. Отивам.
	Зарево избухна в пламъци и се стрелна във въздуха — макар че можех да преценя, че няма да достигне хората навреме. Твърде далече беше, а и те падаха твърде бързо. Сърцето ми спря. Какво ужасно решение — да изгориш от Разрушение или да паднеш към смъртта си? Исках да избърша сълзите от очите си, но не можех. Горките хора.
	Още някой скочи от стаята на върха на горящата сграда. Фигура със светещи ръце — величествен образ, който скочи надолу с развяно след него сребристо наметало. Подобно на метеор той остави след себе си блестяща, мощна светлина, докато се носеше към падащите хора. Дъхът ми спря, когато хвана първия човек, а после следващия.
	Залитнах назад. _Не._
	Зарево дойде и отново кацна до мен.
	— Няма значение — съобщи той на Тиа и пламъците му отчасти отслабнаха. — Той беше там навреме. Трябваше да се досетя. Кога е бивало той да закъснее?
	Познавах фигурата. Тъмно облекло. Могъщо телосложение. Дори отдалеч, дори и посред нощ, аз разпознавах този човек. Бях прекарал живота си да го изучавам, да го наблюдавам и да го преследвам.
	— Стоманеното сърце — прошепнах аз.
	След това се разтърсих и хванах Зарево, напълно забравил, че той пламти. За щастие, пламъците изчезнаха при допира и аз не получих изгаряния.
	— Разбира се, че е той — потвърди Зарево и се намръщи.
	— Стоманеното сърце… — повторих аз. — Стоманеното сърце не е _зъл_?
	Той повдигна вежда към мен, все едно се бях побъркал.
	— А го няма и Злочестие — продължих аз, докато гледах към небето.
	— Злочестие?
	— Червената звезда! — обясних аз. — Която доведе Епичните.
	— Заклинание? — попита той. — Изчезна година след появата си; няма я вече десет години.
	— Усещаш ли мрака? — продължих аз. — Подтика към егоизъм, който поразява всеки Епичен?
	— За какво _говориш_, Чарлстън?
	Няма Злочестие, няма мрак, Стоманеното сърце е _добър_.
	Искри!
	— Това променя всичко — прошепнах аз.
	— Виж, и преди ти казвах, че трябва да се срещнеш с него — заговори ме Зарево. — Той отказва да повярва във видяното от мен, но той _трябва_ да говори с теб.
	— Защо с мен? Какво го интересувам аз?
	— Е — отговори Зарево — той те уби.
	_В моя свят аз го убих. Тук той е убил мен._
	— Как се е случило? Аз трябва да…
	Залитнах. Зави ми се свят.
	— Отивам — обясних аз и започнах да изчезвам. — Не мога да го спра. Ще върнем Тави. Кажете му… кажете му, че ще се върна. Трябва да…
	— … разбера какво е станало тук — довърших изречението, ала Зарево беше изчезнал. На негово място се намираше изпълнено с прах и ярка светлина помещение. Двама Епични в битка. Отново се бяха преместили в коридора и подминаха апартамента на Проф. Това ги поставяше от дясната ми страна — където повечето от стените на помещението бяха изчезнали.
	По време на отсъствието ми бяха дошли охранители и се бяха разположили на ъгъла в коридора, близо до моето укритие. Бяха започнали да действат срещу Тави и да изстрелват срещу нея по коридора залпове от преграден огън.
	_Не. Злочестие…_
	Трябваше да кажа на някого! Лесно забелязах Тиа — работеше крадешком на компютърния терминал в съседния апартамент. Беше пред мен и малко вляво. На главата ми се изсипа струйка сол и таванът простена.
	Погледнах през рамо и видях как Меган се носи из апартамента към мен. Висока, решителна, отметнала назад глава, простряла ръце настрани — всеки пръст оставяше бразда в реалността. Един Висш Епичен в цялата си мощ.
	Тя ме погледна и _изръмжа_.
	Да. Имах по-сериозен проблем, с който да се оправям.


>>	33.

	Огън. Трябваше ми _огън_.
	Приличаше на жестока ирония — преди мигове се намирах близо до човек, буквално изграден от пламък, а сега не можех дори и искра да намеря.
	Пъхнах отмъкнатите клетки на Проф в джоба си, после станах и прекосих апартамента, като правех всичко възможно да стоя приведен. Охраната се оттегляше. Докато отчаяно търсех начин да предизвикам пламък, съзрях в коридора Тави, паднала на колене, обкръжена от няколко наслоени един върху друг мехура от светлина. Вероятно най-вътрешният беше нейният. Беше се свила вътре на кълбо, със сведена глава; кожата й бе покрита със слой солена прах, набраздена от пот; трепереше.
	Сърцето ми се сви, но аз хукнах за Тиа с надеждата, че тя може да има запалка. Меган се пресегна за мен, но се изплъзнах. Въпреки това въздухът около мен се нагъна. Зърнах откъслеци от други светове, от чужди пейзажи, от места, на които това място се беше превърнало в джунгла. Другаде бе станало гола пустош от прах и камък. Видях армии от блеснали Епични и купища мъртъвци.
	Голяма част от тавана зад мен поддаде и рухна в какофонията на камък, който стърже в камък. Разруши част от пода и ме събори. Ударих се в повърхността с рамо и се понесох през солта.
	Когато най-накрая спрях, започнах да мигам, за да махна прахта, и се закашлях. Искри. Кракът ме болеше. Бях си изкълчил глезена при падането.
	Останките слегнаха и се видя, че повечето от пода на апартамента е изчезнал. Аз се бях озовал в стаите на Проф, до Тиа — тя се беше прикрила до бюрото и здраво стискаше мобилния в юмрук. Беше свързан с кабели за драйва на компютър, снабдяван с електричество — заедно с олюляващите се крушки — от малкия, бавно работещ в ъгъла генератор.
	Меган не беше трепнала. Тя се обърна към мен. Зад нея, от другата страна на дупката в пода, хората от охраната на Проф се викаха и се изтегляха от отломките. От дясната й страна Проф се беше надвесил над рухналата на пода Тави. Силовото й поле бе изчезнало. Тя се размърда, но не се надигна.
	Меган срещна погледа ми — беше издигнала ръце пред себе си. Устните й се свиха презрително, но тя не ме изпусна от поглед, а после скръцна със зъби. Усетих молба в изражението на лицето й. Все още проснат на разбития под, аз извадих пистолета от кобура, прицелих се и стрелях.
	В генератора.
	Като устройството на горния етаж, и този имаше резервоар с бензин. Не избухна, както го очаквах, но изстрелите го пробиха, предизвикаха огън и бликнаха пламъци.
	Светлините веднага угаснаха.
	— Не! — извика Тиа.
	Меган гледаше огъня, а той танцуваше в очите й.
	— Посрещни го, Меган — прошепнах аз. — Моля те.
	Тя пристъпи към него, като че ли привлечена от топлината му. После извика, изтича напред, подмина ме и протегна ръка в пламъка.
	Меган рухна. Тави изчезна. Цепнатините във въздуха се изпариха. Аз въздъхнах облекчено и успях да пропълзя до Меган, като влачех наранения крак зад себе си.
	Тя потръпна и притисна силно изгорената си ръка. Аз я отдръпнах още по-надалеч от генератора — ако избухне — и я взех в ръцете си.
	В катраненочерната стая имаше само две светлини — гаснещият огън…
	И Проф.
	Меган стисна очи, трепереща от изпитанието си. Беше спасила живота ни, задейства моя план, но това не се оказа достатъчно. Лесно можех да го забележа, когато Проф се запъти към нас. Той достигна края на пробитата в пода дупка и я прекоси по силовото поле, образувано под краката му. Осветен отдолу, той приличаше на призрак — по-голямата част от лицето му се намираше в сянка.
	Проф винаги имаше някак… недовършен вид. Прилично на палета натрошени тухли лице, обикновено подчертано с небръсната брада. Днес обаче можах да забележа и белези на изтощение. Бавните стъпки, струйките пот по лицето, отпуснатите рамене. Битката му с Тави беше трудна. Беше практически неунищожим, ала се _изморяваше_.
	Огледа мен и Меган.
	— Убийте ги — нареди той, обърна ни гръб и се отдалечи в сенките.
	Две дузини охранители свалиха оръжията си, за да стрелят. Придърпах Меган към себе си, достатъчно близо, за да чуя шепота й:
	— Умирам като себе си — каза тя. — Поне ще умра като себе си.
	Огън. Силите й бяха спрени. Винаги се оказваше без тях в продължение на минута или две, след като съзнателно се е изгорила.
	Ако умреше сега, щеше ли това да е завинаги?
	_Не._
	_Не… Какво направих?_
	Извъртях се и застанах пред нея, когато охранителите откриха ужасен преграден огън. Стените експлодираха във водопад от парченца сол. Мониторът на компютъра се натроши. Куршумите засипаха всичко, придружени от оглушителния шум на оръжейната стрелба.
	Притиснах Меган към себе си, застанал с гръб към огъня.
	Отново нещо в мен се размърда. Дебнещите в душата ми дълбини, чернотата там долу. Движещи се около мен сенки, писъци, чувства, които ме пронизваха като остриета — внезапното и могъщо усещане от сънищата ми. Отметнах глава назад и закрещях.
	Пушечната стрелба затихна; прозвучаха неколцина последни гърмежа и пълнителите бяха празни. При вражески Епичен пред тях, тези хора не се поколебаха и не се отдръпнаха. Неколцина включиха поставените на оръжията им лампички, за да огледат работата си.
	Очаквах болката или поне изтръпването, които се получават, когато са те улучили. Нищо такова не изпитвах. Колебливо се обърнах да погледна зад себе си. Заобикаляше ни разруха — подът, стените, мебелите бяха нацепени, надупчени, натрошени… навсякъде с изключение на мястото непосредствено около мен. Подът тук въобще не беше натрошен. Всъщност беше стъклоподобен и отразяващ. Наситено, лакирано сребристочерно. Метално.
	Аз бях жив.
	От паметта ми прошепна гласът на Регалия: _„Получих уверение, че ще ти се дадат сили, които са «тематично подходящи».“_
	— Впечатляващо — обади се Проф от сенките. — Какво направи тя? Отвори врата към друг свят и изпрати куршумите там?
	Звучеше уморено.
	— Ще трябва и аз самият да го направя. Не си мислете, че не ме наранява.
	— Джонатан… — прошепна един глас.
	Намръщих се. Дойде отблизо. Кой…
	Бях забравил Тиа.
	Тя се свлече върху бюрото от каменна сол, осветена от потрепващата светлина на огъня. Беше се крила там, но куршумите я бяха достигнали. Кървеше от многобройни рани, стиснала мобилния с пръсти. И той беше пробит.
	— Джон — каза тя. — Копеле. Боеше се, че ще се стигне до… това.
	Тя се закашля.
	— Аз сбърках, а ти излезе прав. Както… винаги.
	Проф пристъпи в светлината на оръжията на войниците. Изтормозеното, сломено лице сякаш се променяше; челюстта му увисна. Като че ли _виждаше_ за пръв път тази вечер. Тъй че той видя как Тиа изпусна последното си накъсано дихание и умря.
	Смаяно коленичих и почти не чух рева на Проф — неговия внезапен, смаян вик на агония и съжаление. Той прескочи дупката в пода върху поле от светлина, прелетя покрай мен и Меган, не ни обърна внимание и сграбчи Тиа.
	— Излекувай се! — нареди й той. — Излекувай се! Дарявам ти го!
	Държах се за Меган, безчувствен и невярващ. Фигурата на Тиа остана неподвижна в ръцете му.
	Подът се изпари. Стените, таванът, _цялата кула_. Всичко стана на прах пред изтерзания вик на Проф. Войниците падаха като камъни, но около него и Тиа се образува мехур.
	Стомахът ми се обърна, когато Меган и аз също започнахме да падаме през солената прах седемдесет етажа надолу към земята.
	— Меган! — креснах аз.
	Очите й бяха затворени. Държах се за нея и се премятах из въздуха.
	Не. Не. _НЕ._
	В нощта около нас падаха тела, порой от прах, мебели, парчета плат. Те минаваха покрай нас.
	— Меган! — извиках аз отново, над шума на вятъра и крясъците на ужасените войници. — Събуди се!
	Очите й се отвориха и все едно пламтяха в нощта. Подскочих и едва успях да я удържа — и внезапно се озовах в ремъците на парашут.
	Ударихме земята мигове по-късно с обезпокоително _хрус_. Тогава дойде болката. Задъхвах се от силата й — като вълна от електричество, минаваща през тялото ми от краката. Толкова могъща беше, че не можех да се движа. Търпях я и гледах черното небе.
	И Злочестие, който също ме гледаше.
	Времето минаваше. Не много, но достатъчно. Чух стъпки.
	— Тук е — припряно каза Ейбрахам. — Прав беше. Искри! Това _беше_ парашут. Един от нашите, но аз въобще не бях оставил…
	Извърнах глава, примигнах, за да разчистя солената прах и го видях — огромна фигура в нощта.
	— Намерих те, Дейвид — рече той и ме хвана за ръката.
	— Меган — прошепнах аз. — Под парашута.
	Беше я покрил, след като се приземихме.
	Ейбрахам продължи и вдигна парашута.
	— Тук е — каза той с облекчение в гласа. — И диша. Коуди, Мизи, имам нужда от помощта ви. Дейвид, ще се наложи да те пренесем. Не можем да чакаме. Проф е там горе и свети. Може да слезе всеки момент.
	Стегнах се, когато Ейбрахам ме метна през рамо. Другите двама дойдоха и издърпаха Меган от развалините. Нямаха време да се тревожат дали не вредят повече, отколкото помагат.
	Отнесоха ни в нощта и зарязаха останките на една мисия, която ние бяхме провалили напълно.


>>	34.

	Не спях, въпреки че когато Коуди ни спря в някаква уличка, за да провери да не би да ни следят, позволих на Ейбрахам да ми даде нещо за болката. Мизи мъкнеше носилката, за да помага да носят Меган и мен, докато Ейбрахам ме преглеждаше. Оказа се, че съм счупил и двата си крака при удара в земята.
	Когато напуснахме въпросната уличка, небето вече се бе вкиснало и върху нас започна да пада ситен дъждец, който покри пътищата с хлъзгава солена вода. Каменната сол обаче се представи по-добре, отколкото го бях очаквал. Не настъпи всеобщо топене на града.
	В началото дъждът ми се отразяваше добре и изми част от праха от кожата ми, докато лежах в носилката до Меган. При моста в парка обаче бях вече мокър до кости. Масивният вид на базата ни, изникваща изпод моста като някаква странна гъба, беше нещо хубаво.
	Меган продължаваше да е в безсъзнание, но изглежда й беше понесло по-добре, отколкото на мен. Ейбрахам не можа да намери никакви счупени кости, въпреки че щеше да носи някои сериозни натъртвания, а и ръката й беше обгорена и покрита с мехури.
	— Е, живи сме — обобщи Коуди, щом спряхме пред вратата на скривалището. — Освен ако, разбира се, не сме пропуснали някоя опашка и Проф не дебне наблизо в очакване да го заведем при Крадеца.
	— Оптимизмът ти е толкова насърчителен, Коуди — отвърна му Мизи.
	Отне ни известно време, докато успеем да вкараме носилката през входа, който бяхме направили така, че да прилича на малък тунел, засипан с отломки в единия край. Можех да помагам, като бутах с ръце. Краката продължаваха да ме болят, но болката вече беше от вида _Хей, не ни забравяй_, а не от предишния вид _ГОСПОДИ, СЧУПЕНИ СМЕ_.
	Скривалището миришеше на харесваната от Крадеца супа — прост зеленчуков бульон почти без вкус. Ейбрахам освети с мобилния си.
	— Изключи го, идиот — обади се Крадеца от стаята си.
	_Сигурно отново медитира._ Надигнах се в носилката си, а Мизи пропълзя навътре, въздъхна и стовари екипировката си на купчина.
	— Имам нужда от душ — съобщи тя на Крадеца. — Какво трябва да направи едно момиче, за да те накара да направиш един?
	— Да пукне — отвърна й той.
	— Мизи — спокойно заговори Ейбрахам — провери екипировката, а после върни на Крадеца нещата, които е създал за нас заедно с благодарностите ни. Вероятно е все едно, тъй като те просто ще изчезнат, но може би жестът ще има някакво значение за него. Коуди, наблюдавай навън дали някой ни е проследил. След като имаме повече време, искам да прегледам тези двамата тук по-подробно.
	Кимнах бавно. Да. Заповеди. Трябваше да се издават заповеди. Но… връщането насам беше за мен като в мъгла.
	— Трябва да дадем отчет — намесих се аз. — Аз открих някои работи.
	— По-късно, Дейвид — леко възрази Ейбрахам.
	— Но…
	— Ти си в състояние на шок, Дейвид — продължи той. — Нека си починем най-напред.
	Въздъхнах и отново си легнах. Не се усещах в състояние на шок. Вярно, че бях лепкав от пот и изстинал — но върху мен беше валял дъждът. Да, треперех и не можах да мисля за твърде много неща при придвижването насам — но то бе заради изтощението от цялата работа.
	Съмнявах се, че е слушал доводите ми. Въпреки съгласието си, че аз стоя начело, Ейбрахам можеше да се държи съвършено майчински. Убедих го най-напред да прегледа Меган и с помощта на Мизи той я отнесе, за да я съблече от мократа, накъсана вечерна рокля и да се убеди, че не е получила незабелязани рани. После се върна да шинира краката ми.
	Около час по-късно Ейбрахам, Мизи и аз се бутахме в най-малката стаичка на новата ни база — надявахме се, че е достатъчно далеч от Крадеца, та да си говорим насаме. Меган спеше омотана в превръзки в ъгъла.
	Ейбрахам не спираше да ме гледа в очакване, че ще заспя. Аз упорито се държах буден, облегнат на стената, проснал хванатите си в шини крака напред. Бяха ми дали някакви свръхмощни болкоуспокоителни, тъй че можех уверено да отвръщам на погледа му.
	Ейбрахам въздъхна.
	— Нека да проверя Коуди — обясни той. — Тогава ще говорим.
	Това ме остави заедно с Мизи. Тя си посръбваше от горещото какао, купено на пазара преди няколко дни. Не можех да го понасям. Твърде сладко.
	— Та — поде тя — това… не беше _пълен_ провал, нали?
	— Тиа е мъртва — дрезгаво отвърнах аз. — Провалихме се.
	Мизи потрепери и погледна в чашата си.
	— Да. Но… искам да кажа… ти трябваше да изпиташ една от теориите си. Сега знаем повече от вчера.
	Поклатих глава — болен от притеснение по Меган и огорчен, задето изтърпяхме толкова много за спасяването на Тиа, само за да я загубим завинаги. Усещах се без посока, разгромен и наскърбен. Гледах я право в очите — тя беше една от първите в групата, отнесли се към мен като към полезен човек. А аз я издъних.
	Можех ли да направя повече? Нищо не бях казал за това как съм оцелял от пушечната стрелба. Истината е, че самият аз не знаех отговора. Искам да кажа… Имах подозрения. Но _не знаех_, тъй че каква беше ползата да говоря за това?
	_Лъжем себе си, а?_ — попита една частица от мен.
	— Този парашут — поде Мизи, загледана в Меган. — Тя го направи, нали?
	Кимнах.
	— Поставила го е на теб вместо на себе си — продължи тя. — Винаги така прави. Предполагам, че ако се прераждаш, след като си умрял, има смисъл…
	Мизи прекъсна.
	Ейбрахам се върна.
	— Щастлив е като заек в дупката си — предаде той. — Коленичил на моста в дъждобрана си, дъвче говежда пастърма и търси да гръмне нещо. Засега нищо. Всъщност може и да сме се измъкнали.
	После седна и скръсти крака. Внимателно свали своя медальон — символа на Верните — и го задържа пред себе си. Той проблясваше сребристо на светлината на извадените ни мобилни.
	— Ейбрахам — започнах аз. — Знам, че… искам да кажа, че Тиа беше приятел…
	— Повече от приятел — тихо заговори той. — Старшият ми офицер, а аз не й се подчиних. Смятам, че ние постъпихме правилно, а тя не, но не мога да приема леко загубата й. Моля ви. Почакайте.
	Ние чакахме, той затвори очи и изрече кратка молитва на френски. Дали към Бог, или към легендарните Епични, за които вярваше, че ще ни спасят? Нави верижката на медальона си в ръка и я стисна здраво, но — както обикновено — не можех да усетя добре емоционалното му състояние. Почит? Болка? Тревога?
	Най-накрая той пое дълбоко дъх и си постави отново верижката.
	— Ти имаш информация, Дейвид. Смяташ, че е важно да я споделиш. Ще оплачем Тиа както трябва, когато войната е приключила. Говори. Какво стана вътре?
	Той и Мизи ме гледаха с очакване, тъй че преглътнах и започнах. Вече им бях казал за Тави, но сега обясних и какво стана с мен, когато бях всмукан в света на Зарево. Нещата, които видях. Стоманеното сърце.
	Говорех несвързано. В действителност _бях_ уморен. Вероятно и те бяха, но не можех да заспя. Не и преди да съм разтоварил бремето на видяното и откритото. Казах им всичко, което можах, преди вероятно да се унеса. Още малко и щеше да се наложи да говоря за подозренията ми по отношение на моето… развитие.
	— Той те е убил? — попита Ейбрахам. — В техния свят Стоманеното сърце е убил теб? Това ли казаха?
	Кимнах.
	— Любопитно. Този свят прилича на нашия, но е различен в толкова важни отношения.
	— Не го пита за мен, нали? — поинтересува се Мизи.
	— Не. Защо? Трябваше ли?
	Тя се прозина.
	— Де да знам. Може би оттатък съм някаква супер страхотна нинджа.
	— Бих казал, че днес беше супер страхотна нинджа — обади се Ейбрахам. — Представянето ти на тази мисия беше добро.
	Тя се изчерви и отпи от какаото си.
	— Свят без Злочестие — продължи Ейбрахам. — Но какво означава…
	Мобилният му забръмча. Той се намръщи и го погледна.
	— Не познавам този номер.
	Завъртя го към мен.
	— Летящ рицар — обясних му аз. — Отговори му.
	Той го направи, вдигна телефона към ухото си и го отмести, понеже Летящ рицар заговори високо. Ейбрахам свали машинката.
	— Развълнуван е от нещо — обясни той.
	— Очевидно — съгласи се Мизи. — Пусни тоя глупак на високоговорител.
	Ейбрахам натисна нужните копчета. Лицето на Летящ рицар се яви на мобилния, а гласът му се пренесе в стаята.
	— … не мога да повярвам на _куража_ на тази жена. Какво е станало с мобилния на Дейвид? Изпарил ли го е? Часове наред не мога да проследя тая джаджа.
	Извадих своя. Едвам бе оцелял в битката — с напукан екран, отскубнато задно капаче и изчезнала батерия.
	— Той… виждал е и по-добри дни — обясни Ейбрахам.
	— Наистина трябва да бъде по-внимателен — продължи Летящ рицар. — Тия неща не са безплатни.
	— Знам — намесих се аз. — Ти ни накара да си платим за тях.
	— Хе — отвърна Летящ рицар. Беше смайващо, даже дразнещо жизнерадостен. — Ще ти пратя нов след това, хлапе.
	— Това? — попитах аз.
	— Данните на Регалия — обясни той. — Невероятно е. Вие не ги ли четете?
	— Данните? — попитах аз. — Летящ рицар, те бяха на мобилния на… Тиа. Ти си _копирал_?
	— Разбира се, че съм ги копирал — рече той. — Смяташ, че съм направил национална мрежа от линкове за обмяна на данни за забавление? Е, _забавно е_. Но това е, защото чета пощата на хората.
	— Изпрати ни пълно копие — обади се Ейбрахам.
	Летящ рицар се умълча.
	— Летящ рицар? — започнах аз. — Ти не…
	— Тихо — прекъсна ме той. — Не ви зарязвам. Просто получих друго обаждане.
	И изруга ядно.
	— Секунда.
	Тишина. И тримата несигурно се гледахме един друг. Ако Летящ рицар бе сложил ръка на данните, то може би мисията не е пълен провал.
	Той се върна след няколко минути.
	— Е, по дяволите — обясни той. — Беше Джонатан.
	— Проф? — попитах аз.
	— Да. Поиска да ви проследя. Не знам как е разбрал, че мога да го направя. Винаги съм му казвал, че не мога.
	— И? — попита Мизи.
	— Пратих го в другия край на града — отговори Летящ рицар. — Не е близо до вас, хора. Което означава, че веднъж щом се разправи с вас, той _гарантирано_ ще дойде да ме убие. Идиоти такива, трябваше да ви покажа пътя още на вратата.
	— Хъм… моля? — запита го Мизи.
	— Изпращам ви копие от плановете на Регалия — продължи Летящ рицар. — Имайте предвид, че се споменават няколко снимки, които липсват в папката. Това не е, понеже крия нещо от вас; мобилният свърши, преди да приключи свалянето на файловете. Все пак кажете на Тиа, че е свършила страхотна работа.
	— Тиа бе застреляна — приглушено съобщих аз. — Той я уби.
	Линията отново замлъкна, при все че след малко отново чух Летящ рицар да издишва.
	— Злочестие — прошепна той. — Не смятах, че някога ще стигне дотам. Искам да кажа, знаех, че ще… но _Тиа_?
	— Не мисля, че го искаше — обясних аз. — Прати главорезите си срещу нас и тя се оказа мъртва.
	— Прехвърлянето става — рече Ейбрахам, вдигнал своя мобилен. — Тези данни обясняват ли _какво_ прави Проф тук?
	— Определено — поде Летящ рицар и отново се въодушеви. — Той…
	— Той е тук за Крадеца — намесих се аз. — Тук е, за да направи мотиватор от неговите приемателни способности, а после да го използва, за да абсорбира силите на Злочестие — всичките — и по този начин да стане върховният Епичен.
	Мизи смаяно примигна, а Ейбрахам вдигна поглед към мен.
	— О — заключи Летящ рицар — значи си _прочел_ данните?
	— Не — обясних аз. — Просто е разумно.
	Парчетата се наместваха.
	— Ето защо Регалия е довела Разрушение във Вавилар, нали? Можеше да излезе със сто различни начина да заплашва града и да застави Проф да използва силите си. Тя обаче го покани, понеже искаше да направи мотиватор от разрушителните му сили, за да скрие какво _наистина_ вършеше.
	— Телепортатор — потвърди Летящ рицар — за да може да се добере до Злочестие, щом се сдобие със способностите на Крадеца. Само че тя умря, преди да задейства плана си, тъй че го прави Проф. Точно предположение, хлапе. Криел си се от мен; въобще не си толкова глупав, колкото се преструваш. Допълнителна бележка — изоставям тукашната си база. Мани вече ме пренася до джипа. _Няма_ да се навъртам наоколо, когато най-опасният Епичен в света вероятно може мигновено да се телепортира където си поиска.
	— Направи ли го, ще извести Разрушение. Част от обяснението за бомбата във Вавилар е било Разрушение да не разбира, че крадат силите му.
	— И все пак се изнасям, поне докато Джонатан не се поуспокои малко от това, дето го пратих за зелен хайвер.
	— Летящ рицар — каза Ейбрахам. — Имаме нужда от твоя болконтрол. Имаме ранени.
	— Трудно — отвърна той. — Точно сега ми е единственият. Хора, харесвам ви — е, не ви ненавиждам сериозно — но моята кожа е по-ценна от вашата.
	— Ами ако мога да ти дам нещо, за да направиш още един? — попитах аз и бръкнах в джоба си. Извадих контейнерчето за тъканни образци и го вдигнах. Ейбрахам услужливо завъртя своя мобилен, за да предостави гледка на Летящ рицар.
	— Това да не е… — рече гласът на Летящ рицар.
	— Да. От Проф.
	— Всички останали да излязат от стаята. Искам да говоря само с хлапето.
	Ейбрахам вдигна вежда към мен и аз кимнах. Той неохотно ми даде своя мобилен и си излезе с Мизи.
	Облегнах се на стената и гледах лицето на Летящ рицар на екрана на устройството. Неговият телефон явно бе закрепен пред него с някакво поставено на врата му устройство, докато Мани го пренасяше през един от тунелите.
	— Ти го направи — тихо каза Летящ рицар. — Как? Силовите му полета би трябвало да го предпазват от рани.
	— Меган се пресегна в друго измерение — отвърнах аз — и доведе версия на Проф. Приблизителна.
	— Приблизителна?
	— Дъщеря му — обясних аз. — Смятам, че е негова и на Тиа. Тя имаше сили като неговите, Летящ рицар. И… — поех дълбоко дъх — това е слабостта му. Неговите сили. Поне Тиа твърдеше това.
	— Хмм… — обади се Летящ рицар. — Има смисъл, познавайки Джонатан. Странно е, че дъщеря му има неговите сили. Тук децата на Епичните се раждат без сили. Както и да е, тя оправи ли се със способностите му?
	— Да — потвърдих аз. — Успях да откъсна парче кожа от него и да го прибера за теб.
	— Човече — продължи Летящ рицар, — ти нали разбираш, че ние _наистина_ търсим това. Ако знае, че го притежаваш…
	— Знае.
	Летящ рицар печално поклати глава.
	— Е, ако ще ме убиват, може и да допусна да го извърши някой стар приятел. Ще ти пратя болконтрола с дрон, но ти ми връщаш образеца. Дадено?
	— Дадено, при едно условие.
	— Което е?
	— Трябва ни начин да се бием с Проф — отвърнах аз. — И да го заставим да се изправи срещу силите си.
	— Накарайте вашия домашен Епичен да призове друга негова версия.
	— Не. Не подейства. Успяхме да преодолеем силите му, но той не се промени. Ще трябва да опитам нещо друго.
	Това беше вярно, но само наполовина. Хвърлих поглед към Меган — беше в безсъзнание и дишаше тихо. Извършеното от нея тази нощ почти я унищожи; нямаше отново да я моля да прави нещо подобно. Не бе честно към нея и със сигурност не бе честно за човека, когото домъкнахме в нашия свят.
	— Тогава… — подкани ме Летящ рицар.
	Аз вдигнах тъканния контейнер.
	— Има и друг начин да го принудим да се изправи срещу някого с неговите сили, Летящ рицар.
	Той се засмя.
	— Ти си сериозен.
	— Сериозен съм като куче в очакване на лакомства — съгласих се аз. — Колко време ще отнеме? Да направиш уреди за всичките три сили. Силови полета, регенерация, дезинтеграция.
	— Месеци — обясни Летящ рицар. — Дори година, ако някоя от способностите е трудна за разбиване.
	Бях се притеснявал от това.
	— Ако това е единственият начин, трябва да го направим.
	Не ме привличаше да трябва да бягам цяла година и да държа Крадеца далеч от ръцете на Проф.
	Летящ рицар ме изучаваше. Манекенът му го постави в джипа, а после закопча колана на седалката.
	— Имаш смелост — обобщи той. — Казвал ли съм ти как правихме изпитания с ранните Епични и открихме, че живият Епичен изпитва болка от създадения от него мотиватор?
	— Да?
	— Казвал ли съм ти _върху кого_ правихме изпитанията?
	— Ти вече ги притежаваш — отвърнах аз. — Затова толкова искаш клетките на Проф. Вече _си създал_ уредите, които дублират силите му.
	— Направихме ги заедно — уточни Летящ рицар. — Той и аз.
	— В твоята стая — продължих аз. — Онази, със спомените от загиналите Епични. Един нямаше табелка. Наметало и ръкавици.
	— Да. Унищожихме всички образци от негови тъкани, след като открихме колко много го болеше. Смятам, че през цялото време се е притеснявал, че аз ще добия друг образец от него. Определено се държеше на разстояние от мен.
	Манекенът на Летящ рицар потърка брадичката му, сякаш в размисъл.
	— Май е имал основания да се притеснява. Изпратиш ли ми тези клетки, и аз почти веднага ще мога да ти дам устройства, които подражават на силите му. Но ще опитам лечебните му сили най-напред върху жена си.
	— Сториш ли го, веднага ще разбере — контрирах аз. — И ще дойде да те убие.
	Летящ рицар скръцна със зъби.
	— Ще трябва да заложиш на нас, Летящ рицар — продължих аз. — Изпрати ни уредите. Ще го променим и после можем да опитаме да спасим жена ти. Това е единственият ни шанс.
	— Става.
	— Благодаря ти.
	— В този момент става дума за самосъхранение, хлапе — отговори той. — Пратеният от мен дрон ще стигне до вас за шест часа. Връщането до моето убежище с твоя тъканен образец ще отнеме още шест часа. При положение, че клетките са добри, мога да започна да работя по пълна серия мотиватори за вас. Излъчване на силови полета, лекуващи сили и тензорни умения.
	— Ще са достатъчни.
	— И, Дейвид — рече Летящ рицар, щом манекенът му подкара джипа. — Не се умилявай. Този път, ако не се промени, направи това, което и двамата знаем, че трябва да направиш. След като е убил Тиа… искри, що за живот ще води занапред? Освободи го от нещастието му. Той ще ти благодари за това.
	Линията замлъкна и лицето на Летящ рицар изчезна. Седях си там и опитвах да осмисля всичко случило се тази нощ. Тиа, Зарево, лицето на Проф в сенките. Петно от тъмносив метал на пода.
	Най-накрая оставих мобилния настрана, обърнах се и — пренебрегвайки протеста на своите хванати в шини крака — се затътрих през стаята, докато не се озовах до Меган. Положих глава на гърдите й, прегърнах я с ръка и се заслушах в биенето на сърцето й, докато най-накрая не заспах.


>	Част четвърта

>>	35.

	Събудих се в пот. Отново.
	Същите образи ме тормозеха. Крещящи ужасни звуци. Остри светлини. Страх, ужас, изоставеност. Нищо от нормалното облекчение при събуждане от кошмар. Никаква утеха от разбирането, че е било само сън.
	Тези кошмари бяха различни. Те ме оставяха в паника. Окървавен, одран, натъртен — като в боксьорски филм. Когато се събудих, трябваше да седя на пода почти цяла вечност, преди пулсът ми да се оправи — краката ме боляха.
	Искри. Нещо с мен беше _много_ зле.
	Поне не бях събудил някого от другите. Ейбрахам и Коуди спяха на платформите си, а през нощта някак си бях достигнал от мястото на Меган до моето, отделено от останалите за мен. Постелята на Мизи бе празна — беше на пост. Протегнах ръка край възглавницата си и с удоволствие намерих своя мобилен да ме чака, поправен от нея.
	Проверих го, видях, че е шест часа сутринта, а светлината му огря чаша вода и няколко хапчета върху някаква кутия до леглото ми. Глътнах ги, за да вкарам в себе си някакви болкоуспокояващи. После се издърпах седнал до стената и за пръв път забелязах, че ме болят и ръката и страната. По време на мисията бях нанесъл истински повреди на тялото си.
	Опипах гърба си и открих серия странни охлузвания с формата на — доколкото можех да определя — монети. Растящата болка от краката и от раните ми бе достатъчно силна, та трябваше да седя не знам колко време, докато лекарствата не започнаха да действат. Щом бях в състояние да мисля ясно, започнах да се ровя из мобилния. Ейбрахам бе прехвърлил на цялата група възстановените от Тиа данни, тъй че аз се задълбочих в тях и опитвах да не се притеснявам дали евентуално няма да трябва да будя Ейбрахам или Коуди, за да ме водят до тоалетната.
	Писането на Регалия беше ясно, внимателно, недвусмислено. Струваше ми се, че при четенето мога да чуя гласа й. Толкова сигурен, толкова спокоен, толкова _вбесяващ_. Тя ни бе отнела Проф преднамерено и разрушително — само за да засити жаждата си за безсмъртно наследство.
	И въпреки това четенето си го биваше. Планът на Регалия бе невероятен, даже дързък — не можех да не изпитвам все по-голямо уважение към нея. Както и бях предположил, повикала беше Разрушение не заради способността му да разрушава градове, а заради неговите телепортационни способности.
	Планът й отиваше към пет години назад, но най-накрая се бе натъкнала на един последен и неочакван краен срок — собствената си смъртност. Епичните сили не можеха да лекуват природните болести. Бе установила, че е нелечимо болна, и се беше спряла на Проф като наследник. Някой, който ще може да отиде до Илдития, да направи мотиватор от Крадеца, после да се телепортира до Злочестие и да стори немислимото.
	Въпреки безумната гениалност на плана, той беше пълен със слабости. Според нашите най-сигурни допускания, Злочестие бе източникът на всички Епични сили. Кой обаче можеше да каже, че е възможно те да бъдат отмъкнати? И ако някой го направеше, това нямаше ли просто да замени Злочестие с друг техен носител, който да действа точно по същия начин?
	И все пак този план беше някакъв опит — опит да се направи нещо друго, вместо светът да бъде приеман такъв, какъвто е. За това уважавах Регалия, макар че в крайна сметка именно аз я и убих.
	Щом приключих с бележките на Регалия, отворих група снимки. Освен картите на Илдития намерих и няколко фотографии на Злочестие. Първите три бяха правени през телескоп. Бяха неясни — и преди бях попадал на такива. На тях Злочестие приличаше на звезда.
	Последното изображение бе различно. Тревожех се от думите на Летящ рицар, че не всички образи са се прехвърлили. Притеснявах се, че няма да има истински снимки на Злочестие.
	Но ето че имаше една и тя ме гледаше от светещия екран в ръката ми. Не че бе кой знае колко добра фотография — приличаше ми на снимка, щракната под прикритие от мобилен — но очевидно беше Епичният. Фигура, състояща се от червена светлина, въпреки че не можех да позная дали е мъж или жена. Като че стоеше в стая, а наоколо й светлината се отразяваше от странни ъгли и повърхности.
	Търсех из файловете за нещо подобно, но без резултат. Другите снимки на Злочестие — ако е имало такива — бяха изгубени. Любопитното е, че Летящ рицар явно бе копирал _цялата_ памет на устройството на Тиа, а не само новите файлове от Регалия. На екрана ми светеше папка с името _Джонатан_. Знаех, че вероятно трябва да я оставя, че е лична, но не можах да се удържа. Влязох в нея и почуках по първия медиа файл.
	Беше видео с Проф в някаква класна стая.
	Държах силата на звука ниска, но все пак можех да усетя ентусиазма в гласа му, когато взе запалка, тръгна покрай редичка яйца с дупки на връхчетата и ги запали. Учениците се смееха и подскачаха при експлодирането на всяко яйце от водорода, с който Проф обясняваше, че ги е напълнил.
	После полетяха балони, като всеки проблясваше и се пукваше по различен начин, докато той минаваше край тях. Не ме интересуваше твърде научната страна; бях твърде съсредоточен върху Проф. Един по-млад Проф, с катраненочерна коса, само с няколко сиви нишки. Един ентусиазиран Проф, който явно се наслаждаваше на всеки миг от демонстрацията, въпреки че вероятно я беше провеждал стотици пъти.
	Изглеждаше като съвсем различен човек. Схванах, че не мога да си спомня да съм виждал Проф _щастлив_ през цялото ни съвместно време. Удовлетворен, да. Изпълнен с желание. Но истински щастлив? Не и преди този момент, когато го видях как работи с учениците.
	Това бяхме загубили. Мъчех се да сдържам чувствата си, когато видеото свърши. Идването на Злочестие разби този свят в повече от едно отношение. Проф все още трябваше да е там и да учи децата.
	Стъпки отвън ме накараха бързо да избърша очите си. Миг по-късно Мизи надникна и протегна нещо с размерите на баскетболна топка и с перка на върха. Един от дроновете на Летящ рицар.
	— Човекът работи бързо — каза тя и го остави. Ейбрахам и Коуди се размърдаха; вероятно я бяха помолили да ги събуди, когато то пристигне. Меган се обърна и за момент помислих, че и тя ще се събуди. Но тя заспа отново и тихичко захърка.
	Докато Мизи настаняваше дрона, Коуди и Ейбрахам включиха мобилните си и още повече осветиха стаята. Гледах как Мизи отвинтва горната част на устройството и изважда от показалото се отделение кутия, доста подобна на болконтрола, с който си служехме в Нюкаго. Проф явно беше направил фалшификата си така, че да наподобява истинския уред.
	— Хубаво — рече Ейбрахам и потърка очи.
	— Изненадан съм, че си го убедил да го изпрати, Дейвид — продължи Мизи и го сложи настрана.
	Коуди се прозина.
	— Както и да е, хайде да оправяме тоя младеж. Колкото по-скоро проработят краката на Дейвид, толкова по-скоро ще можем да сме вън от този град.
	— Извън този град? — попитах аз.
	Останалите ме изгледаха.
	— В този случай ти… възнамеряваш да останеш? — внимателно поде Ейбрахам. — Дейвид, Тиа е мъртва, а твоята теория — при все че е умна — се оказа погрешна. Изправянето на Проф пред слабостта му не го отклони от сегашния му път.
	— Така е, момко — включи се Коуди. — Беше хубаво, но ние знаем какво опитва да постигне той тук и имаме начин да го спрем. Измъкваме се с Крадеца и планът му въобще няма да се осъществи.
	— При положение, че _искаме_ да не се осъществи — добави Мизи.
	— _Мизи_ — изненадано я заговорих аз. — Той се опитва да стане върховният Епичен!
	— И? — попита тя. — Искам да кажа, по какъв начин се променя животът ни, ако той заеме мястото на Злочестие? Не се задава Второ пришествие — няма „Ще унищожа света, момчета“ или нещо подобно. Доколкото аз мога да разбера, той иска само да убие неколцина Епични. На мен това ми звучи приятно.
	— Предлагам — тихо изрече Ейбрахам — да не казваш такива неща там, където можем да бъдем чути.
	Мизи трепна и погледна през рамо.
	— Казвам само, че за нас няма _причина_ да сме тук, след като знаем какво е намислил Проф.
	— И къде отиваме, Мизи? — попитах я аз.
	— Не знам. Какво ще кажеш да започнем с място, _различно_ от града, обитаван от човек, решен да ни убие?
	Можех да видя, че другите двама поне отчасти са съгласни с това.
	— Хора, причината, поради която на първо място дойдохме тук, не се е променила — заговорих аз. — Проф все още се нуждае от нас. _Светът_ все още се нуждае от нас. Забравихте ли смисъла на нашата мисия? Ние _трябва_ да намерим начин да променяме Епичните, а не само да ги убиваме. Иначе можем още сега да се откажем.
	— Само че, момко — каза Коуди, — Ейбрахам е прав. Планът ти да промениш Проф не подейства.
	— _Този_ опит не случи — съгласих се аз. — Но има логични причини защо би могло да е така. Може би той не е видял Тави като някой, който притежава неговите сили — видял ги е като сили, притежавани от друг Епичен; подобни, но различни. По тази причина сблъсъкът с нея не е бил сблъсък с неговите способности.
	— Или — намеси се Ейбрахам — Тиа е бъркала за слабостта му.
	— Не — продължих аз. — Битката с Тави изключваше силите му. Тя можеше да унищожава силовите му полета, а той не можеше да се лекува от причинените от нейните удари рани. Както Стоманеното сърце можеше да бъде наранен само от някой, който не се бои от него, Проф може да бъде ударен от някой, който притежава неговите сили.
	— Все едно, всичко това е без връзка — възрази Ейбрахам. — Ти каза, че Меган повикала тази жена, понеже не можела да намери истинска версия на Проф. При това положение силите й са ограничени, а това е бил единственият ни начин да го заставим да се изправи срещу себе си.
	— Не е задължително — отвърнах аз, бръкнах в джоба си и извадих клетъчния инкубатор. Търкулнах го по пода към Мизи, която го взе.
	— Това не е ли… — започна тя.
	— Тъканен образец от Проф — довърших аз.
	Коуди тихичко подсвирна.
	— Ние _можем_ да го принудим да се изправи срещу себе си, Ейбрахам — обясних аз. — Можем да го направим буквално, като създадем мотиватори с използване на неговите клетки. Летящ рицар има готов прототип отпреди години.
	Останалите се умълчаха.
	— Вижте — настоях аз. — _Трябва_ да опитаме отново.
	— Той ще ни убеди — заключи Мизи. — Той така прави.
	— Да — съгласи се Ейбрахам и й направи знак да търкулне към него тъканния образец. Вдигна го от пода. — Няма да споря повече с теб, Дейвид. Ако си уверен, че си струва още един опит, ние ще те подкрепим.
	Повъртя образеца от тъканта из пръстите си.
	— Но не ми харесва да го даваме на Летящ рицар. Прилича на… все едно предаваме Проф.
	— Повече предателство от това той да убие хора от собствения си екип?
	Забележката установи тишина в стаята, като внезапно провикване „Кой иска още бекон?“ на бар-мицва.
	Мизи взе образеца тъкан от Ейбрахам и го постави в дрона.
	— Ще го пусна, докато още е тъмно — каза тя и стана. Коуди също стана — беше следващият на пост. И двамата се измъкнаха, а Ейбрахам взе болконтрола и дойде до мен.
	— Първо Меган — казах аз.
	— Меган е в безсъзнание, Дейвид — възрази той. — Състояние, което може да не е предизвикано само от раните й от огъня и от падането. Предлагам най-напред да излекуваме човека, за когото знаем, че ще бъде готов за бой.
	Въздъхнах.
	— Добре.
	— Много разумно.
	— Ти трябва да водиш екипа, Ейбрахам — започнах аз, докато той поставяше диодите на болконтрола по кожата на краката и глезените ми. — И двамата го знаем. Защо отказваш?
	— Ти не задаваш този въпрос на Коуди — контрира ме той.
	— Понеже Коуди е откачалка. Ти имаш опит, спокоен си по време на битка, решителен си… Защо аз да съм начело?
	Ейбрахам продължи да работи и включи уреда — това предизвика в краката ми неясно усещане, все едно бях спал с тежестта си върху тях. Ако съдех по някогашната си рана във Фабриката, това устройство — създадено от клетките на някакъв непознат Епичен — нямаше да бъде ефикасно като силите на Проф. Цялостното ми излекуване можеше и да отнеме време.
	— Бях в ОСС2 — продължи Ейбрахам. — Комканспецоп.
	— Което е… какво? Освен странен буквен миш-маш?
	— Канадските специални части.
	— Знаех го!
	— Да, много си умен.
	— Това… сарказъм ли беше?
	— Отново умно — отбеляза Ейбрахам.
	Аз го огледах.
	— Ако си бил военен — продължих аз, — става още _по-странно_ защо не си поел командването. Офицер ли беше?
	— Да.
	— Висок чин?
	— Достатъчно висок.
	— И…
	— Знаеш ли Барута?
	— Епичен — започнах аз. — Може да взриви барут и нестабилни материали само като ги гледа. Той…
	Преглътнах и си припомних място от бележките си.
	— Опитал е да овладее Канада през втората година С.З. Атакувал е военните им бази.
	— Изби цялото ми поделение, когато удари Трентън — обясни Ейбрахам и стана. — Всички освен мен.
	— Защо не и теб?
	— Бях в затвора и очаквах военен съд.
	Той ме погледна.
	— Оценявам твоя ентусиазъм и упоритост, но си все още твърде млад, за да разбираш света толкова, колкото си въобразяваш.
	Вдигна пръсти, отдаде ми чест и се оттегли.


>>	36.

	Изстъргах по стената на нашето укритие под моста, лесно откъртих сол и я потърках между пръстите си. Време беше отново да потегляме. Въпреки че винаги го бяхме смятали за временно убежище, сякаш почти не сме били тук. От това се чувствах мимолетен. Как можеше човек да изпитва усещането за _дом_ в този град?
	Прекосих стаята и изпънах вече излекуваните си крака. Все още боляха — макар да не го бях признал на останалите — но пък се чувствах силен и здрав. Беше продължило само няколко часа през нощта; бях готов при изгрева на слънцето.
	Ръката и охлузванията на Меган също бяха излекувани. Слава Богу, болконтролът й действаше. Притеснявах се за това, понеже в Нюкаго тя не можеше да бъде лекувана или да си служи с тензорите. И двете способности обаче тайно бяха идвали от Проф — а както каза Летящ рицар, понякога способностите на отделни Епични си пречеха една на друга.
	Е, този болконтрол проработи, но тя все още не се беше събудила. Ейбрахам ми каза да не се притеснявам; според него не било необичайно човек да изкара ден или два на легло след нещо толкова нараняващо. Опитваше да ме успокои. Как можеше някой да знае какво е или не е нормално, когато ставаше дума за пренапрегнал силите си Епичен?
	Главата на Мизи се показа от складовото помещение.
	— Ей, слонце. Летящ рицар се е закачил за тебе. Провери си телефона.
	Изрових мобилния, заглушен, тъй като беше на дъното на чантата ми. Четиридесет и седем съобщения. Злочестие! Какво се е прецакало? Втурнах се да отварям кутията за съобщения. Може би клетките не бяха се хванали. Или дронът е бил свален от някой скитащ Епичен. Или Летящ рицар бе решил да мине на наша страна.
	Вместо това ми бе поднесена гледката на четиридесет и седем съобщения на Летящ рицар от типа _Хей_, _Йо_ или _Хей, идиот такъв_.
	Бързо му пуснах съобщение.
	_Нещо не е наред ли?_
	_Ей, нацапана мутро_, дойде отговорът.
	_Клетките_, продължих аз. _Повредени са?_
	_Как точно човек ПОВРЕЖДА клетки, хлапе?_
	_Не знам_, отвърнах аз. _Ти ми пращаш извънредни съобщения!_
	_Извънредни?_, отговори Летящ рицар. _Просто съм отегчен._
	Примигнах, задържах телефона и отново прочетох текста.
	_Отегчен?_, подех аз. _Та ти буквално шпионираш целия свят, Летящ рицар. Можеш да четеш пощата и да слушаш телефонните разговори на всички._
	_Първо, не е целият свят_, възрази той. _Само големи части от Северна и Средна Америка. Второ, имаш ли някаква представа колко смазващо ТЪПИ са повечето хора?_
	Започнах да отговарям, но ме връхлетя порой от съобщения и прекъсна думите ми.
	_О!_, написа Летящ рицар. _Погледни това красиво цвете!_
	_Хей, искам да знам дали ме харесваш, но не мога да го кажа, и ето че наместо това върви някакво неловко флиртуване._
	_Къде си?_
	_Тук съм._
	_Къде?_
	_Тук._
	_Там?_
	_Не, тук._
	_О._
	_Погледни детето ми._
	_Виж моето куче._
	_Виж ме._
	_Погледни как държа детето и кучето си._
	_Хей, всички вие. Тази сутрин си взех грамадна коала._
	_Гнусотия. Светът е във властта на божествени създания, които могат да правят номера от сорта на това да превръщат сгради в локвички киселина, а хората могат да измислят само как да снимат домашните си любимци със своите телефони и да опитат да намерят как да преспят с някого._
	_Е…_
	Написах, само за да проверя дали излиянието вече е свършило.
	_Хората, които могат да си позволят твоите телефони, са привилегированите богаташи. Не можеш да бъдеш изненадан, че са плитки._
	_Ами_, отвърна той. _Има доста градове като Нюкаго, където управляващите Епични са достатъчно умни, за да схванат, че населението с мобилни телефони е население, което те са в състояние да заливат с пропаганда и да контролират. Мога да ти кажа, че бедните са точно толкова зле. Само дето техните домашни любимци са по-мърляви._
	_Има ли някакъв смисъл в това?_, попитах аз.
	_Да. То ме забавлява. Кажи нещо глупаво. Имам пуканки и всичко останало._
	Въздъхнах, оставих настрана мобилния и се върнах към работата си — преглеждане на списъка с Епични, които, според днешните градски слухове, загинали в резултат от изпълнението на Проф в Шарп Тауър. На купона имаше десетки, като много малко от тях притежаваха уменията да летят или първична непобедимост. Беше избил половината от висшата класа на Илдития.
	Мобилният отново бръмна. Простенах, но го погледнах.
	_Хей_, обади се Летящ рицар. _Моите дронове прелетяха над града ви. Искаш ли снимките, или какво?_
	_Снимки?_, попитах аз.
	_Да. За изобразителя. Вие имате един, нали?_
	_Ти знаеш за изобразителя?_
	_Хлапе, аз го СЪЗДАДОХ._
	_Той Епична технология ли е?_
	_Разбира се_, продължи той. _Ти да не би да мислиш, че проектори, които по вълшебен начин предават почти триизмерни изображения на неравни повърхности, без да образуват сенки от хората вътре, са ЕСТЕСТВЕНИ?_
	Честно казано, и представа си нямах. Ако предлагаше оглед на града обаче, бих го взел.
	_Една от малкото технологии, които успях да произвеждам масово, като технологията за вашите мобилни_, обясни Летящ рицар. _Повечето такива технологии стават много по-долнокачествени, ако човек направи повече от един или два мотиватора от клетките. Не и изобразителите. Искри — мобилните даже НЯМАТ НУЖДА от мотиватори, освен тези, които държа тук в хъба. Няма значение — искаш ли файла от изобразителя, или не?_
	_Да, благодаря_, отговорих аз. _Как вървят мотиваторите от клетките на Проф?_
	_Първо трябва да отгледам културата_, обясни той. _Ще отнеме поне ден, преди да знаем дали е станало и дали съм създал, или не съм създал Джонатан в своя правяч на мотиватори._
	_Чудесно_, продължих аз. _Дръж ме в течение._
	_Непременно. Стига да обещаеш да се запишеш следващия път, когато кажеш нещо глупаво. Проклятие, интернет ми липсва. В интернет човек винаги можеше да намери хора, които вършат глупости._
	Въздъхнах и прибрах мобилния. Разбира се, скоро след това той отново избръмча. Хванах го, раздразнен и готов да отрежа Летящ рицар, но беше съобщение, че устройството ми е получило голям обем данни. Сканът на града.
	Не знаех много за технологията, но можах да вържа телефона за изобразителя в склада и след това да прехвърля файла. Когато включих машината, се озовах над Илдития. Величието на момента се разваляше от купищата провизии в стаята, които също се носеха в небето — като че бях някакъв вълшебен космически скитник, полетял с партакешите си на буксир.
	Минах набързо през града, служех си с ръцете, за да наглася перспективата, и отново се запознах с контролните уреди. Изобразителят възпроизвеждаше точно Илдития и за миг оставих илюзията да ме овладее. Прелетях покрай някакъв небостъргач, прозорците му се размазаха от дясната ми страна — а после се издигнах и се понесох по улица покрай дърветата от сол. Бързо минах между тях на зигзаг, а после профучах през парк, покрай нашето скривалище.
	Чувствах се жив, развълнуван, буден и нащрек. Обездвижването ми заради счупените крака бе кратко, но все пак ме остави прикован, контролиран, _безсилен_. Искри… сякаш години бяха минали, откак можех да ходя на открито, без да се боя, че ще изложа групата си.
	Наслаждавах се на свободата да летя из града. След това се натъкнах на сграда. Продължих през нея — обстановката се размаза до черно нищо, докато не се озовах от другата страна.
	Това ми напомни, че нещото е фабрикация, лъжа. Предметите се извиваха, когато ги доближах, а при внимателно вглеждане виждах ъглите на стаята.
	Още по-лошо — никакъв вятър не ме посрещаше при подскоците ми. Нямаше присвиване в стомаха, което да отбележи неодобрението на гравитацията. В това нямаше забавление, нямаше сила. А и не беше достатъчно мокро.
	— Това изглеждаше забавно — обади се Коуди от вратата, която се отвори като портал във въздуха. Не го бях видял как идва.
	Свалих ръце и снижих изгледа от камерата, тъй че се настаних върху малката жилищна сграда.
	— Липсва ми спирилът.
	При цялото сноване, битки и тичане напоследък, не се бях замислял много за уреда, който ми позволяваше да летя из водните улици на Вавилар. Сега усетих празнота в себе си. За кратко време, в онзи наводнен град, аз бях познал истинската свобода, тласкан от две водни струи.
	Коуди се подхили и продължи напред.
	— Спомням си първия път, когато видя как работи изобразителят, момко. Изглеждаше така, все едно ще ни покажеш всичко, което си изял на обяд.
	— Да — съгласих се аз. — И все пак му свикнах доста бързо.
	— Предполагам — каза Коуди, застана до мен на покрива, обърна се и погледна над града. — Имаш ли вече план за нас?
	— Не — отвърнах аз. — Някакви предложения?
	— Предлагането на планове никога не е било силната ми страна.
	— Защо не? Явно те бива достатъчно да измисляш неща.
	Той ме посочи с пръст.
	— Халосвал съм хора за такива остроумия.
	После спря.
	— Разбира се, повечето бяха шотландци.
	— Твои сънародници? — попитах аз. — Защо си се бил с други шотландци?
	— Момко, ти не знаеш много за нас, нали?
	— Само каквото ти си ми казал.
	— Е, предполагам, че тогава знаеш сума ти работи. Просто от тях няма никаква полза.
	Той се усмихна и замислено погледна към града.
	— Преди, когато бях в полицията, ако трябваше да домъкнем някой опасен тип, най-напред опитвахме да го заловим самичък.
	Кимнах бавно. Коуди е бил полицай — на това от неговите истории вярвах.
	— Сам — изрекох аз. — Та да не може да получи помощ лесно?
	— Повече за да не излагаме хората на опасност — отвърна той. — Много хора в този град. Добри хора. Оцелели. Станалото в Шарп Тауър е отчасти наша грешка. Наистина, Проф я разтопи, но ние го притиснахме, та да го направи. Това ще тегне върху мен до края на живота ми — още една тухла в купчината, която е доста голяма.
	— Значи да опитаме да се бием с него извън града?
	Коуди кимна.
	— Ако оня идиот с манекена е прав, щом употребим силите на Проф, той ще знае къде сме. Ще можем да изберем мястото на битката и да го притеглим към себе си.
	— Да — казах аз. — Мдаа…
	— Само дето? — попита Коуди.
	— Това направихме със Стоманеното сърце — тихо отбелязах аз. — Привлякохме го в капана си, далеч от населението.
	Вдигнах ръце, за да наглася изобразителя, и преместих двама ни през града към останките на Шарп Тауър. Дроновете бяха прелетели веднага след съмване и мястото все още бе застлано с трупове.
	— Лайфлайн — започнах аз да изброявам загиналите Епични, които видях. — Низши електрически сили и телепатия. Безкраен Мрак — четвъртото й име, между другото. Непрекъснато се появяваше с „нещо по-добро“ и то винаги беше по-лошо. Можеше да прескача между сенки. Иншаллах и Тауб от Бахрейн. И двамата имаха лингвистични сили…
	— _Лингвистични_ сили? — попита Коуди.
	— Хмм? О. Единият можеше да кара хората да говорят в рима. Другият можеше да говори на всеки измислен език, който някой някога си е представял.
	— Това е… много странно.
	— Ние не обсъждаме твърде много необичайните сили — разсеяно отбелязах аз. — Обаче има много низши Епични, чиито способности са много специфични. Това…
	Замръзнах.
	— Чакай.
	Завъртях и двама ни във въздуха — толкова бързо, че Коуди залитна, пресегна се и се опря на стената. Свалих ни към отломките и се спрях на окървавено лице — тялото беше приклещено под останките на големия генератор на кулата. Ударът на Проф бе изпарил само солта — първото потвърждение, че той, при изключителния контрол над силите си, можеше да излъчи вълна, която изпаряваше едни плътни материали, но не други.
	Сега това не бе важно. Онова лице _беше_.
	— О, Злочестие — прошепнах аз.
	— Какво? — попита Коуди.
	— Това е Бурята.
	— Онази, която…
	— Прави възможно за града да отглежда храна — довърших аз. — Да. Производството на храни на Илдития снабдяваше десетки други градове, Коуди. Малката тирада на Проф може да има много трайни последици.
	Извадих мобилния и написах съобщение до Летящ рицар.
	_Колко скоро след смъртта на някой Епичен трябва да замразиш клетките му?_
	_Скоро_, отвърна той. _Повечето клетки умират бързо. Отравяне с въглероден двуокис, след като сърцето не изпомпва кръв. Освен това ДНК на Епичните изчезва бързо. Все още не знаем причината. Защо питаш?_
	_Смятам, че Проф е предизвикал глад_, написах му аз. _Вчера уби един жизненоважен за икономиката Епичен._
	_Можеш да опиташ да вземеш образец за мен_, отвърна Летящ рицар. _Някои клетки издържат по-дълго от други. Кожните клетки… някои стволови… Работата с ДНК се основава на някакъв странен полуживот, повечето от който изчезва за секунди, но някои отделни клетки могат да изкарат още. Но, хлапе, НАИСТИНА е трудно да създадеш култура от стари Епични клетки._
	Показах съобщенията на Коуди.
	— Ще бъде опасно да излизаме — рече той. — Нямаме Меган, та да ни даде нови лица.
	— Да, но ако можем да предотвратим глада, не си ли струва рискът?
	— Разбира се, разбира се — съгласи се Коуди. — Стига да не се разкрием пред Проф — който съвсем спокойно може да е оставил хора да наблюдават труповете — и да не бъдем убити. Което ще остави срещу него само трима Възмездители вместо петима. Това — при положение, че той не измъкне тайните ни с изтезания, след което да убие останалите от групата. Което той вероятно ще направи. И всичко за много, _много_ малкия шанс евентуално да направим мотиватор, който _евентуално_ да нахрани хората.
	Преглътнах.
	— Добре. Чудесно. Малко попрекали.
	— Добре де — възрази той. — Всички вие сте показвали, че не възприемате логиката.
	— Твоята логика, че днешният рок енд рол е произлязъл от гайдите?
	— Това е вярно — продължи Коуди. — Просто обърни внимание. Елвис е бил шотландец.
	— Да бе, както и да е — отговорих аз, отидох, изключих изобразителя и гледката на лицето на Бурята. Болеше, но днес щях да се сдържам.
	Миг по-късно Мизи надзърна в стаята ни.
	— Хей — обади се тя. — Гаджето ти се събуди. Искаш ли да отидеш да се цункате или…
	Вече бях тръгнал.


>>	37.

	Меган седеше, опряла гръб на стената, и държеше по една бутилка вода във всяка ръка. Минах покрай Ейбрахам и той ми кимна. Според неговите — несъмнено ограничени — медицински познания, тя била добре. Бяха откачили болконтрола от нея преди часове.
	Меган ми пусна помръкнала усмивка и отпи от водата. Другите ни оставиха насаме — Ейбрахам изведе Коуди с побутване по рамото. Изпуснах дълга облекчена въздишка, когато се доближих до нея. Въпреки уверенията на Ейбрахам, частица от мен беше ужасена, че тя няма да се събуди. Да, можеше да се превъплъщава след смъртта, но ако не умреше, а просто изпаднеше в кома?
	Тя повдигна вежда при очевидното ми облекчение.
	— Чувствам се — обобщи тя — като каца със зелени патици на парада за четвърти юли.
	Наклоних глава и кимнах.
	— О, да. Добра метафора.
	— Дейвид. Това трябваше да бъде безсмислица… шега.
	— Наистина? Понеже е съвършено разумно — целунах я аз. — Виж, усещаш се излекувана, и това не е както трябва — като патиците, които си мислят, че са не на място. Но на парад _никой_ не е наистина неуместен, тъй че те просто си пасват. Както ти пасваш тук.
	— Ти си абсолютно куку — заключи тя, когато седнах до нея с ръка на раменете й.
	— Как се чувстваш?
	— Ужасно.
	— Значи лечението не е подействало?
	— Подейства — отвърна тя, загледана в шишето с вода.
	— Меган, всичко е наред. Да, мисията не потръгна. Загубихме Тиа. Възстановяваме се от това. Продължаваме напред.
	— Станах зла, Дейвид — тихо изрече тя. — По-зла, отколкото съм била за дълго време. По-зла от когато убих Сам… по-зла отпреди да срещна теб.
	— Ти се измъкна от това.
	— Едва — отговори тя и погледна ръката си. — Мислех, че съм го превъзмогнала. Мислех, че сме го _решили изцяло_.
	Придърпах я и тя облегна глава на рамото ми. Щеше ми се да знам какво да кажа, но всичко, което си мислех, беше глупаво. Тя не искаше фалшиви гаранции. Искаше отговори.
	Аз също.
	— Проф уби Тиа — прошепна Меган. — Аз можех да стигна дотам да направя същото с теб. Ти чу ли я? Най-накрая?
	— Надявах се да си била в безсъзнание през това време — признах аз.
	— Тя каза, че той я е предупредил и че тя не го е послушала. Дейвид… предупреждавам те. Не мога да контролирам това, дори и с тайната на слабостта.
	— Е — казах аз — просто трябва да правим най-доброто, което можем.
	— Но…
	— Меган — прекъснах я аз и повдигнах главата й, за да я погледна в очите. — По-скоро бих умрял, отколкото да бъда без теб.
	— Наистина ли?
	Кимнах.
	— Егоистично — отсъди тя. — Знаеш ли какво ще _ми_ причини да знам, че съм те убила?
	— Тогава нека се погрижим да не стане, а? — казах аз. — Аз не смятам, че ще се случи, но ще рискувам и ще остана до теб.
	Тя издиша и отново отпусна глава на рамото ми.
	— Слонце.
	— Да. Благодаря, задето опита моята идея с Проф.
	— Съжалявам, че не можах да го направя да подейства.
	— Грешката не е твоя. Не смятам, че желаем да срещаме още една негова версия от друго измерение.
	— Ами какво тогава? — попита тя. — Не можем просто да се откажем.
	Усмихнах се.
	— Имам идея.
	— Колко откачена е тя?
	— Доста откачена, дяволите да я вземат.
	— Добре — завърши Меган. — Светът е обезумял; единственото решение е да станеш част от него.
	За момент притихна.
	— Аз… участвам ли в това?
	— Да, но няма да има нужда да пренапрягаш силите си.
	Тя се отпусна, сгуши се в мен и двамата поседяхме така известно време.
	— Знаеш ли — най-накрая й казах аз, — наистина ми се иска баща ми да се беше запознал с теб.
	— Понеже щеше да му интересно да срещне един добър Епичен?
	— Е, и по тази причина — отговорих аз. — Но си мисля, че щеше да те хареса.
	— Дейвид, аз съм дразнеща, наперена и шумна.
	— И блестяща — добавих аз, — а и отличен стрелец. Внушителна. Решителна. Баща ми харесваше откровените хора. Казваше, че предпочита да бъде изруган от някой, който наистина го изпитва, отколкото да му се усмихва някой, който не го изпитва.
	— Звучи ми като изключителен човек.
	— Той беше такъв.
	Човек, на когото останалите не обръщаха внимание или не оставяха да говори, понеже беше тих и не измисляше бързо нещо хитро — но и човек, който ще изтърчи да помага на другите, когато всички останали бягат, за да се скрият.
	Злочестие, този човек ми липсваше.
	— Имах кошмари — прошепнах аз.
	Меган рязко се изправи и ме погледна.
	— Какви?
	— Постоянни — обясних аз. — Ужасни. Силни шумове и разтърсващи усещания. Не го разбирам — не мисля, че е нещо, от което се боя.
	— Други… странности? — попита тя.
	Посрещнах погледа й.
	— Колко си спомняш от Шарп Тауър?
	Тя присви очи.
	— Думите на Тиа. А преди това… пушечна стрелба. Много. Как оцеляхме от нея?
	Изопнах устни на черта.
	— Искри! — изстреля тя. — Колко вероятно мислиш да е… искам да кажа…
	— Не знам — отвърнах аз. — Може и да не е нищо. На онова място прехвърчаха много сили — може би е било остатъчно силово поле, или… или може би участък от друга реалност…
	Тя отпусна ръка на моето рамо.
	— Сигурна ли си, че _искаш_ да се намираш близо до _мен_? — попитах аз.
	— По-скоро бих умряла, отколкото да бъда без теб.
	Тя стисна рамото ми.
	— Но това въобще не ми харесва, Дейвид. Все едно сме затаили дъх в очакване кой от нас ще експлодира пръв. Смяташ ли, че Проф и Тиа са имали такъв разговор, когато са решили, че си струва да рискуват и да останат заедно?
	— Може би. Не смятам обаче, че имаме друга възможност, освен да продължим. Аз няма да те изоставя, а и ти няма да изоставиш мен. Така е, както казах. Трябва да приемем опасността.
	— Освен ако няма друг начин — продължи Меган. — Начин да гарантираме, че никога пак няма да представлявам опасност за теб или за някой друг.
	Намръщих се — несигурен какво има предвид. Тя обаче явно бе решила нещо, погледна ме, вдигна ръка и погали лицето ми.
	— Не можеш да кажеш, че не си мислил за това — тихо произнесе тя.
	— Това?
	— През цялото време, откакто е тук — продължи Меган — аз се питах. Това ли е моето освобождение?
	— Меган, не разбирам.
	Тя се изправи.
	— Не е достатъчно да обещавам. Не е достатъчно да се надявам, че няма да стигна дотам да те нараня.
	Тя се обърна и излезе — отначало олюлявайки се — от стаята.
	Изправих се и я последвах, като опитвах да разбера какво възнамеряваше. Солта се местеше под краката ни при минаването покрай масата в главната стая, където седяха останалите. Времето на сградата бе дошло, тъй като беше твърде близо до задната част на Илдития. Нямаше да се запази след тази нощ.
	Меган прекоси стаята и влезе в по-малкото помещение на Крадеца. Искри! Затичах се след нея и с препъване влязох вътре. Имаше начин да се гарантира, че Меган няма повече да нарани никого със силите си. Беше тук, в нашата база.
	— Меган — започнах аз и я хванах за ръката. — Сигурна ли си, че искаш да направиш нещо толкова драстично?
	Тя огледа Крадеца, излегнал се на плюшено канапе със слушалки на главата. Не ни забеляза.
	— Да — прошепна тя. — Откакто съм с теб, започнах да не мразя силите. Започнах да мисля, че могат да бъдат контролирани. Но след случилото се вчера… Не го искам повече, Дейвид.
	Тя ме изгледа въпросително.
	Поклатих глава.
	— Няма да те спирам. Това е твоят избор. Но може би трябва да помислим малко повече за него?
	— И го казваш ти? — с мрачна усмивка изрече тя. — Не. Може нервите ми да не издържат.
	Тя отиде до Крадеца, а когато той не я забеляза, подритна крака му, провиснал над ръба на дивана.
	Той незабавно издърпа слушалките си и стана.
	— _Роб_ — изстреля той. — Безполезен селяндур. Аз ще…
	Меган протегна ръката си към него с обърната нагоре китка.
	— Вземи силите ми.
	Крадеца зяпна, после отстъпи от нея, като гледаше ръката й така, както човек би погледнал цъкаща кутия с надпис _НЕ Е БОМБА_.
	— Какви ги дрънкаш?
	— Силите ми — повтори Меган и пристъпи към него. — Вземи ги. Твои са.
	— Ти си безумна.
	— Не — отвърна тя. — Просто уморена. Давай.
	Той не се пресегна към ръката й. Изпитвах силното подозрение, че досега никой Епичен не му бе _предлагал_ да му даде силите си. Застанах до Меган.
	— Прекарах месеци във Вавилар в служба на Регалия — обясни Меган на Крадеца — само заради намека, че тя може да застави Злочестие да отнеме силите ми. Щеше ми се да бях знаела за теб — просто щях да дойда тук. _Вземи ги._ Ще те направят безсмъртен.
	— Вече съм безсмъртен — отряза той.
	— Тогава бъди два пъти безсмъртен — продължи Меган. — Или четири пъти, или все тая колко. Вземай ги или ще се пресегна в друго измерение и ще…
	Той хвана ръката й. Тя изпъхтя, подскочи, но не издърпа ръката си. Притеснено я хванах за раменете. Искри. Да я гледам така беше едно от най-трудните неща, които съм вършил. Трябваше ли да я убедя да чака? Да премисли?
	— Като ледена вода — изсъска тя — във вените ми.
	— Да — потвърди Крадеца. — Чувал съм, че е неприятно.
	— Сега стана огън! — рече Меган, разтреперана. — Носи се през мен!
	Очите й станаха стъклени и се разфокусираха.
	— Хмм… — произнесе Крадеца с тон на внимателен хирург. — Да…
	Меган подрипна, напрегна се и се загледа в далечината.
	— Може би трябваше да обмислиш това, преди да нахлуеш тук и да поставяш искания — започна Крадеца. — Наслаждавай се да бъдеш _още повече_ селяндур. Сигурен съм, че ще се впишеш прекрасно в тази пасмина, ако въобще си в състояние да мислиш, когато това свърши. Повечето не могат, разбираш ли…
	Стаята пламна.
	Сниших се, докато по тавана, а после по стените, се стрелнаха ивици огън. Топлината бе далечна, едва доловима, но аз _можех_ да я усетя.
	Меган застана права и треперенето й спря.
	Крадеца я пусна и погледна ръцете си. Отново хвана Меган, изхъмка презрително, а тя посрещна погледа му. Този път нямаше треперене, нямаше болезнен спазъм, при все че лицето й се стегна и тя стисна челюсти.
	Пламъците не изчезнаха. Те бяха привидно горене. Беше споменавала, че се е научила да създава обемни сенки, за да й помагат да крие слабостта си и страха си от огъня. Излизаха инстинктивно.
	Стаята започна да става много гореща.
	Крадеца пусна ръката й и отстъпи.
	— Явно не можеш да ги вземеш — каза Меган.
	— Как? — попита той. — Как ми се опираш?
	— Не знам — отвърна Меган. — Но сбърках, че дойдох тук.
	Обърна се и излезе от стаята. Последвах я, объркан. Ейбрахам и Мизи стояха на вратата, а Меган профуча край тях. Повдигнах рамене пред тях и я последвах в общото спално помещение.
	— Ти наистина ли все още притежаваш силите? — запитах я аз.
	Тя кимна с уморен вид. Смъкна се на палетата си.
	— Трябваше да предположа, че няма да е толкова лесно.
	Коленичих до нея — разколебан, но и облекчен. Истинско увеселително влакче от чувства — старо, разнебитено и без надеждни предпазни колани.
	— Ти… добре ли си? — попитах я аз.
	— Да — рече тя. — И не го разбирам. Беше странно, Дейвид — в този момент, докато изсмукваше способностите ми с ледената вълна, аз разбрах… че сега силите са точно толкова мен, колкото и личността ми.
	Тя затвори очи.
	— Осъзнах, че не мога да му ги дам. Сторех ли го, щях да съм страхливка.
	— Но как го спря? — продължих аз. — Никога не съм чувал да е ставало такова нещо.
	— Силите са _мои_ — прошепна тя. — Аз ги притежавам. _Мое_ бреме, _моя_ задача, _мое_ аз. Не знам защо това се оказа важно, но се оказа.
	Отвори очи.
	— Какво сега?
	— Когато бяхме в Шарп Тауър — обясних аз, — посетих другия свят. Светът, където живее Зарево. Там няма мрак, Меган. _Стоманеното сърце_ е герой.
	— Значи сме родени на едно измерение от рая.
	— Просто трябва да донесем рая тук — продължих аз. — Планът на Регалия е бил Проф да отиде до Злочестие и, когато стигне там, да открадне силите му. Ако можем да си върнем Проф, той ще ни даде създаденото от него телепортационно устройство. Струва ми се вероятно това да ни даде доста добра възможност да убием Злочестие и да освободим всички нас.
	Тя се усмихна и ме хвана за ръката.
	— Да го направим. Да спасим Проф, да свалим Злочестие и да спасим света. Какъв е планът ти?
	— Е — отговорих аз, — все още не е съвсем оформен.
	— Добре — заключи тя. — Имаш страхотни идеи, Дейвид, но изпълнението ти е пълен боклук. Ще излезем с начин да свършим всичката тая работа.


>>	38.

	Оставих раницата си в средата на голямата, широка сграда. Мястото остро миришеше на сол. Новоизрасло. Подът отразяваше светлината на мобилния ми — полирана бяла каменна сол. След като оставихме скривалището, което направо се разпадаше около нас, тук усещането беше, че е прекалено чисто. Като бебе, преди да е повърнало върху теб.
	— Тук не ми харесва — казах аз и гласът ми отекна в широката стая.
	— По каква причина? — попита Мизи и премина с торба провизии на рамо.
	— Твърде е голямо — отговорих аз. — Не мога да смятам, че се крия, ако разполагам с цял _склад_, в който да живея.
	— Човек би си помислил — обади се Ейбрахам и остави своите провизии с издрънчаване — че ще бъдеш щастлив да се измъкнеш от теснотията на предишното ни обиталище.
	Завъртях се и се усетих определено уплашен, че не можех да видя ъглите на стаята на светлината на мобилния си. Как бих могъл да обясня това усещане, без да звуча глупаво? Всяко скривалище на Възмездителите е било закътано и сигурно. Този празен склад беше обратното.
	Коуди твърдеше, че щяло да бъде сигурно. Престоят ни в Илдития позволи на него и на Ейбрахам да направят известни проучвания и двамата предложиха този склад като помещение, което никой не използва, а и удобно разположено до място, което исках да използвам в нашия план за атака срещу Проф.
	Поклатих глава, взех раницата си и я замъкнах през помещението до отсрещната стена, където Ейбрахам и Мизи бяха поставили техните. Наблизо Коуди вече бе започнал да създава по-малка стая в склада. Работеше внимателно с облечена в ръкавица ръка, докосваше солта сякаш оформяше глина и си служеше с лопатката, за да направи гладки повърхности. Ръкавицата му тихо бръмчеше и разтегляше кристалната структура на солта под неговите движения. Беше работил едва около час, но вече имаше напредък по стаичката.
	— Никой няма да ни притеснява тука, момко — с уверен глас заяви той, докато работеше.
	— Защо не? — попитах аз. — Прилича на чудесно място да скриеш голяма група хора.
	Можех да си представя склада пълен със семейства, всяко около собствения му огън, накладен в тенекия за боклук. Това щеше да го преобрази. Вместо да наподобява празна гробница, щеше да бъде пълен със звуци и живот.
	— Мястото е твърде отдалечено от центъра на града — намира се на северния край на частта от старата Атланта, която е станала Илдития. Защо да избираш студения склад, щом можеш да имаш няколко градски жилища за семейството си?
	— Това май има смисъл — отбелязах аз.
	— В добавка, тук са били убити много хора — добави Коуди. — Тъй че никой не иска да се намира в близост до мястото.
	— А… какво?
	— Да — продължи той. — Трагично събитие. Тук бяха започнали да се забавляват купчина хлапета, но — твърде близо до територията на друга фамилия. Тя пък се уплашила и помислила, че ги нападат съперници, та хвърлили малко динамит през вратата. Разправят, че дни наред можело да се чуят виковете на оцелелите, но тогава вече била започнала истинска война и никой нямал време да дойде да помогне на нещастните хлапета.
	Гледах го смаяно. Коуди започна да си подсвирква и продължи да работи. Искри. Трябва да си е измислил тази история, нали? Обърнах се, погледнах огромната, празна зала и потръпнах.
	— Мразя те — промърморих аз.
	— Хайде сега, не се дръж така. Негативните емоции привличат призраците.
	Трябваше да си дам сметка — като цяло разговорите с Коуди бяха сред _най-безрезултатните_ неща, които човек би могъл да върши. Вместо това потеглих да търся Меган и минах покрай Крадеца, който — разбира се — отказа да помага за пренасянето на каквото и да е до новата база. Намърда се в стаята на Коуди, намести се, а до него изникна претъпкан чувал.
	— Омръзна ми да ме прекъсват — обясни той и посочи стената с пръст. Появи се опряна на нея врата. — Постави я в конструкцията си, а аз ще й сложа ключ. О, и направи стените _още по-дебели_, за да не ми се налага непрекъснато да слушам вашия шум и дърдорене.
	Коуди ми отпрати страдалчески поглед и можех да кажа, че си представя как зазижда Епичния.
	Намерих Меган заедно с Мизи близо до мястото, където Ейбрахам си вадеше оръжията. Изненадано се спрях. Меган и Мизи седяха на пода, заобиколени от бележките ни — някои с моя внимателен почерк, други с нейния… е, почеркът на Меган можеше да бъде взет за резултат от торнадо в магазин за моливи.
	Мизи кимна, когато Меган посочи една страница, а после замахна напосоки към небето. След това се замисли за миг, приведе се над хартията и започна да пише.
	Промъкнах се до Ейбрахам.
	— Двете си говорят — отбелязах аз.
	— Може би си очаквал да кудкудякат?
	— Е, очаквах крясъци. Или душене.
	Ейбрахам се върна към ваденето на екипировка от торбите си.
	Запътих се към жените, ала той ме хвана за ръката, без да вдига поглед.
	— Може би ще е най-добре да ги оставиш насаме, Дейвид.
	— Но…
	— Те са възрастни — прекъсна ме Ейбрахам. — Нямат нужда от това ти да им решаваш проблемите.
	Скръстих ръце и изпухтях. Какво общо с това имаше фактът, че са възрастни? Сума ти възрастни имаха нужда от това да решавам проблемите им — иначе Стоманеното сърце щеше още да е жив. Освен това Мизи бе на седемнадесет. И това ли минаваше за малолетие?
	Ейбрахам извади нещо от една от торбите и го остави на пода с леко тупване.
	— Вместо да се вреш там, където нямат нужда от теб — каза ми той, — дали пък да не вземеш да помогнеш там, където _има_ нужда?
	— Като правя какво?
	Ейбрахам вдигна капака на кутията и разкри чифт ръкавици и пълна с блестящ живак кана.
	— Планът ти е дързък, както и би трябвало да очаквам. Също така е прост. Най-добрите планове често са такива. Но той _иска_ от мен да върша неща, които не съм сигурен, че мога да извърша.
	Прав беше; планът бе прост. Също така беше и _изключително опасен_.
	Летящ рицар бе използвал дроновете, за да проучи няколко от пещерите под Илдития, създадени преди много време от Изкопа. Под околностите имаше много, издълбани в скалата. Илдития преминаваше над голяма мрежа пещери, а ние бяхме избрали склада, отчасти защото тук можехме да слезем в някой от тунелите и да се упражняваме там.
	Планът ни беше да тренираме един месец. Дотогава Илдития щеше да е оставила зад себе си пещерите, но те все още щяха да представляват съвършено място за капан. Много тунели, места за поставяне на експлозиви или за подготвяне на пътища за измъкване. Щяхме да сме запознати с местата, което щеше да ни даде предимство в боя.
	Щом се приготвехме, щяхме да се измъкнем от града и да се върнем в пещерите. Оттам можехме да подмамим Проф. Единственото, което трябваше да направим, е да използваме основаните на неговите сили мотиватори — и той щеше да дойде право при нас. Илдития щеше да е на мили разстояние и в безопасност от разрушенията по време на нашата битка.
	Ейбрахам и Меган щяха да го ударят първи. Идеята беше да го изтощят, преди да се покаже Коуди, облечен в пълния „тензорен костюм“, както наричахме устройствата, имитиращи набора от сили на Проф. Още не бе пристигнал, но според Летящ рицар пътувал насам. Та щом Ейбрахам и Меган изтощяха Проф малко, щеше да се появи Коуди и да извади всички сили на Проф.
	Трябваше да се надяваме, че силата на Тави не е била разпозната от Проф като „негова“. Той беше наранен от силовите й полета, но те не спряха силите му изцяло, както ставаше с Меган и с повечето Епични.
	Можеше ли Тиа да е бъркала? Бях решил, че не е, но сега — изправен пред последния опит за спиране на Проф — се поколебах. Някои неща около Проф и неговите сили не се връзваха.
	От какво _се боеше_ Проф?
	— За да подейства това — каза зад мен Ейбрахам и ме извади от вглъбеността ми — ще ми трябва да мога да ползвам ртича, за да застана срещу Проф. Да застана срещу него означава да не бъда смлян от силовите му полета.
	— Ртичът би трябвало да е достатъчен — отвърнах аз. — Структурната цялост на живака ще…
	— Вярвам на бележките ти — прекъсна ме Ейбрахам и надяна ръкавиците. — Но все пак бих направил проба, последвана от _много_ упражнения.
	Свих рамене.
	— Какво имаш предвид?


	Очевидно бе „имал предвид“ да ми намери работа. Нашият склад разполагаше с малко таванско помещение. Прекарах следващия час в работа с Коуди, който създаваше големи блокове каменна сол там. Аз ги нахвърлях един до друг и ги намествах на няколко купа, готови да ги бутна от таванчето.
	Най-накрая обърсах чело с вече мокро парцалче, седнах и провесих крака от тавана.
	Долу Ейбрахам се упражняваше.
	Беше си създал собствен тренировъчен режим с ртича, основан на някакво старо бойно изкуство. Пристъпи в центъра на пръстена от светлини, който беше нагласил на пода, протегна ръце на една страна, дръпна ги и после ги протегна в обратната посока.
	Живакът танцуваше около него. Най-напред покри ръката му като сребрист ръкав и ръкавица. Щом протегнеше ръце напред, металът излизаше напред и се превръщаше в диск, свързан с дланта му. Пристъпваше ли назад с движенията си от бойното изкуство, живакът отново се оттегляше, покриваше ръката му, а после се оформяше като шип, щом той насочеше ръцете си другаде.
	Гледах жадно. Металът се движеше с красиво, неземно оттичане и отразяваше светлината, докато се носеше около ръцете на Ейбрахам — първо едната, после по рамото към другата, като живо същество. Той се извръщаше, тичаше, после подскачаше — и живакът се стичаше по краката му и ставаше нисък стълб, на който Ейбрахам заставаше. Удържаше тежестта му, макар и да изглеждаше източен и крехък.
	— Готов ли си? — подвикнах аз отгоре.
	— Готов съм — викна той.
	— Внимавай — предупредих го аз. — Не искам това нещо да те смаже.
	Той не отговори, тъй че аз въздъхнах, станах и си послужих с лост, за да извлека един от големите, наблъскани заедно блокове каменна сол от площадката и да го запратя към него. Идеята беше той да създаде тънка линия живак на пътя на падащите блокове и да види до каква степен ударът изкривяваше живака.
	Вместо това Ейбрахам пристъпи право на пътя на камъните и вдигна ръка.
	Гледката ми беше закрита, но — доколкото можах да забележа — Ейбрахам накара живака да се изкачи по страната и по ръката му; той стана дълга лента, която се спускаше от дланта му надолу по страната на тялото до краката и образува някаква скоба.
	Дъхът ми спря, когато блоковете каменна сол се понесоха към него. Проточих шия, за да погледна надолу, и купчината удари _здраво_, отскочи от Ейбрахам, а лентите се изопнаха. Блоковете се стовариха отстрани и разкриха ухиления Ейбрахам, с все още издигната ръка и покрита с живак длан. Скобата се оказа достатъчна, за да отбие тежестта на камъните.
	— Това беше безразсъдно — викнах му аз. — Спри да опитваш да ме отстраниш от работа!
	— По-добре да знам сега дали това ще действа — провикна се той към мен — отколкото да го установявам посред битката с Проф. Освен това бях относително сигурен.
	— Още ли искаш да опиташ следващата част? — попита Коуди и застана до мен със снайперска пушка на рамо.
	— Да, моля — отговори Ейбрахам, протегна ръка към нас и създаде щита. Той стана голям колкото него, блестящ и невероятно тънък.
	Погледнах Коуди, свих рамене и поставих ръце на ушите си. Последва серия изстрели; за щастие, бяха заглушени, тъй че запушването на ушите не бе толкова необходимо, колкото би било иначе.
	Живакът се набръчка и _улови_ куршумите. Или, да кажем, ги спря — което, ако се замислим, не бе чак толкова впечатляващо, тъй като технически телата непрестанно вършеха _това_. И моето го беше правило от време на време.
	Все пак живакът не се разкъса или раздели, тъй че беше ефективен щит, макар и, за съжаление, приложението му да бе ограничено. Ейбрахам нямаше свръхчовешки рефлекси; нямаше да може да спира вече изстреляни куршуми.
	Той се обърна, живакът потече обратно към него и изръси куршумите по пода. Премина по ръката, а после по крака му, преди да изтече по ходилата му и да образува издигащи се към мен стъпала. Широко усмихнат, Ейбрахам се изкачи по тях.
	Потиснах завистта си. Съмнявах се дали някога ще спра да желая да мога да заставя устройството да работи, но пък _можех_ да избягвам да се държа детински по въпроса. Коуди и аз потупахме Ейбрахам по рамото и вдигнахме палци. Канадецът се усмихваше с нетипично задоволство, което беше хубава гледка. Не че не се усмихваше, просто усмивките му винаги изглеждаха под контрол. Изглежда рядко се наслаждаваше на живота. Повече го оставяше да тече край него и го наблюдаваше с любопитство, като надвиснала над някоя река канара.
	— Това може би наистина ще стане — каза ми той. — Може би няма да загинем до един.
	Вдигна ръка, живакът протече по нея и се събра в кръг над облечената му в ръкавица длан. Набръчкваше се и се движеше като миниатюрен океан с вълни и прилив.
	— После направи кученце! — извика отдолу Мизи. — О! А после шапка. Направи ми сребърна шапка. Направи ми _тиара_.
	— Тихо — отвърна Ейбрахам.
	Джобът ми избръмча. Извадих мобилния и намерих поредното съобщение от Летящ рицар. Човекът ме смяташе за своя лична работилница за забавления. Отворих го.
	_Днес Джонатан отново се свърза с мен._
	_Открил е, че си го пратил да търчи подир плъховете?_
	_Плъхове?_
	_Не съм виждал зелен хайвер_, написах му аз. _Не знам защо човек трябва да го търси. Но в Нюкаго има много плъхове._
	_И ти би гонил тях?… Няма значение. Хлапе, Джонатан ми изпрати съобщение. За теб._
	Изстинах, после махнах на Ейбрахам и Коуди да дойдат и да четат заедно с мен.
	_Той каза_, продължи Летящ рицар, _че имате два дни да му предадете Крадеца или ще унищожи Нюкаго. Всички хора в него. На следващия ден — Вавилар._
	Ейбрахам и аз се спогледахме.
	_Смяташ ли, че той наистина може да направи това?_, написа Летящ рицар. _Да унищожи цял град?_
	— Да — тихо произнесе Ейбрахам. — Щом уби Тиа, способен е на всичко.
	— Според мен той пита дали Проф има _силата_ да го направи — рекох аз.
	— Ти не спомена ли, че си говорил с Разрушение на партито? — попита ме Ейбрахам.
	— Да. И той намекна, че Проф го е поканил, като си е послужил с уред, свързан със силите му. Въпреки че Регалия е направила бомбите, за да скрие истинската си цел — телепортационното устройство — смятам, че може със сигурност да се твърди, че Проф притежава поне една бомба.
	— Той има възможността — заключи Ейбрахам. — А ние трябва да смятаме, че ще го стори. Което означава…
	— … че имаме нов краен срок — довърших аз и прибрах мобилния.
	Толкова за нашия месец подготовка.


>>	39.

	Дронът кацна върху склада ни същата нощ. Четирима от нас чакаха скупчени мълчаливо, облечени в мрак, докато Коуди оглеждаше града от снайперското местенце, което беше направил наблизо на покрива.
	Бръкнах в джоба си и натиснах копче на мобилния; екранът му потъмня. Натискането изпрати по-рано подготвеното съобщение — _Дронът донесе товара си. Сега го преглеждаме._
	Коленичихме над дрона, сложили очилата си за нощно виждане, и гледахме един оцветен в зелено свят. Мизи отвори машината.
	Вътре в нея, поставено сред слама и стари вестници, се криеше прекрасно зрелище — дреха, малка метална кутия и чифт ръкавици. Издишах. Ръкавиците изглеждаха точно като тензорите — черни, с метални ленти, минаващи като рекички по пръстите и завършващи с кръгче на всеки връх. Щяха да засветят зелено при действие.
	— Чудееесно — прошепна Мизи и побутна дрехата. — Три различни мотиваторни покрития. Първото предлага лекуване, ако съдим по сензорите, които се поставят върху кожата; вероятно се активира автоматично при раняване. Това е свързано с тензорите. Последното е за силовите полета.
	Тя обърна една от ръкавиците. Не можех да не смятам, че този костюм е нещо ново, следваща стъпка в създаването на извлечена от Епичните технология. Вместо само една сила, той повтаряше всичко, което Проф можеше да върши. Сложна мрежа от жици и множество мотиватори, съчетани в имитация на един подсилен човек. Дали трябваше да се притеснявам, или да бъда впечатлен?
	_Героите ще дойдат, синко._ Думите на баща ми. Помислих си за това, докато прокарвах пръсти по гладкия метал на мотиватора на костюма. _Понякога обаче трябва да им се помогне…_
	— С това има проблем — обади се Ейбрахам. — Коуди не може да се упражнява с това устройство, без да сигнализира на Проф, че го използва, и следователно ще ни разкрие пред него.
	— Имам идея за това — отговорих аз. — Въпреки че ще се наложи Меган да използва силите си.
	Тя любопитно вдигна поглед към мен.
	— Съмнявам се, че Проф може да усети как Коуди се упражнява — продължих аз, — ако той се намира в друго измерение.
	— Умно — рече тя. — Само че ще може да остане за кратко. Десет, може би петнадесет минути, ако го попресиля.
	— Не го пресилвай — казах аз. — Може и да не ни даде много време, но поне ще можем да гарантираме, че мотиваторите работят.
	Май планът се хареса на всички и ние изровихме тензорния костюм. Под него се намираха други работи, които успяхме да изпросим от Летящ рицар — експлозиви, малки дронове, които не бяха нищо повече от камери с крачета, и определени технологични джаджи, които Мизи предложи като добавки към плана ни с Меган.
	Останалите отнесоха нещата, Мизи постави стария болконтрол в дрона — той бе излекувал Меган и мен — и го прати да се връща при Летящ рицар. Сега разполагахме с нещо по-добро, при все че трябваше да внимаваме при ползването му, за да не предупредим Проф.
	Хванах Меган за ръката, докато хората от екипа минаха покрай нас, понесли устройствата. Тя ми кимна. Нямаше нищо против да използва силите си. Не я последвах в склада, а отидох в снайперската будка на Коуди. Мой ред беше да застана на пост.
	Мястото бе оформено като широка, плитка кутия до центъра на покрива. Коуди беше измайсторил таван с образувателя на кристали — той направо се сливаше с покрива и така постройката изглеждаше като обикновен елемент от зданието. Тя обаче имаше прорези на всички страни и достатъчно голяма дупка от задния край, та да може човек да пропълзи вътре и да се скрие.
	Надникнах; върлинестият южняк се беше сгушил в дупката като кенгуру в торбата на майка си — макар че хората не би трябвало да оставят бебетата кенгуру да си играят с _Барет_, калибър 50, с бронебойни патрони.
	— Новата ми играчка дойде ли? — попита Коуди, остави оръжието си и запълзя заднешком от гнездото.
	— Да — отвърнах аз и се отместих от пътя му, когато той се изправи. — Изглежда страхотно.
	— Сигурен ли си, че не искаш да го пилотираш, момко?
	Поклатих глава.
	— Ти имаш повече опит с тензорите, Коуди.
	— Да, но ти бе много по-талантлив с тях.
	— Аз… — преглътнах. — Не, аз трябва да ръководя мисията от тила.
	— Добре тогава — съгласи се той и се обърна към стъпалата надолу за сградата.
	— Коуди? — попитах го аз, той спря и се извърна назад. — Вчера говорих с Ейбрахам и той… е, откъсна ми главата, тъй да се каже.
	— А. Пъхал си си носа, нали така?
	— Пъхал съм си носа?
	— В миналото му.
	— Не, разбира се, че не. Просто попитах защо не иска той да ръководи.
	— Достатъчно близо до това — прекъсна ме Коуди и ме потупа по ръката. — Ейбрахам е странен човек, момко. Останалите сме ясни. Ти се биеш за отмъщение. Аз се бия, понеже съм бил ченге и съм положил клетва. Мизи се бие заради героите си, хора като Вал и Сам. Иска да е като тях. Обаче, Ейбрахам… защо се бие той? Не мога да ти кажа. Заради загиналите си братя и сестри от Специалните сили? Може би, ама не изглежда като някой, който има зъб. Може би, за да защитава страната? Ако случаят е такъв, защо той е тук, в Разединените Щати? Могъл съм да установя само, че не иска да говори за това — а ти не бива да смяташ, че е кротък, само задето се владее, момко.
	Коуди потърка челюстта си.
	— Едно време научих това по трудния начин.
	— Той те е _ударил_?
	— Разби ми челюстта — през смях обясни Коуди. — Не си ври носа, хлапе. Ето какво научих!
	Явно не му пукаше особено, макар че на мен счупената челюст ми звучеше като доста голямо оскърбление.
	Но пък кой _не е_ искал от време на време да цапне Коуди?
	— Благодаря — казах аз и седнах, за да започна да се гърча в снайперската къщичка. — Но за мен не си прав, Коуди. Аз не се бия за отмъщение — вече не. Бия се за баща си.
	— Това не е ли същото като отмъщение?
	Бръкнах в ризата си и извадих малкия S-образен знак на Верните, който носех около врата си. Знакът на човек, който очаква ден, когато ще дойдат героите.
	— Не. Не се бия заради смъртта му, Коуди. Бия се за мечтите му.
	Коуди кимна.
	— Това е добро от твоя страна, момко — обърна се той, за да слиза по стълбата. — Добро е.
	Пропълзях в гнездото, обърсах ниския таван с глава, вдигнах пушката на Коуди и поставих мобилния в нея. Свалих очилата за нощно виждане и вместо тях използвах прицела на пушката — той имаше карта на местността и можеше да прави термално изображение. Още по-добре от това — оръжието притежаваше усъвършенствана система за засичане на звуци. Щеше да ме предупреди, ако усетеше нещо наоколо, и да образува малко проблясване на картата.
	За момента нищо. Даже и гълъби.
	Лежах на оставените от Коуди възглавници. От време на време се завъртах в квадратното пространство и подавах пушката от някоя от страните.
	Отдолу, от склада, се донесоха звуци. Проверих при останалите и Мизи заяви, че идеята ми — да изпратим Коуди в паралелно измерение, където да тренира — проработила. Каза, че той трябвало да стресне някакви хлапаци, които живеели в склада в другото измерение, но иначе не се бил натъкнал на никого.
	След това проверих нещо странно — засечен от пушката шум — но се оказаха неколцина клошари, които се придвижваха през уличката. Не се спряха при нашия склад, а продължиха към покрайнините на града. Това ме остави с дълго време да размишлявам. Умът ми се рееше в тишината и аз схванах, че нещо ме дразни. Бях недоволен, при все че — неприятно — не можех да разбера точно _защо_. Нещо ме тормозеше — или за избраното от нас място, или за плана, който бяхме изработили. Какво ми липсваше?
	Висях над това около час — само частица от смяната ми — и всъщност се зарадвах, когато алармата на оръжието ми бръмна отново. Увеличих източника на безпокойството, но беше просто котка, преминаваща по наблизо разположен покрив. Гледах я внимателно, ако се окаже някой изменящ формата си Епичен.
	По това време на хоризонта се бе появила светлина, аз се прозинах, облизах устни и усетих вкуса на солта. Нямаше да е лошо да бъда далеч от това място. За съжаление, нарядът ми бе пълни осем часа, което съдържаше още шест часа еднообразие до пладне.
	Отново се прозинах и потърках с нокът соления ръб на покрива пред мен. Странно, но складът ни продължаваше да расте. Промените бяха нищожни, но при внимателно вглеждане можех да видя как по каменната сол растат тънки като моливни линии лиани, сякаш изваяни от невидима ръка.
	Големите промени на града се извършваха в първия и в последния ден от живота на една постройка, но времето между тях не беше статично. Често се пръкваха малки орнаменти — те щяха да изчезнат след ден-два, отнесени от неизбежния разпад, който бе безкрайният цикъл на Илдития.
	Алармата на пушката ми пак избръмча и аз погледнах през прицела към картата. Звукът идваше от покрива на нашата постройка, и миг по-късно чух стържещи по каменната сол стъпки. Дойдоха откъм стълбата отдолу — тя водеше от таванското помещение към покрива. Вероятно беше някой от моя екип. Все пак внимателно издърпах мобилния си от страната на снайперската пушка и си послужих с камерата — свързана с прицела — за да видя кой е тук.
	Беше Крадеца.
	Не бях очаквал _това_. Не можех да си припомня да е излизал от стаята си в която и да е от трите бази, освен когато ни се налагаше да се прехвърляме от една в друга. Стоеше прав, засенчваше лице с ръка и се мръщеше на далечния изгрев на слънцето.
	— Крадеца? — попитах го аз и изпълзях от снайперското гнездо, помъкнал пушката. — Всичко наред ли е?
	— Хората се наслаждават на това — обясни той.
	— Какво? — попитах аз и проследих погледа му. — Изгревът на слънцето?
	— Винаги говорят за изгрева на слънцето — продължи той; звучеше раздразнено. — Колко е красиво, дрън-дрън. Като че всеки изгрев е някакво неповторимо чудо. Не го забелязвам.
	— Ти луд ли си?
	— Все повече съм уверен — сухо каза той, — че съм единственият на тази планета, който _не е_.
	— Тогава трябва да си сляп — заключих аз и погледнах изгрева. Като става дума за изгреви, не беше кой знае какво. Нямаше облаци, за да отразяват светлината, а днес беше доста еднообразно в един цвят, вместо да покрива спектъра.
	— Огнено кълбо — отбеляза той. — Яркооранжево. Рязка светлина.
	— Да — усмихнато потвърдих аз. — Смайващо.
	Мислех си за годините в мрака на Нюкаго, когато преценявахме часа по мъждивостта на светлините. Мислех си как видях откритото небе за пръв път след детството и гледах как слънцето се показва и къпе всичко в топлина.
	Не се налагаше изгревът да бъде красив, за да бъде красив.
	— Понякога идвам да ги наблюдавам — поясни Крадеца, — само за да видя дали мога да забележа това, което всички останали твърдят, че виждат.
	— Ей — подхванах аз. — Какво знаеш за начина, по който расте градът?
	— Защо това е от някакво значение?
	— Защото е интересно — отговорих аз и коленичих. — Виждаш ли тази плетеница от лиани? Продължава да расте. Дали защото истинският склад е притежавал този шаблон в тухлата и дървото? Искам да кажа, не изглежда много смислено да е така, но другата възможност е _силите_ да създават изкуство тук. Това не е ли странно?
	— Наистина не мога да кажа.
	Погледнах го.
	— Не знаеш, нали? Приел си тази сила, когато си овладял града, но не знаеш как действа.
	— Знам, че прави, каквото искам. Какво друго е от значение?
	— Красотата — отвърнах аз и прекарах пръст по една от лианите. — Баща ми винаги твърдеше, че Епичните били чудо. Удивителни. Отблясък от нещо наистина божествено, разбираш ли? Лесно е да се обръща внимание на съсипията, като това, което Разрушение е сторил в Канзас Сити. Но има и красота. Това ме кара да се усещам почти зле, когато убивам Епични.
	Той изхъмка презрително.
	— Виждам преструвките ти, Дейвид Чарлстън.
	— Моите… преструвки? — надигнах се и се обърнах към него.
	— Преструвката, че презираш Епичните — обясни той. — Мразиш ги, да, но както мишката мрази котката. Омразата на завистта. Омразата на дребния, който желае да бъде велик.
	— Не бъди глупав.
	— Глупав? — попита Крадеца. — Мислиш си, че не е очевидно? Човек не проучва, не се учи, не става обзет от нещо като теб от _омраза_. Не, това са признаците на желанието. Ти потърси баща и любовница сред Епичните.
	Той пристъпи към мен.
	— Признай го. Не искаш нищо повече от това да бъдеш един от нас.
	— Обикнах Меган, преди да разбера каква е — възразих аз със стиснати зъби, изненадан от внезапния гняв, който изпитах. — Нищо не знаеш.
	— Не знам ли? — продължи той. — Толкова пъти съм гледал хора като теб — Дейвид, в тези първи мигове виждаш истината за хората. Нови Епични. Убиват, унищожават, показват какво би сторил всеки, ако задръжките му паднат. Хората са порода недобре оковани чудовища. Това се намира вътре в _теб_. Отречи го — предизвиквам те. Отречи го, човече, който претендираш, че познаваш Епичните по-добре от самия себе си!
	Не посмях. Извърнах се от него и се покатерих отново в снайперското място, за да довърша смяната си. Най-накрая той изръмжа зад мен и си тръгна.
	Часовете минаваха. Не можах да се отърся от казаните от Крадеца неща, въпреки че опитах. С наближаването на обяда и на края на наряда ми аз се озовах съсредоточен върху нещо, което той ми каза.
	_Човече, който претендираш, че познаваш Епичните по-добре от самия себе си…_
	Аз познавах ли ги наистина? Да, познавах силите им, ала не и самите Епични; те не бяха еднакви. Това бе една от грешките, които хората допускаха лесно. Епичните бяха изключително арогантни, тъй че човек можеше да предвиди някои от действията им, но все пак бяха хора. Индивидуалности. Не, не ги познавах.
	Но познавах Проф.
	_О, Злочестие_, мина през ума ми.
	Най-после нещото си застана на мястото. Нещото, което ме измъчваше. Изхвърчах от укритието си и се втурнах надолу по стълбите в склада.
	Влетях със залитане от стъпалата в таванчето, изтичах до ръба и погледнах към помещението долу. Мизи седеше на масата и въртеше ключове около показалеца си, а Меган бе скръстила крака на пода и се концентрираше. Близо до нея въздухът потрепери и се появи Коуди.
	— Е — обяви той — мисля, че овладявам това. Изглежда много по-мощно от тензорите в Нюкаго. И завършените силови полета действат.
	— Хора! — провикнах се аз.
	— Дейвид, момко? — обади се Коуди. — Това с измеренията действа страхотно!
	— Защо — викнах аз — Проф ще ни дава двудневен срок?
	Всички ме изгледаха мълчаливо.
	— За да… ни накара да се паникьосаме? — предположи Мизи. — Да ни застави да се предадем? Нали обикновено затова се дават крайни срокове?
	— Не, гледай на това като Възмездител — ядосано продължих аз. — Да предположим, че Проф готви удар, както правим и ние. Да предположим, че е събрал свой екип и има свой план за нападение. Ние си мислим за него като за някакъв безлик деспот, но той не е. Той е един от нас. Този краен срок е твърде подозрителен.
	— Искри — каза Меган и стана. — Искри! В този случай човек би дал _двудневен_ краен срок само…
	— … понеже планира да атакува в рамките на _един_ ден — довърши Ейбрахам. — Ако не и по-скоро.
	— Трябва да се измъкваме — заключих аз. — Оттук, от _града_. Давайте!


>>	40.

	Последвалото лудо бързане съдържаше _някакъв_ ред, тъй като ние никога не сме създавали база, без най-напред да сме се приготвили да се измъкнем. Групата знаеше какво да прави, въпреки че имаше доста ругатни и малко хаос.
	Втурнах се надолу по стълбите и почти се сблъсках с Мизи, запътила се към таванчето, за да извади допълнителните муниции и експлозиви, които държахме далеч от спалните си помещения. Ейбрахам отиде да събере батериите и оръжията, наредени от него покрай стената.
	Коуди се затърча към вратата. Спрях го с едно излайване:
	— Чакай!
	Замръзна и се обърна към мен, все още облечен в тензорния костюм.
	— Меган — казах аз — ти застъпваш разузнавателен наряд вместо Коуди. Коуди, ти вършиш нейната работа и приготвяш хранителните дажби. Костюмът е твърде ценен, за да рискуваме тук, ако разузнавача го очаква някакъв капан.
	Меган се подчини незабавно, а аз й подхвърлих пушката на Коуди. Той се понесе в обратната посока; изглеждаше малко нацупен, но започна да подрежда раниците ни и да проверява, за да е уверен, че във всяка има храна, вода и постелка за спане.
	Забързано написах съобщение на Летящ рицар.
	_Местоположението ни може и да е издадено_, казах му аз. _Изтегляме се. Би ли имал нещо против да ми заемеш един или два от дроновете, които държиш да оглеждат района?_
	Не отговори веднага, тъй че отидох да помагам на Мизи с боеприпасите и експлозивите. Тя благодарно кимна, щом взех наръча от нея.
	— Подарък за сбогом? — попита тя.
	— Да — отвърнах. — Но само ако можеш да го направиш бързо. Искам да се изнесем оттук до пет минути.
	— Дадено — отговори тя и се впусна нагоре към стаичката. Щеше да постави взрив, нагласен да превърне цялата постройка на прах в момента, в който сме приключили със събирането на багажа.
	— Нека имаме начин да го изключим от разстояние — провикнах се аз след нея, спомняйки си историята на Коуди за мъртвите хлапета, за която бях _почти_ сигурен, че е измислена.
	Сложих амунициите в раниците — Коуди ги беше поставил в редичка, със захванати отгоре спални постелки — и ги закопчах всичките. Всеки от нас си имаше багаж освен Ейбрахам, който щеше да носи по-голяма торба с граватонични олекотители, натъпкана с нашите оръжия и батерии.
	Моят мобилен избръмча.
	_Как знаеш, че все още държа дронове в района?_, пишеше Летящ рицар.
	_Понеже си параноичен_ — отвърнах аз — _и искаш да държиш Проф под око?_
	Метнах раницата през рамо и оставих друга в краката си — щях да нося нещата на Меган, докато тя не ни застигнеше.
	_Ти наистина си по-умен, отколкото изглеждаш_, продължи той. Чудесно. _Ще прелетя над района ви и ще ти пратя видеото._
	Неспокойно чаках, а през това време Ейбрахам довършваше подреждането на багажа. Мизи дотича да си вземе раницата и ми кимна. Коуди вече носеше своята на рамо. По-малко от пет минути. Крадеца излезе от стаичката, приготвена му от Коуди.
	— Пропуснах ли нещо? — попита той.
	— Майната му — обади се Меган по линията.
	Допрях ръка до слушалката си:
	— Какво?
	— Той е подкарал цяла армия и тя си проправя път по улиците към нас, Колене. И двата ни главни пункта за изнасяне са блокирани. Когато ще сме забелязали това от снайперската точка, вече ще бъдем обкръжени. Може вече и да сме.
	— Изтегляй се — наредих аз. — Ще получа информация от Летящ рицар.
	— Дадено.
	Погледнах останалите.
	— Фалшиви лица? — попита Мизи.
	— Каквито и да са лицата ни, ще изглеждаме _извънредно_ подозрителни с цялата тази екипировка — отговорих й аз.
	— Тогава напускаме — рече Ейбрахам. — Не сме готови за битка.
	— И ще бъдем готови за двадесет и четири часа? — попитах аз. — Когато той разруши Нюкаго?
	Телефонът ми бръмна; Летящ рицар ме търсеше, което беше рядко. Вдигнах и вкарах материала му в общата ни комуникационна линия, за да може всички да го чуват в слушалките си.
	— Свършено е с вас, момчета — обяви той. — Пращам ви кадри в инфрачервено.
	Ейбрахам пристъпи, свали мобилния си и ние се скупчихме да гледаме. Картата на района ни показваше как стотици, може би хиляди хора се стичаха към позицията ни — всеки представляваше инфрачервена точка. Образуваха затворена окръжност.
	— Ийст Лейн — обясни Летящ рицар. — Виждаш ли труповете? Случайни хора, които са опитали да бягат. Застрелват всеки, който опитва да се измъкне от кръга. Във всяка сграда изпращат екип, държат хората там на прицел и — това мога да кажа след надзърване през прозореца — опипват лицата им.
	— Опипват лицата им ли? — попита Мизи.
	— За да видят дали някоя част не е илюзорна — продължих аз. — Проф знае, че Меган може да измами дозера, но създаваните от нея наслагвания _все пак_ са илюзорни. Напипват нос, който не съответства на лицето — нещо такова — и знаят, че са ни намерили.
	— Както казах — заключи Летящ рицар, — прецакани сте.
	Меган се втурна през вратата, затвори я след себе си и се облегна на соления камък.
	— Обкръжени? — попита тя, след като видя израженията ни.
	Кимнах.
	— Какво правим тогава? — попита тя и се включи в малката ни блъсканица.
	Изгледах останалите. Те кимнаха един по един.
	— Бием се — тихо каза Ейбрахам.
	— Бием се — потвърди Мизи. — Той ще очаква да опитаме да се измъкнем; това е според протокола на Възмездителите при изненадващо нападение или при превъзходство на противника.
	Усмихнах се и изпитах неочакван прилив на гордост.
	— Ако това беше един от екипите на Проф — каза аз, — щяхме да бягаме.
	— Ние не сме негов екип — заяви Коуди. — Вече не. Тук сме, за да променим света; няма да го постигнем без битка.
	— Глупаво е — възразих аз.
	— Понякога глупавите неща са правилни — намеси се Меган, а после спря. — По дяволите. Надявам се никой да не цитира тези мои думи. А къде е бойното ни поле?
	— На същото място, където винаги щеше да бъде — отговорих аз.
	И посочих надолу. Под нас се намираше комплексът от тунели и пещери.
	— Коуди, проправи ни път. Навлизаме с пълно бойно снаряжение, точно както планирахме. Няма да имаме голямо предимство, както се надявахме, но поне притежаваме карти на подземията и това ще ни позволи да се сражаваме с него с най-малката възможност да навредим на хората наоколо.
	— Чакай — каза Меган. — Ако Коуди използва тензорите, това ще доведе Проф право при нас — той ще знае, че разполагаме с устройството.
	— Да — обади се Летящ рицар по линията. — Сега се мотае в тила на тази малка армия, но това няма да трае дълго. Когато го тествахме преди години, използването на мотиватор го вбесяваше. Незабавно ще дойде при вас.
	Коуди погледна ръцете си.
	— Аз… момко, аз току-що започнах да се упражнявам с тези тензори. По-силни са от предишните, но може да ми отнеме _часове_ да пробия дупка за измъкване.
	— Не би трябвало — възразих аз. — Виждал си какво може да прави Проф — сравнява сгради със земята, изпарява огромни участъци почва. Ти държиш тази сила, Коуди.
	Коуди намести челюсти. Тензорите започнаха да светят зелено.
	Никой от нас не попита как Проф ни е намерил. Можеше да е станало по всякакъв начин — базите ни тук, в Илдития, не бяха кой знае колко надеждни. Може би сме били забелязани от информатор или пък Проф е имал Епичен, който може да ни засече, а може и да беше забелязал доставките с дроновете.
	— Добре — обяви Коуди. — Всички да са готови и аз ще го направя. Време е да се бием.


>>	41.

	Групата се натовари. Оръжията в ръка, мобилните закачени на китките ни, слушалки в ушите. Мизи подхвърли на всеки от нас мъничка кутийка — нагънато катераческо въже. Хванах моето за колана.
	Оставихме раниците си и взехме само муниции. Раниците бяха нужни за дългосрочно оцеляване. След това нещо нямаше да се нуждаем от тях — по една или друга причина.
	Напрежението изпълваше въздуха — както далечната миризма на дим издаваше пожар. Не бяхме готови, но боят тъй или иначе бе дошъл. Точно сега всичко зависеше от Коуди. Той стоеше в центъра на нашата база и оглеждаше прашния под от каменна сол. Винаги ми беше изглеждал дългурест по един почти комичен начин, но сега — облякъл тензорния костюм, със зелените му светлини и драматична, футуристична кройка — изглеждаше внушително.
	Застанах до него.
	— Там долу е, Коуди — казах аз. — Цял комплекс пещери. Бойното поле, което _ние_ избрахме. Трябва ни само път.
	Той пое дълбоко дъх.
	— Помниш ли какво ми каза първия път, когато ме обучаваше с тензорите? — попитах го аз.
	— Да… че трябва да ги използваш така, все едно милваш някоя красива жена.
	— Повече си мислех за другото нещо, което каза. Че човек трябва да има душата на воин, като Уилям Уолъс.
	— Уилям Уолъс е бил убит, момко.
	— О.
	— Но не се е дал без бой — добави Коуди и се стегна. — Хайде дръжте си агнешката саздърма.
	Той вдигна ръце пред себе си и по захванатите за тях метални жички към дланите му пробяга зелена светлина. Протегна ръцете си и аз усетих отчетливото трептене, което сякаш проникваше до самата ми душа, без да произведе и звук.
	Изпари се участък от пода, широк почти метър на метър и дълбок може би три метра. Беше доста впечатляващо в сравнение с някогашните възможности на тензорите, но съвсем далече от нужното ни, за да достигнем пещерите.
	— Джонатан потегли! — обади се Летящ рицар. — Искри. Хора, загазили сте го. Той _не_ изглежда доволен!
	Коуди изруга под мустак и гледаше превърнатата в ситни зрънца сол част от пода. Вятърът от отворената врата на таванската стая завъртя образувалото се течение.
	Хванах Коуди за ръката.
	— Опитай отново.
	— Дейвид, толкова голямо мога да го направя! — отвърна той.
	— Коуди — настоях аз. — _Концентрирай се._ Душата на воина.
	— Момко, продължа ли да не се оправям с това, ние сме мъртви. Хванати в капан тук. Простреляни. Доста натиск, под който да работя.
	— Така е — неистово продължих аз. — Но… хм… не повече натиск от времето, когато си спрял терористите да изстрелят ядрените оръжия срещу Шотландия, нали?
	Той ме изгледа; челото му бе покрито с капчици пот. После се ухили.
	— Откъде знаеш за това?
	— Щастливо хрумване. Коуди, _можеш да го направиш_.
	Той отново се съсредоточи върху пода пред себе си. Костюмът му отново засвети, по ръцете му преминаха лентички светлина и запулсираха като сърдечен ритъм. Намирах се толкова близо и изпитах нещо познато, все едно съм чул гласа на стар приятел. Напомни ми за дните в подземията на Нюкаго, за невинността и убеждението.
	Коуди вдигна ръце над главата си и бученето се усили.
	— Все едно милвам жена — прошепна той. — Много, _много_ едра жена.
	Освободи силата с предизвикателен вик и тя се удари в пода с такава мощ, че ме събори на колене.
	На сантиметри пред мен подът се превърна в голяма дупка, пълна със зърна сол. Гледах ги как се стекоха и разкриха отвор, широк поне метър и половина. Извиваше се надолу, с гладки, стъклоподобни страни, минаваше през каменната сол и после през истински камък. Изчезващата сол показваше, че отворът свършва в нещо много по-голямо отдолу.
	— Напомни ми — казах на Коуди — никога да не те оставям да ме галиш.
	Той се усмихна и вдигна светналите си в яркозелено ръце.
	— Той ще е тук всеки момент, слонцета — обади се Летящ рицар по линията. — Движи се по-бавно, отколкото го очаквах; предпазлив е, разбира се, но и така е почти при вас. На ваше място бих офейкал.
	— Долу — рекох аз и хванах своя _Готшалк_, който Ейбрахам ми подхвърли. — Помнете изходните си позиции!
	Мизи се закова до края на дупката и закова няколко шипа на пода с голямо, подобно на тръба оръжие. Закачи въжето си за един от шиповете и скочи вътре. Меган се закачи за друг шип, последва я и се плъзна надолу като при игра в стар увеселителен парк.
	Погледнах Крадеца и му направих знак да тръгва.
	— Оставам — каза той.
	— Той иска да те убие! — казах му аз.
	— Но ще бъде привлечен от вас — отвърна Крадеца и скръсти ръце. — Ще бъда в по-голяма безопасност, докато се крия в стаята си тук горе.
	— Не и с експлозивите, оставени от Мизи. Виж, ние можем да използваме помощта ти. Ела с нас. Промени света.
	Той изсумтя и се обърна.
	— Дейвид — обади се Коуди, загледан в тавана. — Да се изнасяме, момко!
	Със стиснати зъби издърпах края на въжето от кутийката на колана и го закачих за един празен шип, а после се хвърлих в дупката. Плъзгах се по гладкия камък в тъмнината и опитвах да сдържам раздразнението си. Очакванията ми бяха глупави, но някаква част от мен все пак предполагаше, че Крадеца ще се присъедини към нас за тази битка.
	Все имах намерението да говоря още с него, но ние непрестанно бяхме под напрежението на поредната подготовка. Трябваше ли да направя нещо друго? _Бих ли могъл_ да направя нещо друго? _Бих ли могъл_ да направя нещо друго? Бих ли могъл да намеря начин да го привлека на наша страна, ако бях по-умен или по-убедителен?
	Мобилният ми автоматично задейства кутията на точната дълбочина и започна да удържа въжето, докато не се забавих; после изскокнах в по-широко помещение и се спрях с поклащане на две-три стъпки от пода. Прерязах връвта и се приземих в огромна купчина сол и каменен прах. Минах през тях и се махнах от отвора.
	Мизи и Меган светеха с телефоните си и осветяваха множество естествени подземия, покрити с внушителен брой графити. Пещерите като цяло бяха с нисък таван — към три метра, макар и да не беше еднакво — и ги свързваха тунели с множество ъгълчета. Не изглеждаше съвсем естествено, но бе много по-органично от подземията под Нюкаго. Изкопа бил ли е луд колкото Копачите, на които беше дарил силите си? Ако съдим по невероятния брой пещери тук, изглеждаше вероятно.
	Ейбрахам бе следващият в купа от сол — ртичът покриваше едната му ръка. Най-накрая се появи и Коуди, който не си беше губил времето с въжета — изхвърча от дупката върху силово поле, което се материализира под краката му.
	— Коуди, остави силите — казах му аз и посочих една извивка в пещерата. — Намери място в оная посока и бъди готов. Няма да успеем да го изненадаме с твоите способности, но въпреки това искам на първо време да бъдеш скрит. Мизи, имай готовност да взривиш подаръка си горе при мой знак.
	— Крадеца? — попита тя.
	— Той знае за експлозията — отвърнах аз. — Ще се отстрани от пътя й.
	А не го ли направеше — е, това си бе изцяло негова отговорност.
	Хванах мобилния си и се запрепъвах през неравния под на пещерата към някакъв страничен пасаж. Комплексът беше сложен, но картата на телефона ми отбеляза няколко относително безопасни кътчета, от които можех да ръководя операциите. Това не бе частта от пещерните образувания, където първоначално бяхме планирали да поставим капана си, но трябваше да стане.
	Меган дойде при мен.
	— Добра работа с шотландеца горе.
	— Просто му трябваше малко насърчение — започнах аз, — за да се превърне в това, което винаги е твърдял, че представлява.
	— Той не е единственият — продължи тя.
	Спряхме на пресечката на два тунела, тя ме придърпа и ме целуна бързо.
	— Винаги съм смятала, че искаш да си начело, Дейвид. Имаш сериозна причина.
	Тя се обърна и тръгна в обратната посока. Задържах ръката, после пръстите, а тя се измъкна от мен.
	— Не се пренапрягай, Меган.
	Тя се усмихна — искри, каква усмивка — и задържа пръстите ми със своите.
	— Аз го притежавам, Дейвид. _Мое_ е. Вече не се боя от него. Ако ме надвие, ще намеря обратния път.
	Пусна ме и прекоси пещерата, а аз се промуших в избраното от мен местенце. Беше тясно и ме накара да се гърча през някакви скали, но щеше да крие светлината на моя мобилен от очите на Проф и да пази _мен_ от експлозиите. Вече влязъл, се намерих в мехурообразна стаичка без други изходи.
	Протегнах се към колана си и откачих слушалки със закрепено за предната им част стъклено забрало — неохотен дар от Летящ рицар в пратката с тензорния костюм, върху него можеха да бъдат проектирани многобройни екрани.
	— Мизи — попитах аз, — камерите на местата си ли са?
	— Закрепвам последната — отвърна тя. — Летящ рицар, тия неща са _дооооста_ страховити.
	— Казва го на човека, който ги е изработил, служейки си с контролиран от ума му манекен — измърмори Ейбрахам под нос.
	— Прекратете — намеси се Летящ рицар, въпреки че гласът му се различаваше малко трудно поради шума при него.
	— Летящ рицар — казах му аз, — по линията ти има някаква намеса или статично електричество.
	— Хмм? О, не се притеснявай. Пуканките са почти готови.
	— Ти правиш _пуканки_? — попита Ейбрахам.
	— Да, защо не? Ще бъде истинско шоу…
	Един след друг на дисплея на слушалките ми изникнаха четири екрана и ми дадоха изображения на главната пещера и близките тунели. Мизи беше поставила осветителни тръбички, въпреки че камерите имаха термално и нощно виждане. Бяха дошли от Летящ рицар — мънички ракообразни дронове с камери в телата. Използвах мобилния, за да включа камерата на един дрон, и тя работеше без грешка.
	— Добре — обобщи Летящ рицар. Той и Мизи също щяха да наблюдават екраните, при все че тя щеше да бъде заета с взривовете си. Меган и аз бяхме отчаяни, когато се изправихме срещу слабостите си; надявах се, че ако успеехме да докараме Проф до изтощение, ако създадяхме истинска опасност, щяхме да улесним и него да стигне дотам.
	— Летящ рицар — попитах аз, докато минавах през камерите, за да получа изображение от гледната точка на Коуди, а после и на Меган — предполагаемото време на пристигане на Проф?
	— Току-що се приземи на сградата ви — отговори той.
	— Други Епични с него?
	— Никакви — продължи Летящ рицар. — Добре, той изпари покрива и се спуска през него.
	— Мизи — казах аз. — Взривявай подаръка.
	Усетихме удара и по направената от нас дупка паднаха малко отломки. Напрегнато чаках и опитвах да гледам всички екрани едновременно. От коя ли посока щеше да се появи?
	Покривът на пещерата потрепери, после падна и стовари _тон_ солена прах в главното помещение. Светлината проникна на лъчи. Проф не се задоволи с малка дупка като нашата — той откърти покрива на цяла пещера.
	Долетя върху диск от светлина — около него се вихреше прах, на лицето му имаше предпазни очила, а тъмната му лабораторна престилка плющеше. Дъхът ми спря.
	Не видях чудовище. Мислено видях и си спомних човека, който се появи през друг покрив сред сипеща се прах. Човека, който бе търчал през глава — премина през отряд на Правоприлагането и изложи на риск живота и здравия си разсъдък — за да ме спаси.
	Време беше да върна жеста.
	— Давайте — прошепнах аз по линията.


>>	42.

	Ейбрахам пръв се сблъска с него с голямата пушка — граватоничното миниоръдие. Винаги съм изпитвал лек трепет, когато съм гледал това оръжие да стреля. _Човече_ — можеше да бълва куршумите по-бързо от двама пияни селяндури на посещение във фабрика за среднокалибрени пушкала.
	— Всички да останат под прикритие — предупредих аз, когато оръжието на Ейбрахам блесна в мрака и засипа Проф с няколкостотин куршума.
	Силовите полета на Проф действаха и куршумите отскочиха — но полетата не бяха непреодолими. Използването им изискваше усилие. Ние можехме да го изтощим.
	Той се изсмя на Ейбрахам, махна с ръка настрана и създаде традиционното си кълбо от силово поле около канадеца. Проф сви юмрук, за да го стисне, но силовото поле засече, понеже Ейбрахам си послужи с ртича, за да го хване и от двете страни.
	Добре виждах смаяното лице на Проф на една от камерите.
	— Тръгвай, Коуди — казах аз.
	Откъм сенките проблесна светлина и силовото поле около Ейбрахам се разпадна. Добре. Както и преди, тензорът можеше да спира силовите полета. Трябваше обаче да внимаваме да не изпарим пушката на Ейбрахам като страничен ефект.
	Проф изръмжа и посочи Коуди с пръст. Намръщих се при жеста, но нямах време да мисля за него, докато Коуди и Ейбрахам се сражаваха с Проф. Коуди нямаше опит със силовите полета — вероятно опитваше да създаде кълбо около Проф, но вместо това образува стена между тях двамата. Това по случайност го предпази, понеже Проф запрати светлинни остриета срещу Коуди. Те се ударих в стената, пробиха я и се заклещиха в нея.
	— Ейбрахам, заобиколи го откъм лявата му страна — наредих аз. На моята карта на пещерите се появи светла точка — място, на което Мизи бе оставила пакет експлозиви. — Меган, виж дали ще можеш да го привлечеш по този тунел вдясно, към изненадата на Мизи.
	— Дадено — отвърна Меган.
	Пещеричката ми се тресеше от сблъсъка на Коуди и Проф — ударите на тензора на единия унищожаваха силовите полета на другия. Ейбрахам се пазеше с ртича — беше го направил на щит и улавяше копията от светлина. За съжаление Коуди не бе много полезен със силовите си полета. Няколко часа упражнение не правеха човек експерт.
	Той обаче имаше огромна практика с тензорите от едно време и работеше лесно с тях. Постоянно изпаряваше силовите полета на Проф и защитаваше себе си и — най-важното — Ейбрахам. Костюмът на Коуди имаше прикачен болконтрол, ала Ейбрахам не разполагаше с такава благинка.
	Ръководех екипа според силите си и този път нямах време да ми се иска да бъда с тях. Твърде зает бях да водя групата, та да насочи Проф към заложените взривове — ударихме го няколко пъти, позашеметихме го и не му позволихме да убие Коуди и Ейбрахам. Държах и Проф под око, понеже от време на време той се шмугваше бързо през някоя пещера, за да опита да мине по заобиколен път и да си спечели предимство.
	По мой знак Меган се включи и създаде илюзорни въплъщения на себе си и на Зарево, за да привлича вниманието на Проф и ударите му. Докато не се напрягаше твърде много, това щяха да бъдат просто сенки от други измерения, като фалшивите лица, които бяхме носили. Това нямаше да изложи на опасност никого в което и да е друго измерение и — да се надяваме — нямаше да застраши здравия й разсъдък. Само сенки и привидности — каквото и да е, но да обърква Проф и да го извади от равновесие.
	Гледах всичко това и духът ми отпадаше. С напредването на сражението ставаше все по-очевидно, че силите на Коуди — макар и по-тясно обвързани със способностите на Проф в сравнение с уменията на Тави — нямаше веднага да заставят Джонатан Федрус да се промени.
	Погледнах с камерите си лицето на Проф отблизо и проследих изражението му. Презрението и надменността му скоро отстъпиха пред свирепа решимост. Така видях човека, когото познавах.
	_Изправи се срещу това, Проф!_, помислих си аз, свит в каменния си пашкул, докато издавах заповеди и управлявах камерите. _Хайде._ Защо не беше достатъчно? Защо силите му не отстъпиха пред неговите страхове?
	— Меган, Коуди — започнах аз. — Искам да опитам нещо. Тензорите разстройват силовите му полета, дори и онези, които пазят кожата. Коуди, намери начин да го уловиш във вълна от тензорна сила. Меган, искам след това да го простреляш.
	— Дадено — отвърна Меган. — Има ли значение къде ще го улуча?
	— Не — казах аз. — Силите му са достатъчно мощни, тъй че ще може да се излекува от всичко, изплюто от някой пистолет.
	Спрях.
	— Но може би за всеки случай направи първите едно-две попадения на някое несмъртоносно място.
	— Дадено — произнесоха и двамата в един глас.
	Коуди дишаше тежко.
	— Да го ударя с тензорите ще бъде трудна работа, момко. Той опитва да направи същото с нас и да стопи мотиваторите ми. И двамата се държим на разстояние един от друг.
	Фокусирах една от камерите върху него. Явно използването на тензорните костюми беше изтощително. Той и Меган заеха позиция, а Мизи постави още експлозиви по-нататък по коридора.
	— Ще трябва да рискуваме с това — продължих аз. — Аз…
	— Ах! — прекъсна ме Коуди. — Какво…
	— Коуди? — попитах аз. Не изглеждаше ранен, но бе залитнал назад, към стената на пещерата, и беше успял да се заобиколи с кутия светещи зелени силови полета.
	— Това катерица ли беше? — попита той. — Притича през мен. Някаква _проклета_ катерица?
	— За какво приказваш? — попита го Мизи.
	Коуди изглеждаше объркан.
	— Може би беше плъх или нещо такова. Не видях добре.
	Намръщих се. Той изключи силовите си полета и се затича да се съедини с Ейбрахам, който се бе доближил до Проф, след като оформи ртича като настръхнала от шипове ръкавица.
	— Летящ рицар, Мизи — казах аз — някой от вас видя ли това нещо? Каквото и да е, което нападна Коуди?
	— Видях размазано петно — обади се Летящ рицар. — Сега връщам записа назад. Ще ти пратя стоп-кадър, ако намеря нещо.
	Проф се понесе покрай Ейбрахам и го препъна с прът от силово поле, който създаде точно пред краката му. После стовари ръка на пода на пещерата, изпари голям участък и натика Коуди в река от прах. Коуди се препъна и забави ход.
	Проф призова остриета от светлина във всяка от ръцете си, запрати ги през стаята и ги заби в раменете на Коуди. Той изкрещя и падна в прахта.
	Искри. Очевидно беше кой познава тези сили по-добре.
	— Меган! — викнах аз.
	— Там съм — потвърди тя, таванът на пещерата избоботи и се срути, а Проф притеснено отскочи назад. Просто сянка от друг свят, но евентуално щеше да осигури на Коуди достатъчно време, за да се излекува.
	— Проф заговори по мобилния — изненадано се обади Летящ рицар. — Трябва да е наясно, че следим линията му… Искри. Мен ако питаш, говори на теб.
	— … мислите да ме биете с моето проклятие — познатият глас на Проф, дрезгав и дълбок, ме сепна, въпреки че го очаквах. — Години носих тая усойница и усещах как ме трови ден след ден. Познавам я, както човек познава сърдечния си ритъм.
	— Дейвид, момко — закашля Коуди. — Аз… не ми минава…
	През мен мина ледена тръпка. Фокусирах върху Коуди и беше така. Пълзеше през праха в рова, образуван от Проф, и двете му рамена кървяха, улучени от материализирана светлина. Защо болконтролът не работеше?
	— Намерих го — намеси се Летящ рицар. — Хлапе, това е кофти.
	Той изпрати на екрана ми образ от записа на камерата отпреди малко. Показваше отдалечаващо се от Коуди петно с големината на мишка. Или на дребен човек.
	— Амбразурата е тук! — съобщих аз по линията. — Той не е дошъл сам! Внимание, в подземието има _още един Епичен_.
	Поколебах се.
	— Искри, тя е откачила един от мотиваторите от дрехата на Коуди и е избягала с него.
	— Камерите имат инфрачервено наблюдение — рече Летящ рицар и пое управлението на няколко от тях. Звучеше напрегнат, даже запален. — Наслагвам го… Ето! Пипнах я. Ха. Мислиш си, че можеш да се скриеш от всевиждащите ми очи, дребна Епична? Не знаеш с кого си имаш работа.
	Летящ рицар насочи камерата към фигурка, укрила се в сенките близо до едно от многото парчета разбита скала в пещерата. Носеше джинси, предпазни очила и впита риза. Не видях мотиватора, но вероятно го беше смалила достатъчно, за да може да се носи.
	— Меган! — заповядах аз, докато Проф беше заринат от фалшивото срутване. — Ти и Ейбрахам ще трябва да се оправяте сами с него известно време. Разсейвайте го — ще опита да довърши Коуди. Мизи, иди и помогни на Коуди да се превърже. Не допускай да загуби кръв!
	Прозвучаха няколко „дадено“. Започнах да се измъквам от каменното си обиталище.
	— Трябваше да се сетя — обади се Летящ рицар по линията. — Разбира се, че Джонатан е дошъл с план. Може и да не е разбрал, че все пак съм използвал множество мотиватори в тази версия на костюма, тъй че заповедите му до Амбразурата не са били достатъчно изчерпателни.
	— Нужно ми е ти да ръководиш операцията, Летящ рицар.
	— Става — неохотно се съгласи той. — Ти лично ще поемеш мини-Епичната?
	Изпълзях от дупката си и застанах на колене с _Готшалка_ на рамо.
	— Тя не е Висш Епичен. Един куршум ще я убие.
	— Да. Удари я с куршум с нейния размер — сигурен съм, че няма да повреди мотиватора, който тя носи.
	Направих гримаса, докато пълзях по коридора. Бележката беше основателна.
	— Дръж я под око за мен.
	— Вече е направено. Една от камерите е настроена да я проследява автоматично. Джонатан отново говори.
	— Прехвърли го към мен, но не и към другите. Не искам да се разсейват. Летящ рицар… моля те, запази ги живи за мен.
	— Ще опитам. Взимай оня мотиватор, хлапе. Бързо.


>>	43.

	— Не исках да идвам тук.
	Трябваше да слушам Проф, докато лазех из тунела, огряван от болезненото зеленикаво на осветителните тръбички.
	— Исках да остана мирен — продължи Проф с пъхтене, докато се биеше. — Не исках да пресилвам твърде много себе си или екипите си. Това е твоя грешка, Дейвид. Всичко, което става тук, е заради _теб_.
	Не можех да видя битката. Все още носех комплекта слушалки, но сега задачата ми бяха Амбразурата и мотиваторът. Един екран показваше картата на пещерите с точка върху нейното местоположение; друг показваше заснеманото от наблюдаващата я камера. Бяха в зрителната ми периферия; зоната пред моите очи трябваше да бъде свободна.
	Вървях внимателно, сякаш се подготвях да се включа в битката с Проф. Не исках да предупреждавам Амбразурата.
	— Тиа… — прошепна Проф. — Ти ме докара дотам, Дейвид. Ти и идиотските ти мечти. Ти наруши равновесието. Трябваше да приемеш, че аз съм _прав_.
	Стиснах зъби, а лицето ми почервеня. Не можех да го оставя да се добере до мен. Думите му обаче бяха опасни по причина, която той по всяка вероятност не знаеше. При последната битка, в Шарп Тауър… се случиха определени неща.
	Нещо в мен се спотаяваше. И тъй, докато презрителният глас на Проф стържеше в ушите ми, думите на Крадеца от по-рано на покрива наистина ме засегнаха дълбоко. _Дейвид, в тези първи мигове виждаш истината за хората. Новите Епични. Убиват, унищожават, показват какво би сторил всеки, ако задръжките му паднат. Хората са порода недобре оковани чудовища…_
	Амбразурата. Трябваше да се фокусирам върху Амбразурата. Сега тя беше проблемът! Какво можеше да прави?
	Тя… имаше леко увеличена бързина и можеше да променя размера на нещата, включително и своя. Все пак най-напред трябваше да ги докосне. Манипулирането на големината от нейна страна траеше няколко минути, ако беше оставено без намеса — тя не можеше да го прави за постоянно, но можеше да смали нещо и да го остави. Впоследствие то щеше или самостоятелно да се върне към обичайния си размер, или пък ако тя го докоснеше и отново променеше големината му.
	За щастие, за разлика от други подобни Епични, тя не запазваше силата или телесната си маса при смаляване. Беше бърза, умна и опасна — но не и Висш Епичен. А слабостта й… напрегнах се в опит да си спомня… слабостта й беше кихането. Силите й изчезваха, ако кихаше. Имах недвусмислени съобщения за това.
	Да, но фактът, че не е Висша Епична, не значеше, че не е опасна. Стигнах частта от коридора, където се криеше, а после продължих към останалите и се престорих, че не знам, че тя е там. От дупката, отворена от Проф в тавана, навлизаше светлина. Аз гребнах шепа скален прах от пода и я сипах в джоба си. От по-напред се донасяха отдалечени трясъци и викове. Устоях на изкушението да включа камерата и да проверя.
	— И къде си ти, Дейвид? — обади се Проф в ухото ми. — Остави другите да гинат, докато се бият с мен, а ти се криеш? Никога не бих те взел за страхливец.
	От дясната страна на екрана ми Амбразурата стоеше до камъка си и чакаше с опрян в него гръб. Не изглеждаше загрижена; беше наемник и се знаеше, че дава лоялността си на всеки могъщ Епичен, който плати за нея. Вероятно Проф я бе наел само за отмъкването на мотиватора. Не би искала да има повече нищо общо с тази битка.
	Твърде зле за нея.
	_Давай._
	Скочих към камъка, където се криеше, и го забих в стената на пещерата с надеждата да я прикова на място. На средата на движението ми камъкът изчезна и се сви до камъче. Ударих земята и опитах да хвана мъничката фигурка, докато тя бягаше.
	Докоснах я, но незабавно изпитах раздрусване и залитнах. Амбразурата отново беше голяма колкото мен, но се намираше на половината разстояние на тунела от мен. Защо сега той беше толкова по-голям?
	_Ах, проклятие_, помислих си аз, _смалила ме е!_
	С усилие се изправих на крака между камъчетата, които сега се извисяваха като канари. Малката цепнатина в пода пред мен се беше превърнала в пропаст — макар да допусках, че е дълбока само два пъти височината ми. Аз бях смален заедно с всичко, което държах.
	Амбразура, също смалена, имаше преднина към сто и петдесет метра пред мен — или поне изглеждаше сто и петдесет при сегашната ми височина. Увеличената й скорост й позволяваше да тича бързо, но не беше истинска свръхбързина. Просто малко предимство пред някой обикновен човек.
	Това значеше, че не може да надбягва куршуми или нещо подобно. Свалих _Готшалка_ си, прицелих се и пуснах откос, като нарочно не улучих. Можех лесно да пробия мотиватора и направо да убия Коуди. Щях да опитам, ако тя не спреше, но предупредителната стрелба беше нещо уместно.
	— Пипнах те, Амбразура — провикнах се аз към нея. — Дай ми мотиватора и си върви. Тази битка не те интересува, а и аз не се интересувам от теб.
	Тя се спря посред коридора и ме погледна.
	После се върна към нормалния си ръст.
	Охооо…
	Тръгна нападателно към мен. Всяка стъпка разлюляваше земята като земетръс. Изскимтях, хвърлих се в близкия процеп и се плъзнах по някакъв ръб, а Амбразурата се надвеси. Протегна надолу ръка за мен, а аз стрелях с Готшалка. Явно дори миниатюрна пушка на пълна автоматична стрелба не се отразява добре. Тя издърпа пръстите си и изруга — прозвуча като гръмотевична буря.
	В пропастта ми като градушка се посипа скален прах. Бръкнах в джоба си и извадих малко от праха, който бях прибрал одеве. Беше се смалил заедно с мен.
	Трябваше да го хвърля в лицето й. Чудесно. Стигането дотам щеше да прилича на изкачването на Еверест. Освен това носовете изглеждат наистина необичайно откъм долната страна. Забелязах как от връвчица около врата й е провесена малка кесия. Може би мотиваторът?
	Тя се върна срещу мен с нож и го заби в процепа. Хванах се за тъпата му страна с една ръка и оставих пушката да виси на каиша си от рамото ми. Можах да възседна ножа, когато го издигаше, но плановете ми да се изкатеря по ръката й се провалиха, щом тя разтърси оръжието и ме захвърли от около шест метра на пода.
	Приготвих се и се ударих… но не заболя много. Ха. Да бъдеш малък си имаше своите предимства. Изправих се на краката си, докато тя крачеше към мен. Разминах се на косъм да бъда размазан от една стъпка. По дяволите, при падането бях изгубил шепата си прах. Всъщност…
	Всъщност… Аз…
	Кихнах и ударих глава си в стената на пещерата, докато се извисявах към нея. Отново се уголемих. Амбразурата и аз се гледахме с еднакво шокирани изражения.
	— Кихането действа и на двама ни, а? — казах аз. — Приятно ми е да го узная.
	Тя изръмжа и се пресегна към кобура от страната си и към пистолета вътре. Изритах го от ръката й, щом го измъкна, а после извъртях Готшалка.
	— Сигурна ли си, че не искаш да ми дадеш мотиватора?
	Тя се пресегна към мен. Стрелях с неохота.
	Всеки куршум се смаляваше колкото мушица, щом я удареше. Явно я нараняваха, ако се съди по гримасите й, но определено не причиняваха „отиване на оня свят“, на което се бях надявал.
	След секунда тя хвана пушката, която се стопи в ръцете ми, стана микроскопична и падна от ремъка си. Зяпнах Амбразурата. Бе смалила куршумите, _докато я удряха_.
	— Това беше страхотно — казах аз.
	Тя ме събори, отново удари главата ми в стената и разби слушалките. Аз изругах, ритнах към нея и се изправих на крака.
	— Сериозно — обърнах се аз към Амбразурата. — Може и да се наложи да сменя оценката си. Все пак може да си Висш Епичен.
	— Какъв _ти_ е проблемът? — попита тя и се насочи към мен, размахала ръце.
	Вдигнах ръце и успях да блокирам. За нещастие ответният ми удар я пропусна, тъй че тя ме халоса във физиономията за втори път. Искри. Когато се приближи отново, аз я хванах, както ме беше научил Ейбрахам. Бях по-едър, тъй че да я сграбча изглеждаше умна стъпка.
	Тя смали ризата ми.
	За малко да ме удуши, но за късмет се скъса, преди да го направи. Все пак задъхано пуснах жената. Амбразурата стовари ръката си върху гърдите ми, аз се извисих на шест метра и ударих глава в горната част на пещерата.
	— Дейвид! — обади се Мизи по линията. — Бързай! Той е зле.
	— Опитвам се — изграчих аз, когато Амбразурата отново ме сведе до нормалния ми ръст и след това отново ме цапна в лицето. Пещерата се тресеше и гърмеше, от тавана падаха парчета камък, а откъм мястото на Проф, Меган и Ейбрахам се донасяха викове.
	Залитнах настрана от Амбразурата, после вдигнах ръце, за да блокирам — в момента и обучението ми по ръкопашен бой, и мозъкът ми бяха малко размътени. Пороят на ударите й ме залепи за стената, където тя продължи щедро да ме бие ту по лицето, ту по стомаха. Отвори ми се възможност да посегна за пистолета, който носех на колан върху крака — но тя го изби от ръцете ми.
	Явно беше пораснала с няколко сантиметра и се извисяваше над мен. След като пистолетът ми издрънча надалеч, единственото, което се сетих да направя, беше да се хвърля срещу нея с телесната си тежест. Това подейства — и двамата се търкулнахме на земята.
	Тя се изправи първа. Доста ми се виеше свят, а ризата ми бе на парцали. Простенах, претърколих се и видях как взема падналия си пистолет.
	От тавана нещо падна върху гърба й. Механичен рак? Още един се нахвърли върху нея отстрани, а после отгоре се стовари трети. Не изглеждаха особено опасни, но я стреснаха и я накараха да се обърне и да се хване за гърба.
	Паузата ми спаси живота, понеже ми даде достатъчно време да спра световъртежа. Бръкнах в джоба и извадих малко прах. Оръжията нямаше да й подействат. Трябваше да бъда по-умен.
	— Благодаря, Летящ рицар — измърморих аз, докато Амбразурата се сви, за да се измъкне от хватката на раците.
	Посегнах към нея и — както преди — тя ме смали веднага щом докоснах ситната й фигурка. Този път бях подготвен и се метнах към нея веднага щом станах малък. Отново се блъснах в нея и хванах кесията на врата й. През кожата напипах малкия метален правоъгълник вътре. Мотиваторът!
	— Ти май си упорито идиотче, а? — изръмжа тя към мен, докато и двамата, все още миниатюрни, се борехме по пода.
	Аз изръмжах и успях да ни избутам до пукнатината в земята. Тогава тя ме удари с глава — и _заболя_. Подземието се разтресе, аз зинах за глътка въздух и изпуснах и нея, и кесията.
	Тя се изправи и застана пред мен — пукнатината се намираше зад нея.
	— Знам за плана му — започна тя. — Епичен на Епичните. Звучи ми като голяма работа. Позволявам му да събере чарковете, а после се измъквам с тях. Отивам горе, на посещение лично при стария Злочестие.
	Замаяно я погледнах — носът ми кървеше.
	— Аз… — задъхано започнах аз.
	— Да?
	Дишах тежко.
	— Аз… предполагам, че това… е неподходящ момент да поискам автограф.
	— Какво?
	Хвърлих прахта в лицето й, а после — докато тя псуваше — я ударих с рамо и стиснах кесията, докато я бутах назад. Въжето се скъса и остави кесията в ръцете ми. Тя падна в пукнатината-пропаст, а аз се олюлях на ръба и за малко да я последвам.
	Тя падна на дъното и се удари с леко тупване.
	— Идиот! — изкрещя тя. — Разбираш, че при този размер — спря и подсмръкна за миг — при този размер падането въобще не причинява вреда. Можеш да паднеш от някоя сграда и… и… О, _по дяволите_…
	Отскочих от процепа. Оттам се донесе много слабо кихване.
	Последвано от ужасяващ плискащ звук. Потръпнах и погледнах мешавицата от разкъсана плът и натрошени кости, в които се бе превърнала Амбразурата, пораствайки твърде бързо в твърде тясно пространство. Части от нея избълбукаха над процепа — като надигнало се тесто, излязло от купата си.
	Повдигна ми се, преглътнах, после се изправих и извадих мотиватора от кесията. След малко прах и една кихавица и аз, и устройството отново бяхме с нормални размери — само че не можах да си намеря _Готшалка_.
	Вместо него хванах пистолета.
	— Мизи, мотиваторът е в мен — съобщих аз по линията. — Ти къде си?


>>	44.

	Препъвах се из подземията под Илдития, подминавах пробити от тензорите стени, от които бяха останали купчини разпилян пясък. Осветителните тръбички огряваха тунелите с радиоактивен отблясък. Спрях се и се стегнах при поредното разтърсване, после продължих към мястото, където Мизи бе отнесла Коуди. Това по-напред те ли бяха?
	Не. Спрях се рязко. През цепнатина във въздуха проникваше светлина — като разрязана плът, при която кожата се е свила настрани. В отверстието видях друга пещера, осветена от ярка оранжева светлина. В нея Зарево се сражаваше с Амбразурата.
	Зяпнах, докато гледах как току-що убитата от мен жена се смали, хукна да бяга от него и превърна редичка от парчета паднала скала в канари. Зарево се стрелна назад, а пламъците му нагряха скалите до оранжево с оттенък на червеникаво.
	Погледнах по-нататък по ходника и видях други процепи из въздуха. Явно Меган се пренапрягаше. Преглътнах и продължих към Мизи. Проблясване на светлина от лявата ми страна освети борещи се в сенките фигури — част от системата от пещери, в която Мизи бе поставила своите осветителни тела.
	Внезапно Проф изникна малко по-надолу в пещерата като съсредоточаваща се светлина. Използваше силата на Разрушение, за да се телепортира. Искри! При появата му част от тавана рухна. Този път не беше илюзия, а истинско падане на скала, която Проф се принуди да хване със силово поле над главата си. Той изрева от ярост, докато държеше скалите, а после запокити няколко остриета светлина в пространството.
	Очевидно и двамата се бяха принудили да използват опасни средства. Проф си служеше със скритото си телепортационно устройство; Меган се пресягаше във все по-нататъшни реалности. Колко далеч бе стигнала? Ами ако загубех и нея, както бях загубил Проф?
	_Спокойно_, казах сам на себе си. Тя беше уверена, че може да се оправя с това. Трябваше да й се доверя. Сниших глава, тръгнах по един страничен тунел и най-накрая видях петна от кръв по камъните. Свих покрай още един ъгъл и се спрях изведнъж, понеже за малко да се препъна в Мизи и в Коуди.
	Той лежеше на земята със затворени очи и бледо лице. Мизи е трябвало да свали по-голямата част от тензорния му костюм, за да достигне раните му. Дрехите бяха струпани накуп наблизо; частта с болконтрола беше отделена, но кабелите бяха опънати към ръката му. Мизи изскимтя, щом ме видя, грабна мотиватора от несигурните ми пръсти и го постави обратно в дрехата.
	— Летящ рицар — казах аз по линията, — наистина трябва да обезопасяваш по-добре мотиваторите.
	— Това е прототип — изръмжа той. — Направих го, за да имам бърз достъп, та да мога да вадя мотиваторите, щом като ми потрябват. Откъде да знам, че Джонатан ще ги измъкне?
	Мизи ме погледна, а мотиваторът леко засвети.
	— Искри, Дейвид! Изглеждаш, все едно си паднал от скала или нещо такова.
	Обърсах носа си — още кървеше. Лицето ми започваше да се подува от ударите. Изтощен, аз се смъкнах до Мизи.
	— Как върви боят?
	— Гаджето ти е направо страхотна — неохотно призна Мизи. — Ейбрахам все попада в някое силово поле, но тя го измъква. И двамата създават работа на Проф.
	— Тя изглежда ли…
	— Луда? — попита Мизи. — Не мога да ти кажа.
	Погледна Коуди, чиито рани — слава Богу — се затваряха.
	— Още известно време ще е в безсъзнание. Да се надяваме, че другите двама ще могат да издържат. Боя се, че ми свършиха и гърмящите пакетчета. Тъй че може би…
	Някой се появи с трясък близо до нас. Внезапно пръсване на светлина, безшумно, но ярко, ако човек го гледаше. Извиках, паднах назад и се протегнах за привързания за крака ми пистолет. Не беше Проф. За нещастие това оставяше само една възможност.
	Разрушение се обърна и тренчкотът му обърса стената на пещерата. Той отмести поглед от Мизи върху Коуди и върху мен и ни огледа иззад очилата си.
	— Бях повикан — каза той.
	— Хм, да — казах аз, насочил пистолета си към него с разтреперани ръце. — Проф. Той има мотиватор, изработен от плътта ти.
	— За да унищожи града? — попита Разрушение с вирната глава. — Тя е направила още една бомба освен тези, които ми даде?
	— Онези, които ти е дала? — попитах аз. — Значи… ти имаш още?
	— Разбира се — спокойно отвърна той. — Ти падна, Дейвид Чарлстън.
	Поклати глава, после изчезна и остави керамичното си изображение, което се разпадна и изчезна.
	Отпуснах се. Тогава Разрушение изникна пред мен и положи ръка на оръжието ми. То внезапно се нажежи, аз извиках и опърлените ми пръсти изпуснаха пистолета. Епичният го изрита настрана и коленичи до мен.
	— „И са седем царе, от които петима паднаха, единият стои, а другият още не е дошъл“*, прошепна той. Потръпна, когато — на разстояние — Проф сигурно се е телепортирал. После се ухили и затвори очи. Искри. Явно усещането _му харесваше_.
	[* Виж Нов Завет, Откровение, 17:10. — Б.пр.]
	— Настъпи часът ти да умреш, а този град да бъде унищожен. Съжалявам, че не мога да ти дам повече време.
	Той постави ръка на челото ми и аз усетих идващата от кожата му топлина.
	— Аз ще убия Злочестие — изстрелях аз.
	Разрушение отвори очи. Топлината секна.
	— Какво каза?
	— Злочестие — повторих аз. — Той е Епичен и стои зад всичко това. Аз мога да го убия. Ако искаш да предизвикаш Армагедон, няма ли това да бъде съвършеният начин? Да унищожиш този ужасен… хъм, ангел? Твар? Дух?
	Звучеше религиозно, нали?
	— Той е много далеч, малки човече — замислено произнесе Разрушение. — Никога няма да го достигнеш.
	— Ти обаче можеш да се телепортираш там, нали?
	— Невъзможно. Злочестие е твърде отдалечен от мен, за да изградя добър образ на местоположението му в ума си — а аз не мога да отида на място, което не съм виждал или не мога да си представя.
	_Как си се озовал тук тогава?_ Искри. Наблюдавал ли ни е някак? Това нямаше значение. С все още разтреперани ръце бръкнах в джоба си и откачих мобилния. Извадих го, обърнах го към него и му показах взетата от Регалия снимка на Злочестие.
	— Ами ако имаш снимка?
	Разрушение тихо зашепна с широко отворени очи.
	— „И звярът, който беше и който го няма, е осмий; той е от седемте, и ще загине.“*
	[* Виж Нов Завет, Откровение, 17:11. — Б.пр.]
	Премигна и ме погледна.
	— Отново ме изненадваш. Ако победиш бившия си господар и ме впечатлиш по този начин, ще удовлетворя желанието ти.
	Отново избухна като светкавица, но този път не се появи веднага. Простенах и се облегнах на стената, а изгорената ми ръка трепереше.
	— Злочестие! Какво му _е_ на тоя човек? — попита Мизи и плъзна резервния си пистолет в кобура му. Отне й три опита — ръката й трепереше твърде много. — Смятах, че сме мъртви.
	— Да — потвърдих аз. — Наполовина очаквах да ме очисти заради дързостта да твърдя, че искам да убия Злочестие. Сметнах, че шансовете да е поклонник на нещото вместо да го мрази са петдесет на петдесет.
	Надзърнах зад ъгъла и погледнах по продължение на тунела — грейнал от прорези и разкъсвания към други измерения.
	— Ейбрахам току-що падна! — обади се Летящ рицар в ухото ми. — Повтарям, Ейбрахам _падна_. Джонатан преряза ръката му — заедно с ртича — със силово поле.
	— Искри! — казах аз. — Меган?
	— Трудно е да се види — отвърна Летящ рицар. — Останаха ми само две ракообразни камери. Според мен губите тази битка, хора.
	— Губехме я още преди да сме започнали — отговорих аз, обърнах се и пропълзях към тензорния костюм. — Мизи, малко помощ.
	Тя погледна костюма, после мен и очите й се разшириха. Дотърча и ми помогна да започна да го обличам.
	— Коуди вече трябва да е стабилен — този болконтрол е сериозна работа.
	— Откачи го и го закачи отново за тензорния костюм — продължих аз. — Летящ рицар, колко могат да вдигат дроновете ти?
	— По около четиридесет и пет кила всеки — каза той. — За по-тежки неща ги използвам по двойки. Защо?
	— Прати няколко тук, вземете Коуди и го извадете. Ейбрахам още ли е жив?
	— Не знам — отговори Летящ рицар. — Мобилният му още е на него, тъй че мога да ти покажа къде е.
	Погледнах Мизи, тя кимна и включи кабелите на болконтрола в дрехата на тензорния костюм, която аз носех сега.
	— Ще го намеря — каза тя — и ще го стабилизирам, докато не можеш да се върнеш с това.
	— Нека дроновете вдигнат най-напред Коуди.
	— При положение, че мога да изпратя дронове при вас — обади се Летящ рицар. — Войската на Джонатан е заобиколила мястото отгоре. Не ми изглеждат изпълнени с желание да слязат и да се включат в боя.
	— И да се озоват между двамина Висши Епични? — продължих аз. — Ще останат на място, докато не получат изрична заповед. Знаят какво е станало с войниците в Шарп Тауър. Изненадан съм, че след това е успял да накара и Амбразурата да дойде тук.
	— Да — съгласи се Мизи. Изглеждаше изтощена — ръката й продължаваше да трепери. Аз не се чувствах много по-добре, но внезапно усетих включването на болконтрола. Болките ми отслабнаха.
	— Тръгвай си оттук, Мизи — казах аз. — Ти направи, каквото можа. Опитай да отведеш Коуди и Ейбрахам на безопасно място; аз ще донеса болконтрола за Ейбрахам при първа възможност. Ако не го направя, разбери се с Летящ рицар.
	Тя кимна.
	— Късмет, Дейвид. Аз, хм, радвам се, че не те застрелях във Вавилар.
	Усмихнах се и надянах първо дясната, а после лявата тензорна ръкавица.
	— Ще можеш ли да го заставиш да работи? — попита ме Мизи. — Без упражнения?
	Светлините на ръкавиците примигнаха в наситено зелено. Усетих как бръмченето им минава през мен — далечна мелодия, която някога ми беше любима, ала я бях забравил. Освободих я и близката каменна стена се превърна във вълна от прах.
	— Все едно се прибирам у дома — казах аз.
	Всъщност се усещах почти готов да се изправя срещу един Висш Епичен.


>>	45.

	Спринтирах през тунела и минавах покрай ярките прорези и от двете страни — прозорци към други светове. Някои водеха към света на Зарево, но други — по-бледи, размазани, не толкова ярки — изглеждаха по-отдалечени. Имаше светове, където непознати фигури се биеха в тези тунели, или където мястото беше съвсем тъмно, и дори светове, в които тук _нямаше_ тунели — просто скала.
	Тензорът в очакване бръмчеше на ръцете ми. Все едно… все едно самите сили знаеха, че опитвам да спася Проф. Пееха ми бойна песен. Щом стигнах помещението, където го бях видял одеве, освободих взрив от вибрираща енергия, изрязах скалата на една козирка пред мен, оформих покрити с прах стъпала и слязох надолу.
	Проф светеше в зелено в средата на стаята; ръкавите на дрехата му бяха навити и показваха покритите с тъмни косми ръце. Обърна се към мен и се изсмя.
	— Дейвид Чарлстън — произнесе той, а гласът му прокънтя в пространството. — Убиецо на Стоманеното сърце! Дойде най-после да поемеш отговорност за започнатото от теб в Нюкаго? Да не би да си дошъл _да си платиш_?
	Подът беше осеян с тензорни дупки, които се редуваха с купчинки нападали от стените и тавана камъни и прах. Искри. Мястото беше само на косъм от това да пропадне.
	Застанах пред него с надеждата, че мога да задействам силовите полета на костюма. Къде беше Меган? Ако беше умряла, щеше да се е преродила, тъй че това не ме тревожеше толкова, колкото съществуването на тези пробойни в реалността.
	Една от тях беше наблизо. Мракът се виждаше само заради проблясването по страните й.
	От нея излезе Меган.
	Подскочих. Искри, тя беше, но… някаква нейна странна версия. Поразмазана.
	_Понеже не е само една_, схванах аз. Не гледах една Меган, а стотици. Насложени една върху друга, всички сходни, но някак си индивидуални. Луничка на друго място, иначе оформен път на косата, очите твърде светли тук или твърде тъмни там.
	Тя ми се усмихна. Хиляда усмивки.
	— Намерих Ейбрахам — обади се Мизи. — Жив е, но ще бъде мнооого мило да опазиш болконтрола, Дейвид. Поне ако искаш Ейбрахам отново цял. Изтегляме се.
	— Дадено — потвърдих аз и погледнах Проф. Дрехите му бяха прашни и окъсани. Беше кървил — и се беше излекувал — от множество рани по лицето си. Една не бе зараснала — мястото, където Коуди някак го бе ударил със силите.
	При все че беше обкръжен, Проф не изглеждаше уплашен. Стоеше изправен и уверен. Около него изникнаха четири блестящи светлинни остриета.
	— Цената, Дейвид — тихо произнесе Проф.
	Пусна копията и ги насочи към мен. Успях да ги изпаря с тензорите, което разби силовите полета на парченца. Прелетяха около мен, преди да изчезнат. Омръзна ми да ме гонят, затова се насочих към Проф и опитах да призова собствени силови полета.
	Получих само няколко зелени просветвания — вълнички като отразена от басейн светлина. Ядец.
	Проф запрати втора серия върхове, но — подобно на Коуди — бях достатъчно запознат с тензорите и спрях и тях. Прескочих някаква дупка в земята, после ударих с ръка по пода и направих отвор с едно _бръмм_.
	Проф пропадна само на сантиметри, преди да кацне на диск от зелена светлина. Поклати глава, а после замахна с ръка към мен и запрати капка тензорна енергия, и тя изрови земята под мен, както и аз бях направил с него.
	Яростно опитах да създам силово поле, на което да стъпя, но получих единствено друго проблясване. Миг по-късно дупката не се оказа толкова дълбока — ударих се в твърда повърхност на около метър по-надолу.
	До отвора стоеше Меган.
	— Има много светове, където той не е изкопал достатъчно надълбоко с този удар — каза тя; върху гласа й се наслагваха нашепванията на още сто гласа.
	Проф изръмжа, впусна се срещу мен и извика едно след друго копия от светлина. Аз изскочих от дупката, застанах до Меган и унищожавах копията, където можех.
	Щом направех това, Проф потръпваше.
	— Как се бием с него? — попита Меган с множество гласове. — Можах само да го разсейвам. Планът все още ли е някак да го заставим да се изправи срещу страховете си?
	— Честно казано, не съм сигурен — отвърнах аз, протегнах ръце пред себе си и се напрегнах. Най-накрая създадох стена от силово поле. Приличаше на това да използваш тензорите по обратния начин. Вместо да освободя бръмченето, оставих го да се натрупа вътре в мен, докато не се изгради.
	— Колко много можеш да промениш? — попитах аз и погледнах Меган.
	— Малко неща — отговори тя. — Разумни. Силите ми не са се променили, аз просто ги познавам. Дейвид, аз мога да виждам светове… толкова много светове.
	Примигна — действието сякаш размърда неизброими сенки за очи.
	— Но всички те са наблизо. Смайващо е, но и вбесяващо. Все едно мога да изброя колкото числа искам, но само ако са между нула и единица. Безкрайност и все пак ограничена.
	Проф разби силовото ни поле, вдигна ръце и разклати тавана. Призовах тензорните сили, щом предусетих хода му — и наистина, той опитваше да събори върху нас тавана, като изпари пръстен от скала и хвърли голям камък в центъра.
	Аз изпарих парчето точно над нас. Засипа ни прах, и начинът, по който падна върху Меган, показа, че тя е тук и е истинска, а не е сянка — както се боеше частица от мен.
	Проф отново направи гримаса.
	_Аз използвам силата му. От това боли._
	— Добре, имам план — казах аз на Меган.
	— Който е?
	— Да бягаме — отвърнах, обърнах се и се изстрелях от главната зала в един страничен тунел.
	Меган изруга и ме последва. Тичахме един до друг; задействах тензорите и изпарявах ивици камък по пътя ни. Не бях сигурен какво мога да направя, за да го променя или да го върна към нас. Всичките ми досегашни планове се бяха провалили; най-доброто, което можех да направя за момента, беше да поддържам костюма в работещо състояние и да _му_ причинявам болка.
	Зад нас Проф изрева. Телепортира се пред двама ни, но аз просто сграбчих Меган за ръката, свърнах в друга посока и разруших силовото поле, което Проф опита да употреби, за да ни спъне. Тичахме в тунел без никаква светлина, но секунда по-късно се появиха осветителни тръбички, донесени от Меган от реалност, в която Мизи беше осветила мястото.
	Когато Проф отново се телепортира пред нас, зачервил лице и заръмжал озъбено, аз върнах нас двамата назад и не спирах да употребявам силите на костюма върху случайни камъни, които подминавахме. Всяко прилагане на тензора го вбесяваше още повече.
	„Това ми е познато“, казах си аз и долових отзвуците на друго събитие. Друга битка. Да разгневиш един Епичен…
	Проф отново се появи и този път Меган реагира първа и ме дръпна настрана, когато копията от светлина — по-бързо, отколкото можех да ги проследя — се забиха като остриета на ножове около нас. Искри! Едвам ги спрях. Може би това не бе толкова добър план.
	— Винаги си така! — викна Проф. — Никаква мисъл! Никаква грижа за последиците! Не се ли притесняваш какво ще стане? Не се ли замисляш дори за _провала_?
	Телепортира се пред нас, докато опитвахме да избягаме, но секунда по-късно ни раздели създадена от Меган скална стена.
	— Това не действа — каза тя.
	— Е, технически действа. Искам да кажа, че планът ми беше просто да бягаме.
	— Окей, коригирам се — това няма да действа твърде дълго време. Рано или късно ще ни хване в капан. Каква е крайната ти цел?
	— Да го побъркам — отговорих аз.
	— И?
	— Да се надявам… хм… че това ще го уплаши? Ние бяхме отчаяни и уплашени, когато се изправихме срещу слабостите си. Може би и той трябва да бъде в същото състояние.
	Тя ми отправи скептичен поглед, който — повторен от всичките й сенки — бе още по-страховит от обичайното.
	Стената до нас се превърна на прах. Събрах енергията на тензорите и се подготвих да бъда атакуван от множество копия от силово поле, но Проф вече не бе зад стената.
	Ъ?
	Той изникна с трясък зад нас и ме сграбчи за ръката с една ръка. С другата опита да изпари мотиваторите на дрехата ми. Проскимтях, пуснах вълна от тензорна сила право надолу, пробих скалата под себе си и слязох на няколко стъпки. Внезапното движение ме измъкна от хватката на Проф, а ударът му профуча над главата ми.
	Изпарих камъка под него, той по рефлекс образува силово поле, на което да стъпи, тъй че аз се промъкнах през прахта под него. Наложи му се да се завърти, за да ме види, но това го изложи на Меган. Която, разбира се, го простреля.
	Нямаше голям ефект; както винаги, цялото му тяло бе защитено от тънко, невидимо силово поле. Изстрелите й го разсеяха достатъчно дълго, та аз да изпълзя изпод диска на отсрещната страна. Там аз вдигнах пистолета си и също стрелях.
	Той ядосано се извърна срещу мен, аз го ударих с тензорна енергия и премахнах силовите му полета. Изстрелите на Меган започнаха да късат парчета от него, той изруга и изчезна.
	Меган пристъпи до мен — лицето й беше неясно от стотиците различни самоличности.
	— Не сме определили правилно слабостта, Дейвид.
	— Собствените му сили _могат_ да го наранят — казах аз. — А и тензорът прави възможно той да бъде прострелян.
	— Лекува се незабавно от тези рани — каза тя — а когато го удариш с тензорната сила, това не разрушава неговите сили толкова, колкото би трябвало. Все едно… сме определили правилно _част_ от слабостта, но не сме схванали цялото нещо. Ето защо той не се променя — изправянето пред собствените му сили явно не е достатъчно.
	Не можех да споря. Права беше. Усещах го отвътре и силите ми отпадаха.
	— И сега какво? — попитах аз. — Идеи?
	— Ще трябва да го убием.
	Устните ми се изопнаха на черта. Не бях сигурен, че можем да го направим. А дори и да можехме да го убием, имах чувството, че ще сме спечелили битката, но ще сме загубили войната.
	Меган погледна оръжието ми.
	— Между другото, отново си зареден.
	Пистолетът ми внезапно стана малко по-тежък.
	— Това е удобно.
	— Не мога да не си мисля, че би трябвало да съм в състояние да постигна повече от това да презареждам оръжия и да подменям стени. Мога да видя толкова много… Прекалено силно е.
	— Трябва да се спрем на едно нещо, което да променяш — казах аз, вдигнах оръжието си и видях как Проф се появява отново. — Нещо много полезно.
	— Оръжие — рече тя и кимна.
	— Миниоръдието на Ейбрахам?
	Тя се усмихна, а после усмивката се превърна в почти момичешко ухилване.
	— Не. Това е твърде дребнаво.
	— Това оръдие е _малко_? Обичам те.
	— Всъщност — продължи тя и извърна глава, за да погледне нещо, което аз не можех да видя — съществува много близък свят, в който Ейбрахам ръководеше операциите на нашия екип…
	— Какво общо има това с оръжията? Ти…
	Спрях, когато пещерата се разтресе. Обърнах се и залитнах назад, тъй като _цялата_ стена на тунела — метри дълга — се превърна на прах в невъобразимо изригване на сила. Там стоеше Проф и не си бе губил времето. Около него се рееха стотици копия от светлина.
	Ние бяхме говорили. Той беше планирал.
	Извиках, протегнах ръка напред и освободих тензорната сила, когато копията се насочиха към нас. Посрещнах първата вълна и повечето от втората, но ударът ми се изчерпа, когато третата се понесе срещу нас.
	Хванаха се в огледалната, сребриста метална повърхност, която създаде щит пред двама ни. Меган изръмжа, удържа живака стабилен и блокира следващите две ударни вълни.
	— Виждаш ли? — каза тя; носеше ръкавицата за управление на ртича. — В света, в който Ейбрахам ръководи операциите, някой друг трябва да се научи да използва това.
	Тя се усмихна, а после изръмжа при следващия удар.
	— Така… ще го събаряме ли?
	Кимнах и ми се повдигна.
	— Най-малкото ни трябва уплашен. Този път ни отведе към промяната — бяхме ужасени пред лицето на смъртта. Само когато сме изложени на сериозна опасност, изправянето пред нашите страхове действа.
	Не беше добре — като че все още пропусках нещо — но в хаоса на момента беше най-доброто, което можех да направя.
	— Време е да бъдем малко нахални? — рече тя, хванала с едната ръка ртича, а с другата оръжието.
	— Дръзки — съгласих се аз и вдигнах своя пистолет. — Безразсъдни.
	Кимнах й и поех дълбоко дъх.
	И атакувахме.
	Меган свали щита си и остави ртича да пропълзи обратно по ръката й. Аз запратих друга вълна от тензорна сила, ние минахме през нея и стреляхме като луди. Оръжията изглеждаха банални в сравнение с развихрилата се около нас божествена сила, но бяха познати. Надеждни. Солидни.
	Прекъснахме Проф посред вдигането на поредната вълна от светлинни остриета. Очите му се разшириха и челюстта му увисна — все едно бе смаян, че двамата отиваме право срещу него. Замахна с ръка напред, призова голямо силово поле, за да ни блокира, но аз го пробих с тензора, а Меган ме последва.
	— Чудесно — рече той и удари ръка в земята. Скалата около нея се изпари и той издърпа голяма каменна пръчка. Направи крачка напред и я запрати към Меган, която я хвана в ръката си с ртича.
	Живакът потече по ръката на Проф и го удържа на едно място, докато аз дойда, за да запратя в лицето му експлозия от тензорна сила, която възнамерявах да последвам с няколко удара в лицето. Проф обаче излезе срещу невидимия ми удар със свой. И двата се обезсилиха взаимно и се сблъскаха със звук, от който ушите ми изпукаха.
	Плъзнах се, спрях, а после все пак стрелях в лицето му. Искам да кажа, трябваше да бъде разсейващо, нали? Дори и ако куршумите отскачаха? Може би щях да успея да вкарам един в носа му или нещо подобно.
	Той изръмжа, освободи юмрука си от ртича и избута Меган настрана. Замахна с пръта си към мен, но аз успях да го изпаря. После изсипах върху него към половин тон прах от тавана, обърках го и го препънах.
	Щом той се оправи, дойде Меган; ртичът покриваше ръката и страната й, за да й дава сила. Тя стовари юмрук в лицето му. Дори и със силовите си полета, Проф изруга и залитна назад. Меган настъпи, той изпари пода под формата на дълбоко отверстие, което сигурно е свършвало в пещера дълбоко под нас, но тя превърна ртича в дълъг, проснат през пропастта прът, и се хвана за него.
	Блъснах Проф с рамото и го запокитих през прахта. Застанах на колене, подадох ръка на Меган и я измъкнах от дупката.
	Двамата заедно отново тръгнахме срещу него. Тя явно беше заредила отново оръжията ни, понеже куршумите ми не свършиха. Когато Проф изпари моето оръжие, тя ми подхвърли друго, почти същото, което извади от някакво алтернативно измерение.
	Беше невероятна с ртича — разнасяше го около тялото си като втора кожа, блокираше, нападаше, а в други случаи се пазеше. Аз пречех на Проф да напредва и — когато можех — премахвах силовите му полета и ние бяхме в състояние да го заливаме с куршуми.
	За известно време битката изглеждаше странно съвършена. Меган и аз работехме един до друг — безгласно, като всеки предусещаше ходовете на другия. Невероятни сили на наше разположение, оръжия в ръцете ни. Заедно ние заставихме много по-опитен Епичен да отстъпи. За миг си позволих да си повярвам, че ще победим.
	За нещастие, лечебните сили на Проф непрестанно изхвърляха куршумите ни. Ние не обезсилвахме тези умения достатъчно добре. Меган стреля в главата му, не се въздържа, но аз не я спрях. И тази атака обаче не успя, като останалите.
	Озовахме се в една от главните зали, а около нас се сипеше прах. Удържах нападение от копията на Проф и изръмжах, когато едното ме удари в рамото. Поддържаните от мотиватора лечебни сили ме възстановиха. Меган пристъпи напред, прикри ме с щита, но — ако се съдеше по капещата на лицето й пот — се изтощаваше. И аз го усещах. Използването на такива сили изхабяваше.
	Приготвихме се в очакване на друго нападение от Проф. Оръжието ми изщрака — Меган го презареди — и аз я погледнах.
	— Още една атака? — прошепна тя.
	Вече не бях сигурен. Опитах да изцедя от себе си отговор, но тогава таванът падна върху нас.
	Залитнах и вдигнах поглед, но Меган успя да завърти ртича и да спре внезапния порой от камък и прах. Ярка слънчева светлина се спускаше по направената от Проф дупка, широка колкото самата пещера. Примигнах — отвикнал от светлината — и погледнах Проф, който се бе отместил от пътя на пороя, а сега стоеше в сянката под навеса.
	— Огън — нареди той.
	Само тогава забелязах, че на около три метра нагоре, идеално оформената дупка бе заобиколена от поделение от петдесет мъже и жени.
	Носеха огнехвъргачки.


>>	46.

	Към нас рукнаха пламъци. Бяха се подготвили за това — ние не бяхме заставили Проф да отстъпва. Той ни беше водил за носа!
	Ртичът изчезна, щом пламъците ни обкръжиха. Образите и сенките на Меган се сляха в едно и изведнъж изникна една-единствена нейна версия, осветена от огъня. Тя се хвърли на земята, щом огнените езици се понесоха.
	— Не! — извиках аз и протегнах ръка към нея; ръкавицата ми светеше. Не можех да си позволя да се представям зле със силовите полета. Не сега! Напрегнах се, сякаш се пънех да пренасям твърде тежък товар.
	Слава Богу, около Меган се появи светещ защитен купол и спря пламъците. Тя опря ръце на създадения от мен щит и гледаше с широко отворени очи как цялото нещо се къпе в огън.
	Залитнах назад от жегата с ръка пред лицето. Огньовете бяха ужасно близо, но изгарянията ми се лекуваха.
	Отгоре мъжете и жените започнаха да стрелят с автоматичните оръжия. Аз извиках, освободих силата на тензорите и изпарих оръжията във вълна прах. Автоматите и огнехвъргачките се натрошиха. Дупката отгоре се разшири и надолу взеха да падат сол и хора — опората за краката им изчезна.
	Огньовете спряха да се спускат надолу, но лошото вече бе сторено. Върху вече открития под на пещерата горяха езерца от течен пламък и пускаха къдрави черни езици от пушек към небето. Беше толкова горещо, че на челото ми избиха капчици пот. Тук силите на Меган щяха да бъдат безполезни. Примигнах от праха и дима и от сенките се появи Проф — мрачен, окървавен, но все още неуплашен.
	Искри. Все още не се боеше.
	— Мислил си, че няма да имам план? — тихо ме заговори той. — Смятал си, че няма да се подготвя за Меган и нейните сили?
	Краката му изхрущяха върху соления прах, докато заобикаляше простенващ войник.
	— Ето какво забравяш, Дейвид. Разумният човек _винаги_ има план.
	— Понякога плановете не проработват — отсякох аз. — Понякога внимателната подготовка не е достатъчна!
	— И значи ти се впускаш и не те е грижа? — изненадващо ядосано се провикна той.
	— Понякога трябва да действаш, Проф! Понякога не знаеш какво ти трябва, докато не си нагазил дълбоко в работата!
	— Това не ти дава оправдание да разбъркваш живота на друг човек! Не ти предоставя претекст да пренебрегваш всички останали, за да следваш собствените си глупави страсти. Не оправдава твоята пълна _липса на контрол_!
	Изревах и създадох кресчендо от тензорна сила. Не я насочих към пода или стените. Метнах я към него — заряд от чиста _енергия_, оръдие на безсилието и на гнева ми. Нищо не действаше. Всичко се разпадаше.
	Удари го и той се наведе назад, все едно ударен от нещо солидно. Копчетата на ризата му изчезнаха.
	Тогава Проф извика и на свой ред изстреля срещу мен вълна от тензорна сила.
	Ударих я със своята. Двете се блъснаха една в друга като несъгласувани звуци и пещерата _се разтърси_; камъкът се нагъна, сякаш беше изграден от вода. Над мен се понесоха вибрации.
	Пистолетът в ръката ми, както и тензорната ръкавица върху нея, станаха на прах. Вълната не ме нарани, но силата й ме събори на земята.
	Простенах и се претърколих. Проф беше там и се извисяваше над мен. Наведе се, хвана трите кутийки на предницата на дрехата ми и ги откъсна от тъканта — махна мотиваторите от тензорния костюм.
	— Тези неща — каза той — _ми_ принадлежат.
	_Не…_
	Той ме удари отляво — мощно кроше, което ме запрати през камъните и праха.
	Спрях се близо до Меган, незащитена от купола си — вече не притежавах силата да го поддържам. Тя се изправи на светлината на огъня, вдигна пистолета си с две ръце и стреля по Проф.
	Безсмислено стреляне. Проф явно даже не обръщаше внимание. Лежах, а ръката ми беше заровена в шарената прах на пода.
	— Вие сте глупаци — рече Проф и захвърли мотиваторите настрана. — И двамата.
	— По-добре глупак, отколкото страхливец — изсъсках аз. — Поне опитах да направя нещо! Опитах да променя нещата!
	— Опита и се провали, Дейвид! — отвърна Проф и пристъпи напред, когато куршумите на Меган свършиха. Можех да чуя терзанието в гласа му. — Погледни се. Не можа да ме победиш. Ти _се провали_.
	Надигнах се на колене, а после отново се отпуснах, понеже изведнъж се почувствах изцеден. Меган, обгорена и изтощена, се стовари до мен.
	Може би защото го нямаше болконтрола да ме поддържа, може би заради разбирането, че най-накрая с нас е свършено, но нямах енергията да се надигна. Едва имах сили да говоря.
	— Бяхме победени, да — каза Меган. — Но ние не се провалихме, Джонатан. Провал е отказът да се биеш. Провал е да не правиш нищо и да се надяваш, че _друг_ ще реши проблема.
	Срещнах погледа му. Беше застанал на около метър и половина пред нас в пещерата — вече повече кратер. Подвижните солни кристали на Илдития бяха започнали да се подават над ръба на отвора и да образуват кора. Ако горе имаше други войници, те мъдро се бяха скрили.
	Лицето на Проф представляваше плетеница от порязвания — рани от отломките, понесени от мощната експлозия на тензорна енергия, която временно прекъсна силовите му полета. Сякаш като предизвикателство пред надеждите ми, раните започнаха да се лекуват.
	Меган… Меган имаше право. Нещо проблесна в спомените ми.
	— Отказът да действаш — обърнах се аз към Проф. — Да, _това_ е провал, Проф. Като… може би… отказа да се включиш в състезание, при все че страшно искаш наградата?
	Той се спря право пред мен. Тиа ми беше разказала нещо за него, когато бяхме във Вавилар. Изключително много искал да посети НАСА, но не се включил в състезанието, което би могло да му предостави шанса.
	— Да — продължих аз. — Ти не си се включил. Да не загубиш ли се боеше, Проф? Или се боеше _да спечелиш_?
	— Как така знаеш за това? — кресна той и събра около себе си стотици линии светлина.
	— Тиа ми каза — обясних аз, изправих се на колене и поставих ръка на рамото на Меган за опора. Започваше да се получава.
	— Ти винаги си бил такъв, нали? Създал си Възмездителите, но си отказал да ги тласнеш твърде силно. Отказваше да се изправиш срещу най-могъщите Епични.
	— Ти искаше да помогнеш, Проф, но не желаеше да направиш последната стъпка.
	Примигнах.
	— Беше те страх.
	Линиите около него избледняха.
	— Силите са част от това — продължих аз. — Но не обясняват всичко. _Защо_ се боиш от тях?
	Той примигна.
	— Защото… аз…
	— Защото ако си толкова могъщ — прошепна Меган, — ако имаш всички тези възможности, тогава няма да ти останат никакви оправдания за неуспеха.
	Той заплака, после скръцна със зъби и посегна към мен.
	— _Ти се провали_, Проф — продължих аз.
	Силовите полета изчезнаха и той залитна.
	— Тиа е мъртва — добави Меган. — Ти й измени.
	— Млъкни!
	Раните по лицето му спряха да се лекуват.
	— Млъкнете и двамата!
	— Ти уби екипа си във Вавилар — рекох аз. — Ти им измени.
	Той се хвърли напред, хвана ме за раменете и избута Меган. Само че трепереше, а от очите му течаха сълзи.
	— Ти бе силен — продължих аз. — Имаше недостъпни за другите сили. И все пак се провали. Провали се толкова страхотно, Проф.
	— Не може да е така — прошепна той.
	— Провали се. Знаеш, че се провали.
	Стегнах се, както ме държеше в ръцете си, и се подготвих за лъжата, която изговорих след това.
	— Ние убихме Крадеца, Проф. Не можеш да довършиш плана на Регалия. Няма значение дали аз ще умра. Ти _се провали_.
	Той ме пусна. Изправих се на краката си, но той се смъкна на колене.
	— Провалих се — шепнеше той. От брадичката му капеше кръв.
	— Очакваше се да бъда герой… Имах толкова много сила… и въпреки това се _провалих_.
	Меган докуцука до мен. Лицето й беше пепеляво и потъркваше бузата си на удареното от Проф място.
	— По дяволите — прошепна тя. — Това подейства.
	Погледнах Проф. Все още плачеше, но когато обърна лице към мен, в очите му видях чиста ненавист. Омраза към мен, омраза заради положението си. За това, че е станал слаб, обикновен _смъртен_.
	— Не — отроних аз, а стомахът ми се сви. — Той не се изправи срещу него.
	Бяхме открили истинската слабост. Тиа е грешала. Страхът му беше нещо повече от силите, макар че те — и уменията му като цяло — със сигурност бяха част от нея. Страхуваше се да се напрегне, да стане всичко, което би могъл да бъде — не понеже силите сами по себе си го плашеха, а понеже ако опиташе, то тогава провалът беше нещо много, много по-лошо.
	Ако не направеше нещо и се провалеше, поне можеше да си каже, че провалът не е бил изцяло негов. Или пък че е бил част от плана, че той винаги е възнамерявал работите да станат така. Само ако дадеше всичко от себе си, само ако използваше всичките си възможности, провалът щеше да бъде пълен.
	Какво страшно бреме бяха силите. Можех да видя как са станали фокус за него, как представляваха всичките му умения — и как бяха неговата възможност за истински провал.
	Меган тикна нещо в ръката ми. Пистолета си. Погледнах го и после — ръката ми тежеше като олово — го вдигнах към главата на Проф.
	— Направи го — изръмжа той. — Направи го, _копеле_!
	Ръката ми бе твърда, прицелът не помръдваше, аз поставих пръст на спусъка — _и си спомних_.
	За различен ден, в една стоманена стая, заедно с една жена, която бях докарал до ярост.
	Аз съм коленичил на решетката-бойно поле.
	Баща ми е опрял гръб в стълба на банката, в сянката на едно божество.
	— Не — казах аз и се обърнах.
	Меган не възрази и дойде с мен. Заедно си тръгнахме от Проф.
	— Кой е страхливецът сега? — попита той, застанал на колене в сенките, под примигващата светлина на огъня. Плачеше. — Дейвид Чарлстън! Убиецът на Епични. Трябва _да ме спреш_.
	— Това — обади се нов глас — може да бъде уредено.
	Обърнах се съвсем смаян — _Крадеца_ излезе от сянката на някакъв надвиснал камък. Там ли е бил през цялото време? Изглеждаше невъзможно. Но…
	Той стигна до Проф и лекичко постави пръстите си на врата му. Проф изкрещя и се вдърви.
	— Чувал съм, че било като ледена вода във вените — рече Крадеца.
	Тръгнах към тях през откритата пещера.
	— Какво правиш?
	— Решавам ви проблема — отвърна Крадеца и продължи да се допира до Проф. — Искаш да спра ли?
	— Аз… — преглътнах.
	— Както и да е, твърде е късно — заключи Крадеца, отдръпна пръстите си и ги огледа. Погледна в очите на Проф. — Отлично. Този път стана. Трябваше да проверя, след нашия малък… проблем с приятелката ти.
	Той вдигна поглед към небето, после изгледа яростно слънчевата светлина и се върна в сянката. Искри. Слънцето се намираше ниско на хоризонта — сега трябваше да е вече към пет следобеда. Не бях разбрал, че сме се били толкова дълго.
	Коленичих до Проф. Гледаше напред и имаше зашеметен вид. Побутнах го леко, но не помръдна, дори не премигна.
	— Добро решение, Дейвид — каза Меган и дойде при мен. — Или това, или да бъде убит.
	Погледнах в безизразните очи и кимнах. Права беше, но не можех да отрека усещането, че съм се провалил фундаментално. Спрях Проф, намерих слабостта му и обезсилих способностите му — но той не отблъсна мрака.
	Можехме да намерим и друг метод, нали? Да поддържаме слабостта му активна, докато не дойде на себе си? Исках да плача, но — странно — бях твърде слаб дори и за това.
	— Хайде да вървим и да намерим останалите — казах аз, станах и смъкнах дрехата, с все още прикачените метални жици за мотиваторите. Трябваше отново да задействаме болконтрола, за да лекуваме Ейбрахам. Поставих го в металните кутии с мотиваторите и огледах небето с надеждата да видя някой от дроновете на Летящ рицар.
	Проблясване на светлина.
	Ръката на Разрушение се отпусна върху рамото ми.
	— Добра работа — каза той. — Звярът е надвит. Време е да изпълня обещанието си.
	Изчезнахме.


>>	47.

	Озовахме се на гола скала, надвиснала над обрасла с шубраци пустиня, с миришещ на препечена земя горещ въздух. От пръстта се издигаха червени скали и разкриваха най-разнообразни слоеве, като натрупани палачинки.
	Зад мен нещо светеше ярко. Обърнах се, вдигнах ръка и присвих очи към него.
	— Бомба — обясни Разрушение. — Направена от плътта ми. Можеш да кажеш, че е мой син.
	— Използвал си една от тях, за да унищожиш Канзас Сити.
	— Да — унило призна той. — Не мога да пътувам добре, когато съм пълен с енергия. Трябва да стоя на слънце на мястото, което ще разруша, но това създава неразрешим проблем. Колкото по-известен ставам, толкова повече хора бягат от моето присъствие. Затова…
	— Затова си приел предложението на Регалия. Плътта ти в замяна на оръжие.
	— Тази беше за Атланта — каза той, а после почти бащински постави ръка на рамото ми. — Давам я на теб, Убиецо на Стоманеното сърце. За твоя лов. Можеш ли да я използваш, за да унищожиш владетеля там горе, Епичния на Епичните?
	— Не знам — отвърнах аз, а очите ми се насълзиха от светлината. Искри… Толкова уморен бях. Изцеден. Изстискан, като прокъсан кухненски парцал с толкова много дупки, че не става за нищо повече от това да подпира ъгъла на нестабилната кухненска маса. — Ако нещо въобще може да го направи, то е това.
	Знаеше се, че дори могъщите Висши Епични падаха при мощни разреждания на енергия като ядрените оръжия или унищожителната сила на Разрушение.
	— Ще отведа теб и нея до двореца в небето — каза той. — Новият Йерусалим. Взриви бомбата с това.
	Подаде ми малка пръчка, подобна на писалка, която ми беше изненадващо позната. Универсален детонатор. Някога имах такъв.
	— Може ли… евентуално да го направя оттук? — попитах аз.
	Разрушение се засмя.
	— Питаш дали можеш да отблъснеш чашата си? Съвсем естествено. Не, трябва да се изправиш лично срещу това. Подарих ти живота, за да извършиш това, понеже знам какъв ще е резултатът му. Обхватът на детонатора е малък.
	Хванах детонатора в запотената си длан. Смъртна присъда значи. Може би бомбата можеше да бъде снабдена с таймер, но се съмнявах Разрушение да се съгласи на това.
	_Дори не можах да се сбогувам с Меган_, помислих си аз и ми се повдигна. Но ето го шанса, който твърдях, че търсех. Край.
	— Мога ли… да помисля по въпроса?
	— За кратко време — отговори той и погледна небето. — Не много. Скоро ще изгрее, а не можем да го оставим да види какво сме планирали.
	Седнах, опитах да прочистя ума си, да си върна малко сили и да приема възможността, която ми се даваше. Опитах да се ориентирам в това. Проф победен, но лишен от сили. Когато го погледнах, изглеждаше тъй вцепенен, все едно е пострадал от силен удар по главата. Щеше да се възстанови, нали? Някои поглъщащи оставяха плячката си замаяна — дори и в състояние на мозъчна смърт — след като отнемеха силите й. Тези хора се оправяха, след като си върнеха силите, но Крадеца не връщаше отмъкнатото от него. Как не бях помислил за това?
	Искри, как бях пропуснал слабостта на Проф? Плахото му планиране, начинът, по който търсеше оправдания, за да дава силите си и да смекчава провалите — всичко сочеше към страховете му. През цялото време не беше искал да се отдаде изцяло.
	— Е? — попита ме Разрушение най-накрая. — Нямаме повече време.
	Не се усещах отпочинал, въпреки паузата.
	— Ще отида — дрезгаво прошепнах аз. — Ще го направя.
	— Добре подбрано.
	Заведе ме при бомбата, която — предполагах — е била поставена в тази пустиня, за да събере топлина от слънцето. Приближих се към нея и видях формата й — метална кутия, голяма горе-долу колкото куфарче за войнишки принадлежности. Не беше гореща, въпреки че май би трябвало да бъде.
	Разрушение коленичи, постави едната си ръка върху бомбата, а другата върху мен.
	— „Ти ще ядеш от труда на ръцете си: блазе ти, ще добруваш!“ Сбогом, Убиецо на Стоманеното сърце.
	Дъхът ми спря — сграбчи ме светлина. Секунда по-късно се намерих как гледам Земята отвисоко.
	Едва долових трясъка от напускането на Разрушение, когато ме остави. Намирах се в _космоса_. Стоях на колене на някаква стъклена повърхност и съзерцавах отвисоко прекрасната главозамайваща гледка — Земята в цялото си великолепие, заобиколена от сияйната си облачна атмосфера.
	Толкова мирна. Оттук дневните ми грижи изглеждаха незначителни. Откъснах очи от гледката и се озърнах наоколо, макар че трябваше да опра гръб на бомбата и да зажумя, за да различа каквото и да е заради блясъка й. Намирах се в някаква… сграда или пък кораб? Със стъклени стени?
	Стъпих на крака, обърнах внимание на заоблените ъгли на стените и на далечната червена светлина някъде в стъклената конструкция. Тогава си дадох сметка — въпреки че бях в космоса, краката ми продължаваха да стоят твърдо на повърхността под мен. Очаквах, че ще летя.
	Зад мен бомбата светеше като звезда. Напипах детонатора. Трябваше ли… да го направя сега?
	Не. Не, трябваше да го видя. Отблизо. Светеше в пурпур, ярък като бомбата, но се намираше някъде пред мен на кораба. Светлината му се пречупваше през стъклените ъгли и повърхности.
	Очите ми постепенно свикваха и забелязах врата. Запрепъвах се към нея — подът беше неравен, пресечен от стъпалообразни дръжки и пръти. Стените също бяха неравни, изградени от различни отделения, пълни с жици и лостове — само дето всичко беше от стъкло.
	Трудно прекосих някакъв коридор. На стената имаше гравирано нещо и аз прокарах ръка по него. Английски букви? Можех да ги прочета — явно някакво фирмено име.
	Искри. Намирах се в старата международна космическа станция, само дето беше превърната в стъкло.
	Изпитвах чувство за откъсване от реалността, но продължих към светлината. Стъклото беше тъй прозрачно, та за малко да ми се стори, че го няма. Залитах от стая в стая с протегната ръка, за да съм сигурен, че няма да се ударя в някоя стена. Червената светлина се уголемяваше.
	Най-накрая пристъпих в последната стая. Беше по-голяма от останалите, през които бях минал, и Злочестие чакаше на отсрещната й страна. Стори ми се, че е с гръб към мен, макар и да бе тъй ярък, че беше трудно да различиш кой знае колко от него.
	С издигната срещу светлината ръка стиснах по-здраво детонатора. Излязох глупав. Трябваше да взривя бомбата. Злочестие можеше да ме убие в мига, в който ме зърне. Кой знае какви сили притежаваше това същество?
	Но аз _трябваше_ да знам. _Трябваше_ да го видя със собствените си очи. Трябваше да срещна нещото, което унищожи моя свят.
	Минах през стаята.
	Светлината на Злочестие отслабна. Дъхът ми застина в гърлото и усетих горчив вкус. Какво щяха да си мислят хората долу? Злочестие изчезва? Светлината стана блед отблясък и разкри млад човек в обикновена дреха, с червена, светеща кожа. Обърна се към мен… и го познах.
	— Здравей, Дейвид — поздрави ме Крадеца.


>>	48.

	— Ти — прошепнах аз. — Ти си бил долу! Бил си с нас през цялото време!
	— Да — призна Крадеца и се обърна да съзерцава света. — Мога да проектирам свой двойник; ти го знаеш. Даже на няколко пъти спомена тази сила.
	Залитнах и опитах да свържа всичко в едно. Той е бил с нас.
	Злочестие _е живял с нас_.
	— Защо… Какво…
	Крадеца въздъхна — изненадващо човешки звук. Раздразнение. Чувство, което доста често бях усещал у него.
	— Все гледам — продължи той — и опитвам да открия какво виждате в това.
	Колебливо пристъпих до него.
	— Светът?
	— Развален е. Ужасен. _Противен._
	— Да — тихо казах аз. — Красив.
	Той ме изгледа и присви очи.
	— Ти си източникът на всичко това — изрекох аз и опрях пръсти в стъклото пред себе си. — Ти… през цялото време… Силите, които си отнемал от другите Епични?
	— Просто си връщах даденото от мен някога — обясни той. — Всички толкова бързо повярваха в Епичния, който може да краде способности, че не схванаха — той си ги взема обратно. Аз не съм крадец. Нарекоха ме „Крадеца“. Дребнаво.
	Той поклати глава.
	Преглътнах и премигнах.
	— Защо? — попитах аз Злочестие. — Моля те, кажи ми. _Защо_ направи това?
	Той размишляваше със сключени зад гърба ръце. Той _беше_ Крадеца. Не само същото лице, но и същите превземки. Същият начин, по който подсмърчаше, преди да заговори — като че изричането на думи, за да общува с мен, беше под достойнството му.
	— Вие ще се унищожите — спокойно произнесе той. — Аз съм само предвестникът. Аз нося силите. Вие ги използвате и подготвяте собствения си край. Ние сме вършили това в безброй светове… Казаха ми го.
	— Казаха ти го? Кой?
	— То е чудесно място — продължи той, все едно не ме беше чул. — Не би могъл да го разбереш. Мир. Мекота. Няма страховити светлини; въобще няма светлини. Не осезаваме с ужасни придатъци като _очите_. Там живеем като един, докато не настъпи дългът ни.
	Той се подсмихна.
	— Това е моят дълг. Тъй че дойдох тук, оставих всичко това. И го замених за…
	— Резки светлини — продължих аз. — Високи звуци. Горещината на болката, на осезанието.
	— Да! — съгласи се той.
	— Това не са _моите_ кошмари — казах аз и вдигнах ръка към главата си. — _Твоите_ са. Искри… Всичките са _твои_, нали?
	— Не бъди глупав. Отново дрънкаш за тъпите си хрумвания.
	Залитнах назад и се хванах за ръбеста издатина от стената. Можех да го видя в кошмарите си. Видения как съм роден в този свят — толкова чуждо за него място. Ужасно за неговите сетива място.
	Резките светлини от кошмарите ми не са били нищо повече от обикновените тавански лампи.
	Дрънченето и крясъците? Разговори и тропот при местенето на мебели.
	Виденията бяха ужасни в сравнение с мястото, където е живял преди това. Друго място, което не можех да разбера; там нямаше толкова силни дразнители.
	— Трябва ли да ни напуснеш? — попитах го аз.
	Злочестие не отвърна.
	— Злочестие! След като си дал силите си, очаква ли се да си тръгнеш?
	— Че защо ще оставам на това ужасно място по-дълго, отколкото трябва? — презрително каза той.
	— В паралелния свят на Меган — прошепнах аз. — Там ти си напуснал и мракът не е обзел Епичните. Тук ти остана… и по някакъв начин си ни _заразил_. Омразата ти, ненавистта ти. Ти си направил всеки Епичен свое копие, Злочестие.
	Меган беше казала, че страхът й от огън въобще не бил толкова изявен преди пристигането на силите. Страхът ми от дълбочините започна след като очите му се бяха спрели върху мен. Каквото и да вършеше Злочестие, каквото и да беше той — загнездеше ли се в някого, _увеличаваше_ страховете му до неестествен размер.
	А когато хората бяха изложени на тези страхове — на мразените от него неща — Злочестие се оттегляше. Силите ги нямаше и мрака го нямаше.
	Заставането срещу страховете някак си го предизвикваше. Трябваше да го предизвиква. Какво ставаше, когато човек застане срещу страховете си?
	_Те са мои_, беше казала Меган. _Притежавам ги._
	Искри. Това значеше ли, че е взела силите и изцяло е прогонила Злочестие? Че ги е отделила от мрака?
	— Всички вие толкова се оправдавате — продължи Злочестие. — Отказвате да видите какво представляват хората, само да се сдобият с малко сила.
	Той ме погледна.
	— Какво представляваш _ти_, Дейвид Чарлстън. Скрил си го от останалите, но не можеш да заблудиш източника. Аз знам какво си ти. Кога ще го пуснеш на свобода? Кога ще _разрушаваш_, каквато е съдбата ти?
	— Никога.
	— Глупости! Такава е природата ти. Виждал съм го толкова много пъти.
	Той пристъпи към мен.
	— Как го направи? Как не ме допусна толкова дълго?
	— Затова ли дойде при нас? — попитах го аз. — В Илдития? Заради мен?
	Злочестие ме изгледа кръвнишки. Дори и сега, след като го видях в целия му блясък, си останах с впечатлението, което винаги съм имал от него — едно голямо разглезено дете.
	— Злочестие — продължих аз. — Трябва да си вървиш. Остави ни.
	Той подсмръкна.
	— Нямам позволение да си вървя, докато работата ми не е свършена. Казаха го ясно, след като аз…
	— Какво?
	— Не виждам да отговаряш на въпросите, които ти поставих — завърши той, обърна се и отново загледа през прозореца си. — Защо не прие силите си?
	Облизах устни. Сърцето ми блъскаше.
	— Не мога да бъда Епичен — отговорих аз. — Баща ми ги чакаше…
	— И?
	— Аз… — и замлъкнах. Не можех да го произнеса.
	— Единадесет години и продължавате да съществувате — промърмори Злочестие. — Да, чезнете, но и все още _ви има_. Десет години живях сред вас като дете, преди да избягам тук.
	_Тогава се появи Злочестие_, помислих си аз. _Когато е бил десетгодишен — и когато е решил да започне да дава силите._
	— Това място — продължи той, — което е по-близо до дома ми от всяко друго в този скапан свят. Но… установих, че трябва да започна отново да слизам долу, сред вас. Трябваше да разбера. Какво виждате във всичко това? Вече единадесет години не успявам да го открия…
	Погледнах тънкия детонатор, все още стиснат в ръката ми. Имах отговорите си. Вярно е, че те повдигаха още въпроси. _Кое_ е мястото, откъдето е дошъл? Защо искаха да ни унищожат? Държеше се, като че ли е предопределено, но от кого и защо?
	Въпроси, чиито отговори вероятно нямаше да науча. Съжалявах единствено, че не се сбогувах с Меган. Исках една последна целувка за сбогом.
	_Казвам се Дейвид Чарлстън._
	Натиснах копчето.
	_И убивам Епични._
	Бомбата избухна.


>>	49.

	Експлозията разкъса стъклената космическа станция и я натроши на парчета. Топлината и силата ме удариха веднага, а после _ме заобиколиха_. Изтекоха в протегнатата длан на Злочестие, всмукани като вода през сламка.
	Всичко свърши за миг. Зад мен станцията се сглоби отново; стъклото се събра и се залепи.
	Стоях като идиот и не спирах да натискам копчето.
	— Мислеше си — заговори Злочестие, без да се обръща — че собствената ми сила може да ме унищожи? Може би в това би имало нещо поетично. Но аз съм повелител на силите, Дейвид. Познавам ги всичките, в цялата им сложност. Да, мога да ти кажа как действа Илдития. Да, мога да обясня какво върши Меган при прескачането в други светове — като основни и временни възможности. Но аз _наистина_ съм безсмъртен. Нито една от силите не може да ме нарани за постоянно.
	Смъкнах се на пода. Напрежението от всичко ме победи. Битката с Проф. Разрушение ме отмъкна. Натиснах копчето и бях готов да умра.
	— Чудех се дали просто да не им кажа — разсъждаваше Злочестие и се обърна към мен. — Трябва да разбереш, че е необходимо да се унищожите. Разбери обаче, аз не трябва да се намесвам. Дори дребните нарушения — като това да бъда принуден да правя приспособления за нападението ви над Шарп Тауър — ме притесняват. Това е противно на традициите ни, макар че поддържането на моето прикритие го изискваше.
	— Злочестие, ти _вече_ се намесваш. Сериозно. Ти ги караш да се побъркват! Караш ги да разрушават!
	Не ми обърна внимание.
	Искри… как можех да го заставя да види? Как можех да му покажа, че _той_ причинява мрака и разрухата, че хората не ги приемат толкова естествено, колкото твърди той?
	— Като цяло вие сте едно нищо — тихо изрече той. — Вие _ще се_ унищожите, а аз ще бъда свидетел. Няма да изоставя задълженията си, както са го правили други. Ние трябва да наблюдаваме, каквото е призванието ни. Но аз не бива да се намесвам, не пак. Прегрешенията на младостта могат да бъдат простени. При все че никога не съм бил наистина дете. Аз _бях_ нов. А вашият свят е шок. Ужасен шок.
	Той кимна, като че ли убеждаваше себе си.
	Насилих се да стана. После извадих пистолета си от кобура на крака.
	— Твоят отговор на всичко, Дейвид Чарлстън? — с въздишка произнесе Злочестие.
	— Струваше си да опитам — отвърнах аз и вдигнах оръжието.
	— Аз държа силите на вселената. Ти разбираш ли това? _Всичките_ са мои. Аз съм това, което наричате Висш Епичен, умножено по хиляда.
	— И в този случай си чудовище — отговорих аз. — Струва ми се, че божествените сили не те правят бог. Те те превръщат в побойник, който случайно разполага с най-голямото оръжие.
	Дръпнах спусъка. Оръжието дори не стреля.
	— Махнах барута — отбеляза Злочестие. — Нищо, което би могъл да направиш, все едно дали резултат от Епични сили или пък от човешка сръчност, не може да ме нарани.
	Той се поколеба.
	— Ти обаче не разполагаш с такава защита.
	— О… — отвърнах аз.
	И побягнах.
	— Наистина? — запита той подире ми. — Това ли правим?
	Измъкнах се от стаята и се понесох по пътя, по който бях дошъл; беше трудно, понеже съоръжението е било направено за хора, които се носят в безтегловност, а не ходят.
	Стигнах стаята, в която бях дошъл. Път без изход.
	Злочестие изникна до мен.
	Преглътнах. Устата ми беше суха.
	— Ненамеса, а?
	— Разбира се, Дейвид — отговори той. — Въпреки че ти разби станцията. Не бива да те спасявам от… естествените последици от действията ти. Това място може да бъде толкова крехко.
	Усмихна се.
	Хвърлих се към някаква дръжка на пода — тъкмо навреме, понеже отстрани на стаята се отвори голяма дупка. Вятърът виеше.
	— Сбогом, Дейвид Чарлстън — изрече Злочестие и тръгна, за да ритне пръстите ми.
	В стаята проблесна светлина.
	После някой _удари_ Злочестие право в лицето и го просна. Въздухът спря да нахлува, аз поех дълбоко дъх и погледнах новодошлия.
	Проф.
	Носеше черната си лабораторна престилка, а очите му нямаха отсъстващия поглед, с който го бях оставил. Беше го заменило изражение на решимост и чиста упоритост.
	— Ти — каза Злочестие, както си лежеше на пода. — Аз взех силите от теб!
	Проф отвори престилката си. Под нея, на гърдите му беше закачена направената от Летящ рицар дреха — бързо поправена, мотиваторите сменени.
	— Безполезно! — обади се Злочестие. — Ако съм ги взел, не би трябвало да действа. То… Аз…
	Той объркано погледна светналото в зелено на стената силово поле.
	Проф ми подаде ръка.
	Изпуснах дълга облекчена въздишка.
	— Как си? — попитах го аз и взех ръката му.
	— Зле — прошепна той. — Благодаря ти, че ме върна. Мразя те за това, Дейвид. Но _ти благодаря_.
	— Аз не съм те върнал — отговорих. — Ти се изправи срещу това, Проф.
	Внезапно разбрах — като беше поставил мотиваторите и опитал отново да вземе силите си след случилото се, той ги бе посрещнал. Беше дошъл, за да рискува да загуби. Беше го _направил_.
	Бе взел силите. Като Меган беше отделил от тях мрака, бе го захвърлил и ги прие.
	Сега силите на Проф бяха негови, а не на Злочестие. Мотиваторите нямаха значение.
	Проф ме хвана — може би възнамеряваше да ни телепортира — но изведнъж вълна от _нещо_ се удари в нас и ни събори. Злочестие отново взе да свети с ярка червена светлина и заговори… Искри, този _глас_ — нечовешки, нереален.
	Нещо изпадна от ръката на Проф, Злочестие го посочи и то се изпари.
	— Какво беше това? — попитах аз през ужасното скърцане, в което се превърна гласът на Злочестие. Говореше на език, който не можех да разбера.
	— Това беше _изходът_ ни — каза Проф. — Бягай.
	Телепортаторът. Проклятие. Изправих се, а Проф постави силово поле между нас и Злочестие. То обаче изчезна за миг. Невъзможно беше да се биеш с него, това…
	Някаква невидима сила ме събори на земята. Злочестие светна, вдигна ръце, образува лъч и го изстреля към мен.
	Отново проблесна светлина и лъчът не улучи.
	В стаята стоеше Меган и стискаше Разрушение за гърлото. Той сякаш се задушаваше. Зяпнах от изненада, когато тя го захвърли — той изчезна секунда по-късно, не по обичайния си начин, а просто избледня. Меган вдигна пистолета си и започна да стреля по Злочестие. Нямаше ефект, въпреки че той отново закрещя на странния си език.
	Меган изруга и приклекна до мен.
	— План? — попита тя.
	— Аз… Меган, ти как…
	— Лесно — обясни тя и отново стреля. — Хванах Разрушение от друго измерение, показах му снимка на мястото и го накарах да ме доведе тук. Там той е слонце, да знаеш. Сега… план?
	План.
	Понякога не знаеш какво ти трябва, докато не си нагазил дълбоко в работата.
	— Изпрати двама ни — казах аз и се изправих на крака. — Изпрати Злочестие и мен в света на Зарево — но не в космоса, моля. Изпрати ни при Зарево, където и да е той.
	— Дейвид, Злочестие ще те убие!
	— Моля те, Меган, моля те. Довери ми се.
	Тя изопна устни, аз се втурнах към Злочестие през разтреслата се стая, и Меган освободи силите си.
	Хванах го и двамата се озовахме на друго място.


>>	50.

	Запрепъвахме се върху някакъв покрив в Илдития, близо до зинала димяща дупка в земята. Бе паднала нощ; тъмнина покриваше града от сол, но разпознах мястото. Намираше се над точката, където срещнах Проф накрая.
	Най-напред си помислих, че нещо не е наред. Наистина ли бяхме влезли в друго измерение? _Имаше_ разлики обаче. Тук дупката изглеждаше като причинена от експлозия, а не от тензорите. Труповете също бяха по-малко.
	Обърнах се и видях как Злочестие стои и ръмжи срещу мен. Вдигна ръце и призова светлина.
	— Мога да ти покажа — прошепнах аз — какво виждаме в Земята. Казваш, че си любопитен. Мога да ти покажа нещо, което ще искаш да видиш. _Обещавам._
	Той ми се изхили презрително. Докато го гледах обаче, гневът му започна да отслабва. Като… да, като на Епичен, когато силите им отстъпваха.
	— Любопитен си — продължих аз. — Знам, че си любопитен. Не искаш ли най-после да разбереш, та любопитството ти да спре да те тормози?
	— Ба — отвърна той, но свали ръце и се превърна в Крадеца. Да, винаги е бил Крадеца, но беше спрял да свети, кожата му си върна човешкия цвят, а дрехата се бе превърнала в ризата и памучните панталони, които често носеше.
	— Какво смяташ да правиш тук? — попита той и се огледа. — Това е друга Основна Възможност, нали? Съседна на вашата? Разбираш, че просто мога да върна и двама ни обратно.
	— Дреболии! — произнесе гласът на Зарево. Обърнах се и го видях на съседния покрив, застанал до Тави. Тя остана и взе да ме оглежда, а Зарево скочи и мина през празното пространство с опашка от пламъци.
	— Той е тук! — заговори Зарево, явно в мобилен телефон. Как беше намерил здрав? — Да, _той_.
	— Можеш ли да повикаш човека, който иска да ме види? — обърнах се аз към Зарево и хвърлих поглед към Злочестие.
	— О, не се притеснявай — отговори Зарево. — Той идва.
	— Има нещо странно тук — започна Злочестие, вдигна поглед и зажумя към небето. — Нещо не е наред.
	— Това е свят, който ти си напуснал, Злочестие — обясних аз. — Свят, в който някои Епични не разрушават. Където някои защитават и се бият срещу онези, които убиват.
	— Невъзможно — обърна се той към мен. — Лъжи.
	— Познаваш силите си — продължих аз. — Знаеш какво върши Меган. Ти ми каза, че си техен повелител. Одеве ти поиска да отрека какво съм. Е, повече няма. Аз съм един от вас. А сега _ти_ го направи! Предизвиквам те да отречеш това, което виждаш. Отречи, че това място и тази възможност съществуват!
	— Аз…
	Изглеждаше озадачен. Погледна към тъмното небе, където би трябвало да се намира Злочестие.
	— Аз…
	Мощна светлина заля близкото място, където хората търсеха оцелели от конфликта, с който Зарево и екипът му се бяха сблъскали. Когато хората долу го забелязаха до мен, те го приветстваха.
	Искри, те _поздравяваха_ един Епичен.
	— Не… — изрече Злочестие. Погледна Зарево, а после хората. — Този трябва… той трябва да е аномалия… Като твоята Меган…
	— Нима? — казах аз и огледах околността. Видях как от града се издига фигура — фигурата, която чаках. Той се насочи към нас, а зад него се вееше наметалото му. Познавах твърде добре тези дрехи.
	Хванах Злочестие за предницата на ризата.
	— Погледни! — казах аз. — Виж място, на което Епичните са свободни от развалата ти. Виж този, който идва, най-ужасният от тях. Убиец и унищожител в нашия свят. Злочестие, погледни и виж, че тук _Стоманеното сърце е герой_!
	Протегнах ръка настрани, щом фигурата кацна на покрива.
	— Това… — отбеляза Злочестие — не е Стоманеното сърце.
	Какво?
	Отново погледнах фигурата. Великолепна сребърна наметка. Торбести черни панталони, изопната по могъщото тяло риза. Това беше костюмът на Стоманеното сърце, макар че сега имаше знак на гърдите. Това беше единствената разлика в облеклото.
	Но лицето… лицето беше на добър човек, а не на тиранин. Кръгловати черти, оредяваща коса, широка усмивка и такива разбиращи очи.
	Блейн Чарлстън.
	Баща ми.


>>	51.

	— Моят Дейвид — прошепна Татко. — Малкият ми Дейвид…
	Не можех да говоря. Не можех да се помръдна. В този свят баща ми беше Епичен.
	Не — в този свят баща ми беше _Епичният_.
	Той неохотно пристъпи напред — толкова плахо действие за човек с мускулатурата, стойката и царствения вид на могъщ Епичен.
	— О, синко. Съжалявам. Толкова съжалявам.
	Смаяно пуснах Злочестие. Татко направи още крачка напред, а после аз го прегърнах.
	Всичко излезе. Притеснението, ужасът, безсилието и вцепеняващото изтощение. Изляха се в накъсани хлипания.
	Освободих повече от десетилетие болка и мъка, десетилетие на загуба. Той ме държеше здраво и миришеше като баща ми — Епичен или не.
	— Синко — каза той, докато ме стискаше и плачеше. — Аз те убих. Не го исках. Опитах да те защитя, да те спася. Но ти умря. Ти умря.
	— Аз те оставих да умреш — прошепнах аз. — Не ти помогнах, не се изправих. Гледах го как те убива. Бях страхливец.
	Думите ни се объркаха. За един миг обаче по някакъв начин всичко беше наред. Аз бях в ръцете на баща си. Невъзможно, но истина.
	— Но… това е той — прошепна Злочестие зад нас. — Мога да видя силите. Същите сили.
	Най-накрая пуснах баща си, а той продължи да стиска ръката ми със защитен жест. Злочестие отново гледаше нощното небе.
	— Ти ли го доведе тук? — попита баща ми.
	Злочестие кимна разсеяно.
	— Благодаря ти, герой — продължи баща ми с увереност, каквато не бях виждал у него отпреди смъртта на Мама. — Благодаря ти за този дар. В твоя свят трябва да си изключително състрадателен човек.
	Злочестие ни гледаше и се мръщеше — баща ми, после мен, после обратно.
	— В името на Вечните Искри — прошепна Злочестие. — _Виждам_ го.
	Усещането започна да избледнява. Силата на Меган се изчерпваше и скоро щяхме да се върнем.
	Отново сграбчих баща си.
	— Тръгвам — започнах аз. — Нямам избор. Но… татко, прощавам ти. Знай, че ти прощавам.
	Нямаше нужда да се казва, но знаех, че _трябва_ да го кажа.
	— Прощавам ти — със сълзи в очите ми каза баща ми. — Моят Дейвид… Достатъчно е да знам, че някъде ти все още си жив.
	Светът избледня, а заедно с него и баща ми. Очаквах болка, залитане, разкъсване — но изпитвах само мир.
	Той беше прав. Достатъчно бе.
	Злочестие и аз отново се появихме на стъклената космическа станция. Меган и Проф стояха в готовност — тя с пистолета, а той с копия от светлина. Вдигнах ръце, за да ги спра.
	Злочестие остана в човешкото си въплъщение. Не се промени — просто коленичи на стъкления под и гледаше невиждащо. Най-накрая от него започна да се излъчва слаба червена светлина и той ни погледна.
	— Вие сте зли — почти умолително каза той.
	— _Аз не съм_ — отвърна Меган.
	— Вие ще… вие ще унищожите всичко… — продължи той.
	— Не — грубо отсече Проф. — Не.
	Злочестие ме погледна, както стоях до другите.
	— Развалата ти не е достатъчна — казах аз. — Страховете ти не са достатъчни. Омразата ти не е достатъчна. Ние няма да го направим, Злочестие.
	Той се обгърна с ръце и взе да се олюлява.
	— Знаеш ли в какво е разликата? — попитах го аз. — Причината нашите сили да се отделят от твоите? Едно и също нещо е станало с всички нас. Меган е изтичала в горяща сграда. Аз влязох в океана. Едмънд и кучето. А Проф дойде тук. Не е само да застанеш срещу страховете…
	— … а и да ги преодолееш — прошепна Злочестие и след мен погледна другите, — за да спасиш някого.
	— Страхуваш ли се от това? — кротко го попитах аз. — Че ние не сме това, за което си ни смятал? Плаши ли те разбирането, че дълбоко в себе си хората не са чудовища? Че вместо това ние сме добри?
	Той ме изгледа, после рухна и се сви на стъкления под. Червената светлина в него избледня, а после той просто постепенно изчезна. Докато нямаше нищо.
	— Ние… убихме ли го? — попита Меган.
	— Нещо такова — отвърнах аз.
	Станцията избоботи и се наклони.
	— _Знаех си_, че е твърде ниско за такава орбитална скорост! — викна Проф. — Искри. Трябва да викнем Тиа и…
	Той побледня.
	Цялата станция се наклони и ни запрати към тавана. Злочестие я беше държал на място. Тя затрещя, а стъклото взе да се пука от вътрешното налягане. За секунди се понесохме към Земята, а станцията се разпадаше около нас.
	Само че аз бях спокоен.
	Защото в другия свят на ризата на баща ми имаше символ. Символ, който познавах — стилизираната буква _S_. Символ, който означаваше нещо. Символът на Верните.
	_Ще има герои. Просто почакай._
	Взех силата вътре в мен.


>	Епилог

	Седях на хълма и си почивах в сянката на падналата космическа станция — която превърнах в стомана, докато падахме. Извърших трансформацията, а после излязох през една от страничните дупки. Хванах нещото, забавих го, после го изведох от смъртоносната му спирала и най-накрая го поставих тук.
	Да де… _разбих_ го тук. Излиза, че летенето е много по-трудно, отколкото си го мислят хората. Във въздуха бях ловък колкото седемнадесет престарели моржа, които опитват да жонглират с жива риба меч.
	_Май трябва да поработя върху това сравнение._
	Дойде Меган, лъчезарна както винаги, въпреки охлузванията от — хм — не достатъчно плавното приземяване. Седна и стисна ръката ми.
	— Така — каза тя — ти ще станеш свръхсилен?
	— Де да знам — отвърнах аз и стиснах мускули. — Стоманеното сърце беше, баща ми е. Може и да върви с набора.
	— Би трябвало да компенсира за ужасните целувки.
	— Ей, за да оправиш това, трябва само да ме оставиш да се упражнявам.
	— Вземам си бележка.
	Според Летящ рицар, който изпращаше коптер за нас, се намирахме някъде в Австралия. До пристигането му щяха да минат часове. Не се доверявах на летателните си умения за връщането ни в Северна Америка.
	Кимнах към другия хълм.
	— Как е той?
	— Зле — каза Меган и погледна силуета на Проф, седнал и вперил поглед в небето. — Ще трябва да живее с това, като мен. Нещата, които сме извършили, овладени от тъмнината… е, усещаме ги като _свои_ действия. Понякога като насън, но все пак наш избор. Мога да си спомня и как съм им се наслаждавала…
	Тя потръпна, а аз я придърпах. След това Проф никога вече нямаше да бъде същият. Щеше ли въобще някой от нас?
	— Силите му все още действат? — попитах аз — Като твоите?
	Тя кимна и погледна мобилния си.
	— Ейбрахам и Коуди са добре, макар че Проф ще трябва отново да създаде ръката на Ейбрахам. И… хм… трябва да прочетеш това.
	Показа ми съобщението от Летящ рицар.
	— Мизи? — попитах я аз.
	Меган кимна.
	— Искри. Чудя се как ли ще приеме, че е Епичен.
	— Е, без мрака… — Меган сви рамене.
	Наистина го нямаше, доколкото можехме да кажем. Меган обаче смяташе, че Злочестие може и да се върне. Аз не.
	Пред нас изникна светлина и се превърна в очилат мъж с козя брадичка, облечен в тренчкот.
	— А! — изрече Разрушение. — Вие сте тук.
	И прибра мобилния, който носеше.
	Хм. Все пак коптерът можеше и да не ни потрябва. Поех дълбоко дъх и станах, изпълнен с надежда. Усмихнах се на Разрушение и протегнах ръка към него.
	Той извади меча си от ножницата — да, все още носеше меч — и го насочи към мен.
	— Ти постъпи добре и бъди благословен, понеже събори дракона от небето. Ще ти дам седмица да се възстановиш. Следващата ми цел е Торонто. Можеш да се изправиш срещу мен там и ще видим какво ще излезе от нашия сблъсък, коннико.
	— Разрушение — с молба в гласа обясних аз. — Злочестие го няма.
	— Да — отговори той и прибра меча си.
	— Мракът си отиде — продължих аз. — Няма нужда да бъдеш зъл.
	— Аз не съм — каза той. — Благодаря ти, Убиецо на Стоманеното сърце, задето ми даде тайните, които знаеш. Сега знам защо мракът ме остави преди пет години, когато застанах срещу страха си. Оттогава съм свободен от него.
	Кимна ми.
	— „И постави на изток при Едемската градина Херувим и пламенен меч, що се обръщаше, за да пазят пътя към дървото на живота.“
	Бялата керамика проблесна и той изчезна.
	— Злочестие — казах аз и безсилно се смъкнах. — _Злочестие._
	— Знаеш ли — намеси се Меган, — можем да помислим за нови проклятия.
	— Може би съм се надявал, че ще бъде на нашата страна, когато стане добър. Щом като Злочестие го няма.
	— Те са хора — продължи тя. — Свободни са да бъдат хора, Дейвид. Както и трябва да бъде. А това означава, че някои от тях все още ще бъдат егоистични или объркани, или каквото…
	Тя седна по-близо до мен.
	— Усещам се отпочинала и съм готова за известно натоварване.
	Ухилих се.
	— Практика!
	Тя подбели очи.
	— Не че имам нещо против, Колене, но имах предвид силите си.
	А, да, знаех го.
	— Още ли искаш да го опиташ? — рече тя.
	— Да, разбира се. Той ще чака.
	— Добре. Стой мирен.
	Миг по-късно бях в другия свят. Веднъж вече се бях върнал. Веднага след като приземихме космическата станция, отидох, за да им кажа, че предишното ми посещение не е било краят — но останах само за момент. Меган беше изморена.
	Преди да си тръгна обаче уговорих мястото на срещата. Баща ми стоеше на покрива на сграда. Шарп Тауър, която не е била разрушена в неговия свят. Отидох към него и забелязах плющящото му наметало. _Виж какво са направили с теб комиксите._ Носеше символ и всичко? Искри, ама че читанка.
	Какъвто бащата, такъв и синът, струва ми се.
	Той ме видя и се обърна с широка усмивка. Колебливо пристъпих към него. Единадесет години. Много време за наваксване. Как да започна?
	— А — казах аз, — Меган смята, че става по-добра в това, а и мрака го няма, тъй че може да го прави по-дълго. След като си е отпочинала и не се намира посред катастрофа или нещо подобно, счита, че може да ни даде петнадесет минути. Може би половин час.
	— Добре, добре — рече Татко. Пристъпваше неловко. — Хм, Зарево твърди, че ти и аз имаме еднакъв набор сили.
	— Да — казах аз. — Силови вълни, неуязвимост. А, и превръщане на вещества в стомана. Не съм сигурен колко полезно ще е последното.
	— Ще бъдеш изненадан — продължи той.
	— Ще ми трябва малко да привикна. А между другото, за мен летенето е нещо като ритник в лицето.
	Стояхме един срещу друг, несигурни, докато татко не кимна към парапета.
	— Ти… може би… искаш да те науча?
	Усмихнах се и усетих дълбоко в себе си внезапна топлина.
	— Татко, нищо не би ми харесало повече от това.


>	Благодарности

	Писането на благодарностите обикновено е последното нещо, което правя за една книга. Както си седя през тази късна ноемврийска нощ, аз размишлявам върху цялата поредица. _Стоманеното сърце_ е една от историите с най-странен произход в моя фантастичен канон и е замислена — почти изцяло — по време на дълго пътуване по Източния бряг при обиколка за един от романите на _Мъглороден_.
	Това беше през 2008 г. Сега е 2015 г., седем години по-късно, и процесът на предаването на тази поредица на вас беше извънредно удовлетворителен. Изброените по-долу хора имат немалък дял в това. Бих желал обаче да благодаря и на всички, следвали ме по време на това щуро пътуване. Читатели — стари и нови — които рискувахте с тази поредица, имате моите най-искрени благодарности. Вие ми давате средствата да продължа да мечтая.
	И тъй, нека благодарностите започнат — моят личен екип от Възмездители, които правят живота ми страхотен. Криста Марино беше редактор за този проект, както и на другите две книги в _Делакорте Прес_. Вие дължите успеха на тези романи на нея — един от ранните поддръжници на поредицата. Бих желал да благодаря също и на Бевърли Хоровиц за нейната мъдрост и напътствия — тя беше застъпник за тези книги пред издателя.
	Други хора в _Рандъм Хаус_, заслужаващи моите благодарности, са Моника Джийн, Мери МакКю, Ким Лаубър, Рейчъл Уейник, Джудит Хаут, Доминик Чимина и Барбара Маркъс. Коректор беше Колийн Фелингам.
	Моят агент Джошуа Билмис бе първият, който трябваше да изтърпи едно въодушевено обяснение колко страхотна ще бъде поредицата, когато най-накрая се захванах да я пиша. Другият ми агент, Еди Шнайдер, се занимаваше с преговорите по тези книги и ги представяше доблестно. В агенцията заслужават благодарности и Сам Морган, Кристина Лопес и Тае Келър.
	Бих желал да извикам и за британския си агент, Джон Бърлайн от агенция _Зенон_. Британският редактор на книгата беше Саймън Спантън, прекрасен човек и първият в британското книгоиздаване, който ми даде шанс.
	Моят екип включва неспокойния Питър Алстром, вицепрезидент на компанията и редакционен директор, който се занимаваше много с продължаването и коректурите на книгата, както и с вътрешнофирменото редактиране. Както винаги, Айзък Стюарт беше налице, за да помага с изкуството, както и изпълнителният ми асистент Адам Хорн. Кара Стюарт заслужава благодарности заради поддържането на нашия онлайн магазин (който, между другото, има сума ти страхотни неща за продан).
	Моята група по писането за проекта включваше Емили Сандърсън, Карън и Питър Алстром, Дарси и Ерик Джеймс Стоун, Алън Лейтън, Катлийн Дорси Сандърсън, Кайлин ЗоБел, Итан и Айзък Скарстед, Кара и Айзък Стюарт и Бен Олсън, унищожител на светове.
	Специални благодарности за нашия местен екип в Атланта — Дженифър и Джими Лианг — които ни намираха места досущ като супершпиони и даваха коментари за всичко, отнасящо се до града. Бета читатели на проекта бяха Ники Рамзи, Марк Линдбърг, Аликс Ходж, Корби Кембъл, Сам Съливан, Тед Хърман, Стив Сей, Марни Питърсън, Майкъл Хедли, Дан Суинт, Аарон Форд, Аарон Бигс, Кайл Милс, Кейд Шиодзаки, Кайл Боу, Джъстин Лемън, Амбър Кристенсън, Карън Алстром, Зоуи Хач и Спенсър Уайт.
	Коректорската общност включваше много от гореспоменатите и Боб Клътц, Джори Филипс, Алис Арнесън, Брайън Т. Хил, Гари Сингър, Иън МакНат, Мат Хач и Бао Фам.
	И — разбира се — морална подкрепа дойде от Емили, Далин, Джоел и Оливър Сандърсън. Особено трите малки момчета ми дадоха много коментари по супергероите и по това как да работя върху тях.
	Беше едно диво, невероятно пътуване. Отново ви благодаря, че дойдохте с мен на него.

@	Брандън Сандърсън
