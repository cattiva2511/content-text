	Закачило се едно горско мече в горския храсталак, ха насам, ха натам — не помръдва! Добре че минавал наблизо дърварят. Оставил той секирата, избавил мечето и го пуснал да си ходи.
	Като видяла това Мецана, настигнала добрия човек и му рекла:
	— Жив да си, дърварю! Ти спаси моето мече. Искаш ли да станем побратими?
	Съгласил се той — как да откаже на страшния звяр… От благодарност мечката го нагостила и преди да го отпрати по живо, по здраво, посегнала да го целуне.
	— Ох, Мецано, колко лошо ти мирише устата! — намръщил се дърварят.
	Мечката се навела и тихо продумала:
	— Удари ме сега със секирата.
	— Какво говориш, Мецано! Как да те ударя, нали си моя посестрима!
	— Удари` ме или ще те изям!
	Уплашил се дърварят и що да стори — послушал я: замахнал със секирата и я стоварил върху шията й. Мечката изръмжала, обърнала му гръб и си тръгнала.
	Минали години. Един ден дърварят пак се натъкнал на Мецана в гората.
	— Добра среща, побратиме! — зарадвала му се тя.
	Човекът отначало се уплашил, но като видял, че от дълбоката рана на шията й няма и следа, прегърнал своята стара познайница и попитал:
	— Как си, Мецано, мина ли ти раната, която ти нанесох със секирата?
	Мечката го погледнала тъжно и отвърнала:
	— Слушай какво ще ти кажа, човече. Лоша рана заздравява, но лоша дума не се забравя.
