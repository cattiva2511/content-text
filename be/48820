	Нищо не бе вълнувало частния чиновник господин Юречек така, както падането на правителството на Бинерт*, тъй като той, Юречек, беше политик и обичаше промените не само във вътрешната, но и във външната политика. В последно време беше загрижен за гръцкия държавник Венизелос, за революцията в Мексико, за военните съдебни процеси в Македония, за ситуацията в Аржентина и за ролята на либералите в Англия. И изведнъж в тая смес от международна политика се преплете новината за позицията на поляците спрямо Бинерт!
	[* Правителство на Рихард Бинерт (15.11.1908 — 28.06.1911). — Бел.прев.]
	— Бинерт ще падне — каза господин Юречек по време на посещението си при своята годеница госпожица Блажена.
	Това се случи около пет часа, когато декемврийската мъгла покриваше като море улицата, а газената лампа с червената копринена хартия около стъклената камбанка правеше по-интимна кукленската стая на госпожица Блажена. Нейната майка беше отишла до пазара за гъска и се забави при леля й, полският клуб обсъждаше въпроса за водните цикли, Гломбински предлагаше поляците да отидат в опозиция, а господин Юречек галеше с ръка коляното на госпожица Блажена.
	В същото време постът на Бинерт и на цялото министерство беше разтресен, но въпреки това госпожица Блажена остана девствена, понеже решението по въпроса за реконструкцията на кабинета, за което господин Юречек разказваше на госпожица Блажена, беше прекъснато от идването на майката.
	Топлата ръка на господин Юречек отстъпи след Гломбински и тесалската планинска верига с атентата над Венизелос, честта на госпожица Блажена остана непокътната и кризата на кабинета беше предотвратена.
	Обект на обсъждане в тази държавна поредица стана въпросът за чорапите и не беше никаква политическа тайна, че господин Юречек ще получи за Коледа дузина дълги вълнени топли чорапи.
	Господин Юречек благодари на майката, а когато си дойде бъдещият му тъст, поговори с него за общата международна ситуация и за позицията на доктор Крамарж.
	При последния предмет мигаше многозначително на госпожица Блажена, която нежно го риташе под масата. След това си тръгна, обещавайки на госпожица Блажена, че на следващия ден ще дойде със сигурност, ако маминка не бъде вкъщи.
	Не беше вкъщи точно по времето, когато каза госпожица Блажена.
	Господин Юречек беше посрещнат с въпроса какво стана с Бинертовото министерство.
	— Лошо — каза, — поляците държат на своето неотстъпно.
	Самият той също държеше на това, госпожица Блажена да седне в скута му.
	— Положението на правителството, значи, е разклатено? — попита госпожица Блажена.
	— Точно така — отговори господин Юречек, въздъхвайки тежко, все едно се намира на мястото на Бинерт. — Очаква се смяна на кабинета.
	Междувременно поляците решиха съдбата на правителството. Разискваха се водните цикли и господин Юречек позволи великодушно госпожица Блажена да не светва лампата.
	И после се случи нещо, чието време недискретно беше издадено от всекидневниците. Около пет часа падна министерството на Бинерт и госпожица Блажена очаква смяната на кабинета, тъй като от момента на това падане господин Юречек повече не се появи при тях.
	Ако Бинерт отново бъде натоварен със съставянето на кабинет, може би ще дойде и господин Юречек…
