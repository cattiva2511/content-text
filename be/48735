	Да си разказваме приказки е наш дълг, просто като хора, не като баща и дъщеря.
	Разказвам ти я за стотен път:
P>
	— Имало едно време едно момиченце
			на име Златокоска,
	защото косата й била дълга и златна,
	и тя си ходела из гората и видяла…
P$
	— _Крави_ — заявяваш ти напълно убедено, защото си спомняш пасящите юници, които видяхме миналия месец в гората зад къщата.
P>
	— Ами да, може и крави да е видяла,
	но видяла и една къща.
P$
	— _… голяма, голяма къща_ — казваш ти.
P>
	— Не, малка къщичка, белосана и спретната,
			и чиста.
P$
	— _Много голяма къща._
	Убеденост, с която можете да се похвалите само вие, двегодишните.
	Защо и аз не бях толкова убеден.
P>
	— Мм. Добре. Голяма, голяма къща.
			И тя влязла вътре…
P$
	Докато ти разказвам, си припомням, че къдриците на героинята на Сътни са посивели с възрастта.
	Старицата и трите мечки…
	Може някога и да са били златни, когато е била дете.
	И стигаме до овесената каша:
	— _И тя била много…_
	— _… гореща!_
	— _И тя била много…_
	— _… студена!_
	И тогава в хор: _много вкусна._
	Овесената каша е изядена, детското столче е счупено,
	Златокоска се качва в спалнята и неблагоразумно заспива.
	Но тогава се връщат мечките.
	Сещам се все пак за Сътни и си преправям гласа.
	Басът на татко Мечок те плаши и ти пищиш от удоволствие.
	Когато аз бях малък и чух тази приказка, бях малкото Мече, с изядената каша и счупеното столче, и легълцето, заето от някакво непознато момиче.
	Ти се засмиваш, когато хленча като малкото Мече:
	— _Някой ми е ял от кашата и я е изял…_
	— _Цялата_ — казваш ти. Отговор или весело „Амин“.
	Мечките предпазливо се качват горе, усещат къщата си осквернена. Става им ясно за какво служат ключалките. Стигат до спалнята.
	— _Някой ми е заспал в легълцето._
	И тук се поколебавам, защото се сещам за куп брадати вицове, софт порно комикси и мръсни заглавия.
	Един ден и ти ще се подсмихваш на това изречение. Невинност — сякаш е някакъв предмет.
	— Ако можех — писа ми един ден баща ми, огромен като мечка, когато бях малък, — щях да ти оставя в наследство опит, без опит.
	А пък аз на свой ред щях да го предам на теб.
	Но ние правим своите грешки. Спим неблагоразумно.
	И повторението отеква през годините.
	Когато децата ни порастват, когато тъмните ти къдрици се посребряват, когато сама станеш старица с твоите три мечки, какво ще виждаш? Какви приказки ще разказваш?
	— _И тогава Златокоска скочила през прозореца и се втурнала да бяга…_
	И двамата заедно: _Чак до дома._
	И ти казваш: _Хайде пак. Хайде пак. Хайде пак._
	Да си разказваме приказки е наш дълг.


	Напоследък симпатизирам най-много на таткото Мечок.
	Преди да изляза от къщи, заключвам вратата и като се прибера, проверявам всички легла и всички столове.


	И пак.
	И пак.
	И пак.
