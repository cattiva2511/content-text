	— В никакъв случай — каза членът на изборния комитет на социалдемократическата партия на Вишехрад към представителя на изборния комитет на младочехите*1. — И имайте, за бога, малко разум, хиляда крони е твърде малко. За тази цена, която предлагате, и при най-добро желание не мога да кажа: Всеки организиран социалдемократ избира Метелка*2. Толкова ниско няма да паднем. Какво са хиляда крони? Нищо, абсолютно нищо. Днес имаме всеобщо избирателно право. И какво са хиляда крони срещу всеобщото избирателно право. Хиляда крони! Кой е виждал някога някой да си промени убеждението за хиляда крони. В никакъв случай! Господа, дайте си сметка, че политическото убеждение е частна собственост на гражданите и че не може да се купи за…
	[*1 Народна партия на либералите или младочехи, втората по значение чешка партия в Австро-Унгария в началото на XX век с програма, включваща едновременно народни и либерални идеи. — Бел.прев.]
	[*2 Асоциация с Метелице — снежна виелица. — Бел.прев.]
	— Хиляда и петстотин крони и без кавги! — обади се младочешкият делегат.
	— Никога!
	— Хиляда и шестстотин крони и пет хектолитра* бира! Съгласете се най-после, Метелка е знаменит работник в областта на чешките малцинства.
	[* Мярка за обем — 1 хектолитър се равнява на 100 литра. — Бел.прев.]
	— Не и още веднъж не! — заяви вторият член на изборния комитет на социалдемократическата партия. — Така да е! Не отричаме Метелка, а политическото убеждение! Да се продадем, никога! Ами ние имаме три хиляди крони разноски само за първите избори. Помислете отново, нашите гласове могат да бъдат решаващи, а вие казвате хиляда и шестстотин крони и пет хектолитра бира. Като смятаме хилядата наши избиратели, няма да се падне на един избирател дори половин литър бира. А мислите ли, че за половин литър бира някой от нашите социалдемократи ще промени своя мироглед и ще направи за присмех цялата чехословашка социалдемокрация, че всеки да може да сочи с пръст към нашите хора и да казва: Тия мъже за половин литър бира промениха своя светоглед! Никога! Ние, социалдемократите знаем, че не е честно почтените хора за половин литър бира да сменят като носна кърпа политическите си убеждения. Друг път ни давахте повече и не зависеше твърде от нас. Нашенецът често страда от недоимък и глад, поробен е от капитала, но да си оскверни челото за половин литър бира! Чувате ли се какво говорите?! Хиляда социалдемократични избиратели, а да искате с пет хектолитра едновременно да промените политическите им възгледи. Граждани! Вашата младочешка партия не се състои вече от кавалери, както преди. А също хиляда и шестстотин крони. Как не се срамувате, граждани! И сигурно ще искате и статии в „Право лиду“*? Вие забравяте, че политическият мироглед е нещо свято, велико. Горко на тези, които за мизерен грош продават своя политически мироглед! Хиляда и шестстотин крони! Дявол да ви вземе! Така не може да се отнасяте с нас!
	[* Чешко печатно издание на социалдемократите. — Бел.прев.]
	— Тогава да кажем — рече представителят на младочешкия изборен комитет, — осем хектолитра бира и хиляда и осемстотин крони!
	— Господине — отговори друг член на социалдемократическия изборен комитет, — виждам, че вашата партия е в упадък. Могат ли да се купят хиляда социалдемократични избиратели с осем хектолитра! На един се пада малко повече от една и половина чаша. Пфу! Да се наричате партия гражданска, когато ще получа само бира за 11 крайцера*.
	[* Крайцер — дребна медна монета в Австро-Унгария. — Бел.прев.]
	— И още — продължи с повишен тон провалилият се кандидат Йоб, — също така смятайте, че само дотук изборите ни струваха два пъти по толкова от това, което ни предлагате. Имахте плакати, избиратели, агитатори, бира и шкембе чорба. Ром, цигари и пури. При нас не се ходи на избори с файтон, както при вас, гражданите. Вие си пиете до насита и всеки ден, ако поискате. При нас, обаче, правим това само по време на изборите. Едно кренвиршче или парче варена свинска глава, няколко бири и после се тръгва. Тогава се избира с убеждение. А това убеждение не може да се изнуди с хиляда и осемстотин крони и осем хектолитра бира. Това би бил евтин характер. Обират ни господата цяла година, а сега искате и така да ни одерете? Не! Като мощна вълна ще понесем със себе си неопетнената си политическа репутация. Ще дадете две хиляди крони, а за бирата ще се договорим? Никога! Чистата политическа репутация е нещо възвишено и не може за нея да има две хиляди крони. Такова нищо! Не е възможно, все пак, партия на богатите хора, каквато е вашата, да падне толкова ниско, че да ни предлага мизерните две хиляди крони. На ваше място бих говорил другояче. Ние не искаме това ей така, без нищо. Не се сърдете. Това би била само някаква си комисионна.
	— Ама, извинявайте, господа — обади се представител на младочехите, — нашата чиста политическа репутация не признава никакви комисионни. За нас политическите възгледи са святи, както и за вас. Не признаваме политическото гешефтарство. Който може да бъде купен, е мръсник. И затова ние не ви предлагаме онази сума, че да трябва да предавате своя политически светоглед. Партията на Едуард Грегър* е далеч от това! За нашата партия политическите убеждения са скъпи и святи. Но повече от две хиляди и петстотин крони не можем да дадем. Що се отнася до бирата, ще дадем двайсет хектолитра за доброто дело. Помнете, че избирате мъж, който е училищен съветник и има огромни заслуги…
	[* Едуард Грегър — чешки журналист и политик от Партията на младочехите. — Бел.прев.]
	— Точно затова бихте могли да дадете повече. Две хиляди и петстотин крони!
	— Социалдемокрацията е партия с твърд характер, солидна партия. Не се договаря излишно, понеже за нея е свят политическият мироглед на всеки.
	— Разбира се — каза делегатът на младочешкия изборен комитет, — ние уважаваме убежденията на отделния човек, ние правим каквото можем. Колко искате, всъщност?
	— Вие искате да ни подкупите ли? Никога! Пет хиляди крони и всичко, което се изяде и изпие. Няма да се оставим да ни поробите! Не можем нищо да намалим! Нашите избиратели не се оставят да им правим вятър.
	— Даваме четири хиляди крони — простена младочешкият делегат, — направо ни изстисквате.
	— Излишни приказки, пет хиляди и каквото се изяде и изпие. Политическата чест не може да бъде купена.
	— Четири хиляди и петстотин, но повече наистина не мога да дам, бог ми е свидетел. Имайте предвид, че Метелка е един от най-добрите чешки граждани!
	— Четири хиляди и петстотин? Вие сте полудял, гражданино. Добавете тези петстотин и готово. Ще ви напишем разписка за пет хиляди и петстотин крони и петстотин крони ще си сложите в джоба.
	— Е, тогава съм съгласен. Ще дадем пет хиляди крони, но само защото д-р Метелка е прекрасен чех. Заради петстотин крони все пак няма да се изпокараме. Нали и в бъдеще…
	— Вишехрадските избори ме изпълват с гордост — говореше след изборите д-р Метелка, — вижда се как ентусиазмът може да събере сили…
