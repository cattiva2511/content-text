	Живял някога на света един колар. Той си имал кон и магаре. Обичал ги еднакво, но тъй като конят му теглел каручката, коларят се грижел много по-добре за него — хранел го повече и го товарел по-малко. С годините конят ставал все по-снажен и красив и страшно се възгордял. А дългоухият му събрат станал грозен и мършав и с мъка понасял теглото си.
	Един ден стопанинът насъбрал малко стока и тръгнал към пазара, за да я продаде.
	По пътя магарето носело всичкия товар на гърба си, а конят подтичвал, впрегнат в каручката.
	По едно време измършавялото добиче простенало изпод тежките дисаги:
	— Ох, не мога повече! Едва се държа на краката си!
	Помогни ми, братко! Поеми част от моя товар!
	А конят го изгледал презрително и отвърнал:
	— Ти луд ли си? Къде се е чуло и видяло благороден кон да носи дисаги!
	Клетото магаре залитало и се спъвало, но продължавало да върви. След малко отново простенало:
	— Моля те, братко! Умирам! Поеми част от моя товар!
	Но конят не го и погледнал.
	Изминали още няколко крачки. Накрая магарето паднало и издъхнало.
	Като видял това, коларят заплакал:
	— Горкото магаренце! Толкова години ми служи послушно и вярно… Какво ще правя без него?
	А конят се навел да си отскубне сочна тревица.
	Тогава стопанинът му се обърнал към него и казал:
	— Ела тук, конче! Сега ти ще носиш товара на мъртвия си приятел. И преметнал дисагите на гърба му. Сетне двамата си продължили по пътя.
	Докато мъкнел тежките дисаги и теглел каручката, конят жално простенал:
	— Ох, не мога повече! Едва се държа на краката си! Трябваше да помогна на магарето! Сега и аз ще умра! Но колкото и да се вайкал, от това не му ставало по-леко.
