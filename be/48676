	Някога, ала много отдавна, в една чудно красива страна живял Бенезар със своята невеста Земира. Тя му родила син, когото нарекла Саид. На вратлето му завързала малка сребърна свирка и казала на мъжа си:
	— Това е подарък от орисниците на нашето момче. Когато Саид стане мъж, тази вълшебна свирка ще го избави от смъртна беда.
	За нещастие, скоро Земира умряла.
	Минали много години. Саид пораснал и тръгнал по белия свят да си търси късмета. Баща му не вярвал в орисници, но на раздяла му дал свирката с думите:
	— Сине, аз съм вече стар и не знам дали ще те видя отново. Вземи тази свирка. Майка ти казваше, че тя е подарък от твоите орисници и като станеш мъж, ще те избави от смъртна беда.
	Момъкът я окачил на шията си, прегърнал баща си и потеглил на път. Прекосил безброй равнини, видял какви ли не чудеса, срещнал всякакви хора. По едно време го застигнал керван от търговци и момъкът тръгнал заедно с тях през пустинята.
	Не щеш ли, спътниците му били нападнати от въоръжени разбойници. Саид се уплашил и надул вълшебната свирка… но нищо не се случило. Тогава той се ядосал, извадил меча си и пронизал най-свирепия разбойник.
	— Какво направи! — завайкал се един от търговците. — Ти уби самия Алмансор, сина на великия шейх Селим! Свършено е с нас, момче!
	Като видели, че Алмансор е мъртъв, разбойниците се развилнели и избили целия керван, а Саид взели в плен.
	Още същия ден го отвели при великия шейх Селим, който искал лично да се разправи с него.
	Селим бил мъдър и справедлив човек. Когато разбрал, че Саид е убил сина му в честен двубой, той го пощадил и заповядал на своите хора да го изпроводят по живо, по здраво.
	Тогава разбойниците го завели в пустинята и го завързали с едно много дебело въже.
	— Но вашият господар каза да не ме убивате! — викнал Саид.
	— Че ние няма да те убиваме — рекли разбойниците. — Ще те оставим тук, за да те довършат гладните зверове.
	После яхнали конете си и препуснали, а Саид останал сам под жарките лъчи на слънцето.
	Точно тогава през пустинята минал керванът на богаташа Калум бег.
	Той видял злочестия момък и му спасил живота.
	— Благодаря ти, добри човече! — рекъл Саид. — Как да ти се отплатя?
	— Ще дойдеш с мен в града и ще ми работиш безплатно, докато не си върнеш дълга — отвърнал Калум бег и го отвел в Багдад, където управлявал мъдрият халиф Харун Ал Рашид.
	Оттогава Саид заживял в магазинчето на търговеца.
	Веднъж дошла една чужденка.
	Тя си накупила много неща, а после повикала Саид и му наредила да ги отнесе до дома й.
	— Откъде знаеш името ми? — учудил се момъкът.
	А жената попитала:
	— Носиш ли още на шията си онази вълшебна свирка?
	— Разбира се! — отвърнал смаяният Саид и в същия миг се досетил: — Ти си една от моите орисници! Кажи ми, за какво ще ми послужи тази свирка?
	— Като станеш мъж, тя ще те избави от смъртна беда — отвърнала жената.
	— А дотогава кой ще ме избави от мъките ми? — завайкал се момъкът. — Нямам пукнат грош! Искам да видя стария си баща, а за да се завърна у дома, ще ми трябват много пари! Не можеш ли да ми помогнеш?
	— Ти си млад и силен — отговорила орисницата. — Можеш сам да спечелиш тези пари!
	После му казала, че на пазара всяка седмица има турнири, на които мерят сили най-добрите юнаци в града. Победителите получават щедри награди от самия халиф!
	Послушал я Саид и тайно от Калум бег отишъл на пазара да мери сили с юнаците. Победил ги всичките и халифът го възнаградил богато и пребогато.
	Момъкът преброил парите, но те не били достатъчно, за да се прибере у дома.
	Тогава той още не знаел, че Харун ал Рашид има обичая да се разхожда в града предрешен като търговец и да слуша какво си приказват обикновените хора за него. Понякога халифът вземал със себе си и везира.
	За беда, една нощ двамата били нападнати от разбойници. Викали, викали предрешените господари, но сякаш никой не ги чувал!
	Без да знае с кого си има работа, юначният Саид им се притекъл на помощ и ги спасил.
	А те му благодарили и го попитали:
	— Кой си ти, храбри момко?
	— Казвам се Саид, работя при търговеца Калум бег — отговорил той.
	— Какъв ти търговец, та ти си роден за воин! — възкликнал единият. — Вземи този пръстен като награда за смелостта ти.
	— Вземи и тази кесия с жълтици — добавил другият.
	После богаташите си отишли, а Саид надникнал в кесията и решил, че вече може да се прибере у дома.
	— Слушай, Калум бег — казал той на другия ден. — Време е да си вървя. Искам да видя стария си баща.
	— Къде си мислиш, че ще отидеш? — засмял се Калум бег. — Ти нямаш пари дори да напуснеш града!
	А Саид му показал всичкото си богатство и рекъл:
	— Вече имам достатъчно, за да се прибера у дома.
	Търговецът толкова се ядосал, че хукнал право при градските стражи. Излъгал ги, че Саид е откраднал парите му, и момъкът тозчас бил окован във вериги.
	Още същия ден го осъдили на вечно изгнание. Натоварили го на един боен кораб и го откарали на самотен остров.
	Докато плавал с кораба, Саид тъжно си мислел: „Напуснах дома си богат и щастлив. Прекосих безброй равнини, видях какви ли не чудеса, срещнах всякакви хора. А сега загубих всичко, което имах, и ще умра в тъмницата!“
	През нощта се разразила страшна буря и корабът се разбил в скалите. Всички потънали, само Саид не се предал пред стихията.
	Но скоро силите го напуснали и той отново се сетил за своята свирка. Надул я толкова силно, че мелодията й се чула чак на дъното на морето!
	В този миг отнякъде се появил един делфин.
	Саид си спомнил думите на орисницата: „Като станеш мъж, тази свирка ще те избави от смъртна беда!“
	Замислил се момъкът какво да прави и като не му хрумнало нищо друго, решил да се качи на гърба на делфина.
	Тогава той пляснал с опашка и го понесъл към сушата. Оставил го на самия бряг и отплувал!
	А там се издигал великолепен дворец. Саид се добрал до портите му и помолил за помощ.
	Като видели клетника, стражите го нахранили и го завели при господаря си.
	— Откъде идеш, юначе? — попитал го той.
	Момъкът му разказал всичко, което бил преживял от деня, в който напуснал бащиния си дом.
	— Значи твърдиш, че халифът ти е подарил пръстена си — усмихнал се домакинът. — Е, добре. Покажи ми го и ще ти повярвам.
	Саид му показал пръстена.
	Тогава Харун ал Рашид възкликнал:
	— Млади момко, двамата търговци, които спаси от разбойниците, бяхме аз и моят везир! Свободен си, но първо ми кажи как се казваш.
	— Саид, господарю.
	— Саид? — повторил халифът. А знаеш ли, че в Багдад се е появил някакъв Бенезар, който навсякъде разпитва за тебе?
	— Това е баща ми! — зарадвал се Саид.
	Като чул тези думи, халифът веднага изпратил своите хора да доведат Бенезар в двореца. Най-после синът и бащата се срещнали!
	А злият Калум бег бил окован във вериги и хвърлен в тъмница, защото точно това заслужавал.
