	Скъпи читатели,
	През ръцете — и очите — на всеки редактор минават стотици ръкописи годишно, за да избере тези, които ще предложи на вас, най-верните приятели на добрата книга. Както се досещате, повечето от текстовете никога не стигат до печатницата. Но все пак хилядите прочетени страници се възнаграждават.
	И ето сега държите първата книга от новата ни поредица „Северно сияние“, в която ще се запознаете с част от най-ярките представители на съвременната скандинавска литература.
	През последното десетилетие писателите от Европейския север, и най-вече от Швеция, превзеха световната литературна сцена. А най-големият принос за този международен успех несъмнено се дължи на авторите на криминални романи.
	Съвременните шведски писатели са наследници на богата литературна традиция, умело съчетала предавания от поколения разказвачески талант и изявен социален критицизъм. Техните романи разчупват клишетата на криминалния жанр и изпращат силни социални послания. Оголва се без свян разпада на ценностите в модерното общество, затънало в проблеми въпреки богатството и благополучието си. Стереотипните ни представи за един свят на спокойствие, безгрижие и подреденост, за красивата „северна приказка“ се разрушават.
	Героите са обикновени хора с провалени бракове, депресия и скучно хоби. Те водят обикновен живот. Понякога се сриват психически, но сблъскат ли се с житейска несправедливост са готови да действат. Не, те не са нито обичайните детективи супергерои, нито типичните закоравели престъпници. Всеки от нас може да е на тяхното място.
	Първата звезда от нашето „Северно сияние“ е „Човекът, който не беше убиец“ на шведския писателски тандем Ханс Русенфелт и Микаел Юрт. Романът се радва на международен успех, преведен е на двайсет езика, и по него е създаден също толкова успешен телевизионен минисериал. Ще се срещнете с един от най-оригиналните, чепати и колоритни образи в скандинавската литература — психолога Себастиан Бергман.
	Сигурна съм, че и вие ще го харесате. И дори малко ви завиждам, че ви предстои да се запознаете с него.
	Приятно четене!
@	Веселина Михова, главен редактор издателство ЕРА
