	Интересно е, че хората имат нужда от най-различни съвети за живота и повечето не мислят сами, ами чакат някакъв съвет. Така че се осмелявам също да посоча няколко такива и ще видите, че ако се съобразите с тях, със сигурност ще ви хареса да бъдете на този свят.


#	1. Радвай се и се наслаждавай!
	Ако на нас самите не ни се е случило нищо радостно и нямаме нито малка, нито голяма радост, можем да намерим добър заместител в радостта на другите, за да не забравим да се наслаждаваме. Ако някой има нова шапка или нови дрехи, трябва да го поздравим, дори да го виждаме за първи път. Приближаваме се към него на улицата, представяме се и тръгваме редом, като непрестанно проявяваме своята радост, подчертавайки колко му отива. Ако не се чувства доволен, трябва да му обясним, че това е грубо от негова страна да не ни позволява да се радваме чистосърдечно с него. Трябва да се наслаждаваме на всичко — на цветята, на синьото небе, на облачетата, на витрините, на усмивките на минувачите и трябва да споделяме това удоволствие с другите. Да спираме всеки срещнат на улицата и да му казваме:
	— Извинете, господине (или госпожо), колко красиво свети и грее слънцето днес.
	— Уверявам ви сериозно, че изпитвам неизразим трепет от това, че там на покрива се катери котка.
	— Уважаеми, позволявам си да се представя и да ви кажа, че сутринта срещнах един господин с приказна брада, бяла като мляко. Наистина ме зарадва неговата брада и дръзвам да споделя това с вас.
	Ако ви издърпат в пасажа и ви сложат усмирителна риза, трябва да се държим възможно най-приветливо, за да не нарушим тяхната радост.

	
#	2. Не се смейте на чуждото нещастие!
	Много често се случва да ставаме свидетели на чуждо нещастие. В такива случаи трябва да бъдем патетични. Ако например видим, че на някого токът е отрязал двата крака, не трябва да му се смеем и да го питаме с какво сега ще играе футбол! Да се пазим от смешни забележки. Ако например товарен автомобил отреже главата на някого, не трябва да я вземаме в ръце сякаш я претегляме. Вярно е, че една такава отрязана глава често поставя чувствителния човек пред необикновен урок. Но се опитвайте да го научите и избягвайте суровите забележки. Страданието на вашия съгражданин не трябва да бъде за вас повод за смях. Ако видите, че някой се дави и при това прави разни гримаси, не може да му се смеете гръмогласно. Ако все пак не можете да се сдържите, по-добре се махнете от този случай. Не се смейте на инвалидите! Ако театърът гори, оставете за себе си всички свои забележки. Истински образованият човек не се смее на подутата муцуна на някой, когото го болят зъбите, не се шегува с погребенията или с железопътните катастрофи.


#	3. Не ходете през нощта в стаите на прислугата!
	Ако сте женен, бъдете сигурни, че никоя съпруга не би ви простила, ако през нощта посещавате стаята на вашата прислужница. При всички случаи трябва да имате под ръка някакво извинение, на което никоя съпруга така и няма да се върже. Да се извинявате, че сте отишъл да проверите прислужницата, е глупаво. Да твърдите, че сте сбъркал стаичката за слугинята със своята спалня, е кретенизъм. Да се извинявате с това, че сте лунатик, означава, че не сте добре с мозъка. За най-добро извинение считам, ако просто съобщите, че там сте си забравили носната кърпа.


#	4. Не ругайте!
	Просташката ругатня в повечето случаи наранява. Трябва винаги да помните, че може да обидите човека с нея. Думи като „вол“ или „крава“ не би трябвало да бъдат използвани в разговорите. Мнението за ефекта от псувните не е правилно обяснено. Не си мислете, че ако на някой кажете в очите, че е идиот, той няма да чуе и няма да реагира на това. Вярно е, че има хора, които са обиждани толкова много пъти, че са станали дебелокожи, но това са изключения, това се отнася единствено за депутатите, политиците и обществено активните хора. По-голямата част от тях са обръгнали на псувни в парламента. Но трябва да си даваме сметка, че животът не е никакво Народно събрание, където ругатнята е част от политическия дебат. Да тръгнете извън парламента по пътя на простащината свидетелства за ниска интелигентност. Освен това трябва да си признаем, че в псувните, които използваме, има много лош вкус. Обикновено се задоволяваме с някоя проста псувня, изплюваме първото нещо, което ни дойде на езика, без да се замислим, че и в ругаенето може да има известна елегантност и много неща могат да бъдат изразени с подбрани думи. Защо трябва да използваме директната фраза: „Вие сте глупав като пън“, когато това може да се избегне с думите: „Струва ми се, че вие също учите овцете да се изтеглят“. Препоръчвам да се предпазвате от вулгарните думи и да говорите повече с афоризми, с които можете да кажете много. Афоризмът не боли толкова много и на него е трудно да се отговори, и победата в спора е ваша. Да кажете на някой: „Я затворете вратата отвън“, не е толкова елегантно като думите на мислителя Томас Карлайл: „За вас е най-добре да не се показвате в обсега на нашата слънчева система, а да поразгледате дали няма за вас някъде другаде някоя изгнила планета“.
	Макар да е вярно, че за някои е изключително трудно да отвикнат от псуването. Затова можем да пробваме лечение с арсенови хапчета. Започвате от трийсет и стигате постепенно до едно.


#	5. Не ходете по света с навъсено и злобно лице!
	Ако всеки помнеше това, нямаше да има нужда да ни напомнят по време на фотографиране да се държим приветливо. Трябва да си даваме сметка, че няма по-грозно нещо от това да се цупим, когато ни преследва нещастие. Ако гледаш от веселата страна на нещата, ще бъдеш щастлив и няма да се чувстваш гадно, ако съпругата ти избяга с друг. Ако загубиш имуществото си, трябва да се смееш на висок глас. Ако те водят към бесилото, разказвай на попа анекдоти, смей се и се дръж спокойно. Трябва да отглеждаме своето щастие и то ще ни заведе към онова спокойно доволство, когато се смеем на целия свят и когато сърцето ни прелива от доброжелателство.


#	6. Не си купувайте заек в чувал!
	Заекът не е толкова боязливо животно, както сме свикнали да четем. Ако е раздразнен, хапе, пръска със слюнки, квичи и се противопоставя. Затова трябва да бъдем много внимателни, когато си купуваме заек в чувал да не ни ухапе, когато го изваждаме навън. Със своята захапка заекът може да бъде много опасен за човешкото здраве. Освен че набутването на зайци в чувал е тормоз над животни, без да споменаваме, че можете да бъдете излъгани, че в чувала има котка, а не заек.


#	7. Колкото повече ти говорят, толкова по-малко говори!
	Ако например бащата на порасналата дъщеря, с която ходиш, иска да те засипе с думи за годеж, трябва веднага да си помислиш, че истинският търговец не говори много. Трябва да си припомниш колко голяма би била вредата, която би си причинил с прибързано решение, основано единствено на бръщолевенията на този бъбривец. Вземи си шапката и без думи напусни, като не се връщаш никога. Наблюдавай подобен бъбривец, който ти натрапва дъщеря си, с абсолютно спокойствие. Колкото повече говори бащата, толкова по-малко говори ти. По подобен начин се дръж и към своята съпруга. Остави я да говори, докато се умори и изразходва своята енергия. При това се разхождай в стаята и си свиркай мотиви от някоя оперета. Не се оставяй да бъдеш съборен от лавината думи на своята съпруга. Остави я да атакува, тя ще се умори. Не казвай нищо. Когато ти писне, постъпи така, както в първия случай. Вземи си шапката и си тръгни. В съда не говори много. Помни, че много хора са хвърлени в затвора точно затова, защото много са говорили.


#	8. Отложи решението, направено в яда си!
	Съществуват хора, които много лесно се ядосват и не всеки може да овладее злобата си, когато от прозореца на главата му падне саксия, когато по грешка му плиснат в лицето витриол или по грешка прекършат камшик в него. Помни, че незабавната мисъл за възмездие не въдворява удовлетворение и че трябва да не се прибързва. Например, ако ти се случи по грешка някой атлет да те настъпи по крака. В своето безразсъдство ако поискаш да му го върнеш, от теб може да остане на този свят само едно мазно петно. Така че контролирай безусловно ръката си, не бъди брутален. Помни, че не е възпитано да си мислиш: „Аз ще го убия“ и че още по-неучтиво е да се вършат мащабни приготовления за осъществяване на твоя замисъл. Винаги си давай сметка, че нашата съдебна система и органи за безопасност са на такова ниво от развитие, че ще те хванат и ще те сложат да седиш на тъмно.


#	9. Не разказвай своите домашни неприятности на приятелите!
	„Знаете ли, че г-н професорът вчера беше пиян и че го биха в кръчмата, а когато се върнал вкъщи, госпожата не го пуснала в апартамента и той трябвало да се въргаля чак до сутринта в коридора? Днес ми разказа това“ — съобщи ми добър приятел на професора. Не се въздържах и го разказах на други, и вече знаеше целият град. Да, приятели, така стоят нещата, когато разказваме домашните си ядове на своите приятели. Не го правете никога и упорито мълчете какво ви се е случило вчера. Единствено по този начин ще избегнете това, което не е успял да избегне господин професорът.


#	10. Не помагай, ако този, който иска помощ, може сам да си помогне!
	Познавах един човек, който играеше на карти и даваше пари назаем на своя противник в играта и после страшно се учудваше, че трябва да загуби, въпреки че печелел.


	Съветите за живота са много. Тук направих малка демонстрация на това, че може да съветвате колкото искате и никога да не се изчерпите. Тук животът се показва от много сериозна страна. Всеки човек иска да бъде воден и поучаван. Трябва да дръпнем човек за якичката към четивата и да го принудим да чете съветите за живота. Трябва да бъдем изобретателни в съветите си и после можем да бъдем доволни, че не сме живели напразно и че сме посъветвали хиляди как да живеят.
