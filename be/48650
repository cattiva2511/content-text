	Живели някога в планината две вироглави козлета — едното черно, а другото бяло. Делял ги само бурният планински поток, над който се извисявало дървено мостче.
	Веднъж козлетата се затичали по мостчето — черното от едната страна, а бялото от другата — и се срещнали по средата. Но там било толкова тясно, че не можели да се разминат.
	— Върни се назад! — извикало черното козле. — Направи ми място да мина!
	— Не, ти се върни! — отвърнало бялото. — Не виждаш ли, че и аз искам да мина!
	И нито едно не отстъпвало. Накрая немирниците се спречкали и преплели рогца.
	— Първо аз! — настоявало едното.
	— Не, първо аз! — упорствало другото.
	Бутали се козлетата, бутали се… и цопнали във водата!
