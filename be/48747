P>
	Този ден летящите чинии се приземиха.
			Стотици, златисти,
	безшумни, спускащи се от небето
			като огромни снежинки.
	И хората на Земята стояха и
	гледаха как се спускат.
	Чакаха с пресъхнали уста да разберат
			какво ще излезе отвътре.
	И никой не знаеше дали ще сме тук и утре.
	Но ти не им обърна внимание, защото…

	Този ден, денят, в който дойдоха летящите чинии,
			по някакво съвпадение
	беше денят, в който гробовете пуснаха мъртвите,
	и зомбитата си пробиха път през меката земя,
	и изригнаха, поеха с тромава походка и тъп поглед,
	като машини,
	тръгнаха към нас, живите,
		и ние се разпищяхме и побягнахме.
	Но ти и на това не обърна внимание, защото…

	В деня на летящите чинии, който беше и денят на зомбитата,
	беше и
	Рагнарок, и телевизионните екрани ни показаха
	кораб, построен от нокти на мъртъвци, змия, вълк,
	всичките по-големи, отколкото побира съзнанието,
	и операторът не успя
	да се отдръпне достатъчно и тогава Боговете излязоха.
	Но ти не ги видя, защото…

	В деня на чиниите-зомбитата-битката на боговете
	настана потоп
	и всички бидохме погълнати от джинове и духове,
	които ни предлагаха желания и чудеса, и вечности, и чар,
	и мъдрост, и истински смели сърца,
			и гърнета със злато,
	докато великани и пчели убийци вилнееха по земята.
	Но ти изобщо не разбра, защото…

	Този ден беше денят на летящите чинии,
			денят на зомбитата,
	денят на Рагнарок и на феите,
	денят, в който дойдоха жестоки виелици
	и снегове, и градовете се превърнаха в кристал,
	денят, в който растителността измря,
	пластмасите се разтопиха, денят, в който
	компютрите се обърнаха срещу нас,
			а екраните им ни казаха,
	че трябва да им се подчиним, денят, в който
	ангели, поркани и залитащи, излязоха от баровете
	и всички камбани в Лондон зазвъняха, денят, в който
	животните ни проговориха на асирийски,
			денят на Йети,
	денят на плющящите мантии и
	денят на Машината на времето.
	Но ти не забеляза нищо, защото
	си стоеше в стаята и не правеше нищо,
			даже не четеше всъщност,
	и само се взираше в телефона и се
	чудеше дали ще ти се обадя.
P$
