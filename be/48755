D>
	Тази книга е за брат ми, който дели рождения си ден с деня, в който на бял свет се появи „Бъди с мен“. Честит рожден ден, Джейс Джеймс.
D$


>	Първа глава

	Този сладък чай щеше да ме убие. Не защото количеството на захарта беше достатъчно, за да те докара до диабетична кома. Не и защото брат ми почти причини верижна катастрофа и масови задръствания, след като се опита да направи обратен завой с камиона и едва не го обърна. Не и защото това стана, след като получи съобщение, което съдържаше две думи:
	Сладък. Чай.
	Не, не беше заради това. Изпратената по телефона молба за сладък чай ме водеше право към Джейс Уинстед — основният персонаж в мечтите, бляновете и фантазиите на всяко момиче. Аз бях една от тях. И сега щях да го видя за първи път извън колежа.
	И то в присъствието на брат ми.
	О, Пресвета Дево, заформяше се крайно конфузна ситуация.
	Защо? Какво му щукна на тоя мой брат да го пита дали имал нужда от нещо, докато сме в района? Кам трябваше да ме разходи и да ми покаже какво има из града, въпреки че не бях много сигурна дали щях да видя нещо по-различно от това, което вече бях видяла. Кълна се, имах чувството, че ако видех още един стриптийз бар, щях удуша някого.
	Кам ми хвърли един поглед и увеличи скоростта по черния път, по който карахме от известно време. Шосе номер 9 отдавна остана зад гърба ни. Погледът му се стрелна от лицето ми към топлия чай, който стисках.
	— Тереза, не знам дали ти е известно, но има едно такова нещо в колата, което служи именно за тази цел — да сложиш чаша с гореща напитка в него, а не да я стискаш.
	— Няма проблем — поклатих глава. Ще я държа.
	— Добрееее, както кажеш — отговори провлечено и обърна поглед напред.
	Държах се като слабоумна, а трябваше да се държа хладнокръвно. Последното нещо, от което се нуждаех, беше Кам да разбере защо се държа идиот, при това на крек.
	— Мислех, че Джейс живее горе до колежа.
	И това звучи ли като обикновен въпрос на незаинтересован човек? Почти съм сигурна, че на няколко пъти гласът ми трепереше, докато задавах съвсем невинния си въпрос.
	— Така е, но прекарва по-голямата част от времето си в семейната ферма. — Кам намали и направи остър завой надясно. Чаят едва не излетя през прозореца, но го стиснах толкова силно, сякаш се опитвах да удуша чашата. — Помниш Джак, нали?
	Разбира се, че помнех Джак. Джейс имаше петгодишен брат Джак, и го обичаше повече от всичко на света. С настървена отдаденост започнах да си спомням всичко, което знаех за Джейс. Така както феновете на Джъстин Бийбър мислят за него. Колкото и неловко и смущаващо да звучи, тайно от всички, без никой да заподозре, без самият той да заподозре, Джейс се бе превърнал в нещо много важно в живота ми, в единственото и най-важно нещо. И така цели три години.
	Приятел.
	Ангелът-спасител на брат ми.
	Мъжът, когото харесвах.
	Но преди една година, точно в началото на последната си година в гимназията, Кам се прибра у дома и доведе Джейс. И тогава вече Джейс се превърна в нещо много по-сложно, нещо за което хем исках да забравя, да изтрия завинаги сякаш никога не се е появявало и случвало в живота ми, хем в нещо, в което се бях вкопчила с все сила. Исках да пазя спомена за устните му, впити в моите, за ръцете му, докосващи тялото ми, за онзи глас, който изричаше името ми — сякаш изпитваше нечовешка болка.
	О, боже!
	Бузите ми пламнаха. Слънчевите очила едва ли прикриваха смущението ми. Обърнах поглед към прозореца. Искаше ми се да го сваля и да си подам главата навън, за да ми се проветри мозъка. Ако Кам разбереше по някакъв начин, че Джейс ме е целувал, щеше да го заколи, да го нареже на парчета и да зарови остатъка от трупа му до някой черен път.
	Като този.
	А това не биваше да се случва.
	Мозъкът ми беше напълно изветрял, не можех да се сетя какво да кажа, каква тема на разговор да подхвана, само и само да не мисля за него. Стените на чашата бяха хлъзгави от потта ми и все по-трудно успявах да я задържа. Можех да попитам Кам за Ейвъри и това най-вероятно щеше да свърши работа, защото той обичаше да говори за нея. Можех да го попитам нещо за лекциите му или пък за тренировките му за квалификациите на пролет. Можех, но не го направих. Защото единственото, за което мислех, беше, че най-накрая ще се видя с Джейс и че сега вече няма да има къде да бяга.
	Защото точно това правеше цялата първа седмица от началото на лекциите в колежа. Гъстите дървета от двете страни на пътя започнаха да оредяват. Вече се виждаха просторни, зелени ливади. Кам зави по тесен черен път. Камионът подскачаше из дупките. Започна да ми се гади. Минахме покрай два кафяви стълба. Мрежата на оградата бе паднала на земята. Вляво имаше много малък знак: _Уинстед — частна собственост_. Веднага след нея — голямо поле с пшеница, но стръковете бяха сухи и пожълтели, сякаш й оставаха само няколко дни живот. Зад тях видях дървена ограда. Повечето от средните й дъски липсваха, но зад малкото останала ограда кротко пасяха няколко коня. Навсякъде се виждаха крави. Изглеждаха угоени и щастливи.
	След малко видях стар обор. Полазиха ме тръпки — напомняше на обора от _Голямото тексаско клане_. На всичкото отгоре на покрива имаше един още по-страшен и злокобен ветропоказалец с форма на петел. На около двайсетина метра от обора се виждаше двуетажната къща. Стените, които явно някога са били бели, сега бяха сиви. По-голямата част от боята се бе отлюспила. Покривът бе скърпен на няколко места със син непромокаем найлон, а коминът сякаш щеше да падне всеки миг.
	Покрай къщата бяха натрупани червени прашни тухли. Сякаш някой се бе захванал да оправя комина, но изведнъж му беше станало скучно и се беше отказал. Зад обора имаше гробище за стари коли, цяло море от ръждясали ламарини, прогнили камиони и коли.
	Изправих се на седалката, меко казано, шокирана. Това ли беше фермата на Джейс? Все си бях представяла нещо по… от нашия век. Кам паркира на няколко метра от обора и загаси двигателя. Усетил шока ми, той бавно разкопча колана си и каза с въздишка:
	— Родителите му имаха много сериозни проблеми преди няколко години. Едва сега успяват да си стъпят на краката. Джейс се опитва да им помага, но както сама виждаш…
	Фермата имаше нужда от много повече. Помощта на Джейс едва ли би помогнала.
	— Много е хубаво — казах.
	Кам се засмя.
	— Много мило от твоя страна да кажеш такова нещо.
	Пръстите ми стиснаха чашата, сякаш да се защитя или оправдая за лъжата.
	— Фермата е много… много е…
	— Аха, да, много е…
	После обърна бейзболната си шапка с козирката напред, за да предпази очите си от слънцето. Черната му коса щръкна изпод краищата. Отворих уста да кажа нещо, но периферното ми зрение улови някакво движение.
	През вратата на обора изскочи миниатюрен трактор „Джон Диър“. Зад волана седеше малко момче и пищеше ентусиазирано. Пълничките му ръчички стискаха волана, черната му, гъста като кече коса блестеше под августовското слънце. Джейс буташе трактора отзад и макар че не можех да го чуя през затворените прозорци, почти съм сигурна, че издаваше звуци, наподобяващи бръмчене на двигател. Тракторът подскачаше по неравния чакъл, Джейс се смееше, а брат му крещеше:
	— По-бързо, по-бързо!
	Джейс се опита да укроти брат си, започна да бута трактора на зигзаг и накрая успя да го спре точно пред камиона, а Джак не спираше да пищи възторжено и да върти волана.
	И тогава Джейс се изправи. И… Боже! Устата ми остана отворена и нямаше сила на света да я затвори. Нищо не можеше да ме накара да откъсна очи от тази красота.
	Джейс беше гол до кръста, кожата му блестеше окъпана в ситни капки пот. Не бях сигурна от къде са корените на семейството му, но определено трябваше да има нещо испанско в кръвта му. Или ако не испанско, със сигурност нещо Средиземноморско, защото кожата му имаше естествен тен през цялата година.
	Докато заобикаляше трактора, мускулите му правеха тези удивителни движения — свиваха се, движеха се като повърхността на леко развълнувано море. Гръдният му кош бе перфектно оформен, раменете — по-широки отколкото някога си бях представяла. Имаше мускули на човек, който по цял ден вдига бали сено. Мускулите на стомаха му се стягаха с всяка крачка. Абсолютно перфектно оформени.
	Недосегаем.
	Джинсите му бяха паднали ниско на таза. Прекалено ниско, безсрамно ниско. Зачудих се дали изобщо има нещо под избелелия деним. За първи път можех да се насладя на цялата му татуировка. Бях виждала части от нея над яката му, под ръкава на тениските му, но никога не я бях виждала цялата. Едва сега забелязах какво е. Масивната татуировка представляваше нещо като безкрайна плетеница, като огромен възел, който започваше от врата, въртеше се и се усукваше през лявото рамо и стигаше до средата на ръката му, където възелът се разделяше в два полукръга. Приличаха на змии, усукани и вплетени, обърнали очи една към друга.
	Съвършената татуировка за него.
	Топлина заля лицето ми, плъзна се по шията ми. Едва успях да вдигна поглед към лицето му. Устата ми беше суха. Като пустиня. Попивах с очи напрежението в сухожилията му и мускулите му, докато вдигаше Джак от седалката зад волана. После го подхвърли високо над главата си и го завъртя в кръг. Джак пищеше от удоволствие, а Джейс се смееше с пълно гърло.
	Яйчниците ми станаха на омлет.
	Кам отвори вратата на камиона, Джейс внимателно пусна Джак на земята и извика нещо на брат ми. Нямам представа какво му каза. После се изправи и сложи ръце на хълбоците си. Присви очи и се загледа в камиона. Джейс беше тотално опустошително красив. А такова нещо не може да се каже за много хора в реалния живот. Е, да, за знаменитости, за кинозвезди, за музиканти, да, но не и за обикновени хора.
	Косата му беше наситено тъмнокафява с оранжевочервеникави оттенъци, разрошена. Къдриците му падаха около очите. Имаше скулесто лице. Устните му бяха плътни и сочни; някои хора биха платили доста пари за такива устни. Лека двудневна брадичка оформяше линията на челюстта му. Нямаше трапчинки като мен и Кам, но когато се усмихваше, имаше най-широката, най-пленителната усмивка, която някога бях виждала в живота си.
	И сега се усмихваше.
	О, не, не се усмихваше, а се опитваше да види зад стъклото. Главата му бе килната настрани и се взираше… в мен? С тая жажда в устата и не само там, отпих от сладкия му чай, без да откъсвам очи от нещо, което преценявах като една абсолютно хипотетична перспектива за правене на… бебета? Не че имах кой знае какъв опит в дейностите, които създаването на бебета обикновено и по традиция включва, но можех да се възползвам от малко тренировки. Кам се обади сърдито:
	— Сестра ми, това е неговият чай!
	— Съжалявам! — Изчервих се и сложих чашата в скута си. Не че имаше някакво значение, не че не си бяхме разменяли слюнка и преди. От другата страна на предното стъкло Джейс каза само с устни „Мамка му“, обърна се и тръгна. Пак ли щеше да бяга? О, по дяволите с това! Та нали сладкият му чай беше в мен? Разбързах се, разкопчах колана, отворих вратата. Чехълът ми падна, защото Кам настояваше да има селски камион, от онези, на които трябва да се качваш с помощта на стълба. Разстоянието до земята беше голямо, нещо което напълно забравих при така стеклите се обстоятелства.
	А навремето бях грациозна. По дяволите, та аз бях танцьорка! Много добра. Най-добрата! Ходех на тренировки, имах баланс, за който повечето гимнастички ми завиждаха. Но това беше преди да скъсам сухожилие, преди онзи фатален скок, който сложи ако не край, то поне отложи за доста дълго време амбициите ми и замрази надеждите ми да стана професионална балерина. Мечтите ми, целите ми — всичко остана като замръзнал на пауза образ на телевизора.
	И сега, след около няколко части от секундата щях да си забия мутрата в земята и вероятно да си напълня устата с трева и пръст. Опитах се да се хвана за вратата, но не успях. Щях да се приземя на слабия си крак, а той едва ли щеше да издържи теглото ми. Щях да падна и да се пребия, с врелия чай и всичко по главата. Пред Джейс.
	Докато падах, се молех да падна по лице и да си напълня очите с прах, за да не се налага да виждам изражението на лицето му след тоя резил. И тогава две ръце се появиха отнякъде и ме хванаха за раменете. В един миг бях в хоризонтална летяща поза, в следващия бях във вертикално положение. Краката ми се подмятаха из въздуха като пипалца на комар, после се озовах здраво стъпила на земята, стиснала чашата с чай пред гърдите си.
	— Боже мой! Ще си счупиш врата! — Един дълбок гърлен глас разтърси тялото ми и накара всеки косъм по него да настръхне. — Добре ли си? Бях повече от добре. Това беше най-интимният контакт с най-изящната мъжка гръд в света. Наблюдавах как една малка капчица пот се стича по тях и изчезва в деликатните косъмчета по корема му. А тези косъмчета образуваха малка пътечка, която се скриваше под колана на джинсите му.
	Кам тичаше към нас и викаше притеснено:
	— Нарани ли си крака, Тереза?
	Не бях заставала толкова близо до Джейс повече от година, но той все така ухаеше прекрасно. На мъж. И със съвсем лек аромат на одеколон. Вдигнах поглед към него. Едва сега осъзнах, че очилата му са паднали. Гъсти черни мигли, прелестни очи със синкав оттенък. Когато видях тези очи за първи път, го бях попитала дали са истински. Тогава той се засмя и ми каза, че мога да бръкна в тях и да проверя сама. Но сега не се смееше.
	Очите ни останаха приковани един в друг. Погледът му буквално изсмукваше въздуха от дробовете ми. Кожата ми пламна, сякаш цял ден бях седяла под изпепеляващото слънце. Преглътнах и се опитах да мисля.
	— Това е сладкият ти чай.
	Веждите му се стрелнаха нагоре.
	— Да не би да си си ударила главата? — попита Кам, застанал вече до нас. Бузите ми пламтяха.
	— Не. Може би. Не знам.
	Протегнах ръка и подадох чая с надежда усмивката ми да не изглежда прекалено шантава за ситуацията.
	— Заповядай.
	Джейс свали ръце от раменете ми и пое чая. Искаше ми се да плисна тая сладка отрова в лицето му, защото ако я нямаше, сега може би все още щеше да ме държи в ръцете си.
	— Благодаря. Сигурна ли си, че си добре?
	— Да — измънках и забих поглед в земята. Очилата ми бяха до гумата на камиона.
	Въздъхнах и ги вдигнах. Почистих ги от праха и си ги сложих. — Благодаря, че… ме хвана.
	Той задържа погледа си върху мен за секунда и после се обърна към Джак, който бягаше към него и развяваше тениската му над главата си като знаме.
	— Намерих я!
	— Благодаря — каза и му подаде чая. После разроши косата му и за мое огромно съжаление скри това разкошно тяло под тениската си. Погледна към Кам и каза: — Не знаех, че Тереза е с теб.
	Въпреки горещината, имах чувството че кожата ми се вледенява.
	— Излязохме, за да й покажа града, да види кое къде е — обясни Кам и се усмихна с всичките си зъби към малкото кученце, което сега се присламчваше към мен. — Никога не е била по тези места.
	Джейс кимна и си взе чая от ръцете на малкия. Предполагам Джак бе изпил поне половината през тези няколко секунди празни приказки. Джейс тръгна към обора. Даде ми свободно. Ей така, просто се обърна. Гърлото ми гореше. Защо не си оставих чая за мен?
	— Ще дойдете ли с Ейвъри на партито тази вечер? — попита Джейс и отпи от чая си.
	— Кой пропуска хавайско парти? — усмихна се Кам. Трапчинката му огря цялото му лице. — Имате ли нужда от помощ за подготовката?
	Джейс поклати глава:
	— Новите са натоварени с тази задача — каза и ме погледна. За секунда си помислих, че ще ме пита дали искам да дойда. — Трябва да свърша някои неща тук и се прибирам към града.
	Разочароването ме ужили като зла оса и ужиленото започна да се надува и надига. Освен това гърлото ми гореше. Отворих уста да кажа нещо, но веднага я затворих. Какво можех да кажа пред брат ми?
	Една дребна ръчичка задърпа тениската ми. Погледнах надолу. Сиви очи, очи като сърце, усмихнати.
	— Здрасти — каза Джак.
	Насила се усмихнах.
	— Здравей.
	— Красива си — каза той и премигна.
	— Благодаря. — Засмях се. Да, това дете ми харесваше. — И ти си истински красавец.
	— Знам. — Усмивка озари лицето му.
	Засмях се. За втори път. Няма съмнение — това дете беше копие на брат си.
	— Добре, стига вече, Казанова — каза Джейс, изпи последната глътка чай и метна чашата в кофата за боклук. — Стига си свалял момичето.
	Джак не му обърна никакво внимание.
	— Аз съм Джак — каза и протегна ръка.
	— Аз съм Тереза. Сестра съм на Кам.
	Джак ме подкани с пръст да се наведа и прошепна в ухото ми:
	— Кам не знае как се оседлава кон.
	Погледнах към момчетата. Говореха за партито, но Джейс не откъсваше очи от нас. Погледите ни се сблъскаха, като челна катастрофа на магистрала. Почти усетих удара, но както всеки път откакто пристигнах в Шепърд, той извърна поглед. И как го правеше само! Със завидна изумителна бързина. Гняв и болка стиснаха гърдите ми. Обърнах се към Джак.
	— Искаш ли да ти кажа една тайна?
	— Да! — каза и се усмихна сърцато.
	— И аз не знам как се оседлава кон. И никога не съм яздила.
	Очите му се разшириха. Като две луни.
	— Джейс! Тя никога не е яздила кон!
	Е, ето къде замина и моята тайна. Джейс ме погледна, а аз успях само да свия рамене.
	— Вярно е, конете ме плашат.
	— Не би трябвало. Конете са много спокойни животни. Вероятно ще ти хареса.
	— Трябва да й покажеш! — извика Джак, хукна към брат си и буквално увисна на джинсите му. — Можеш да я заучиш. Както заучи мен!
	Сърцето ми подскочи няколко пъти. Първо при мисълта Джейс да ме научи на нещо и второ при ужаса да се кача на някои от тези динозаври. Има хора, които се страхуват от змии или паяци, или зомбита, или духове. Аз се страхувах от коне. И ми се струваше съвсем оправдан страх, като се има предвид, че могат да те сгазят до смърт.
	— Казва се „научи“, а не „заучи“. Освен това съм сигурен, че Тес си има много по-приятни неща за правене.
	_Тес._ Едва поех въздух. Така ми казваше преди. Единственият човек, който ми казваше Тес, но честно, нямах нищо против. Докато Джак настояваше да разбере защо съм го излъгала, че името ми е Тереза, а не Тес, и докато Джейс му обясняваше, че Тес е съкратено от Тереза, аз бях тотално засмукана от спомените.
	_„Нямаш представа какво ми причиняваш, какво ме караш да искам. Нямаш никаква идея, Тес.“ Устните му галеха бузата ми._
	— Може ли да ползвам тоалетната, преди да тръгнем? — попита Кам. — Обещах на Ейвъри да я заведа на вечеря преди партито.
	— Ще ти покажа къде е — обяви тържествено Джак и го хвана за ръка.
	— Сигурен съм, че Кам знае къде е — обади се колебливо Джейс.
	— Няма проблем. Хайде, приятелче, покажи ми къде е — каза Кам, без да обръща внимание на думите на Джейс.
	И двамата тръгнаха и ни оставиха съвсем сами. Някаква пойна птичка се появи изневиделица… в гръдния ми кош, запремята се, запърха с крила и се опита да излети от тялото ми. Косъмчетата, които бяха избягали от стегнатия ластик на опашката ми, почти се изправиха. Джейс проследи Кам и Джак с поглед, докато прекосяваха зелената поляна пред къщата, сякаш в тях бе останал последният спасителен пояс, а ние бяхме в потъващия „Титаник“. Е, доста грубо от негова страна. Сякаш предпочиташе да го изядат освирепелите акули в океана пред перспективата да остане насаме с мен.
	Скръстих ръце пред гърдите си и свих устни. Раздразнението и недоволството палеше допълнително кожата ми. Ситуацията беше повече от неловка. А невинаги е било така. Със сигурност беше много по-добре преди нощта, в която ме целуна.
	— Как е кракът ти?
	От изненада, че ме заговори, подскочих.
	— Не е много зле. Почти не ме боли.
	— Кам ми разказа за случилото се. Съжалявам, че е станало така, наистина.
	Млъкна, присви очи, стисна челюст и накрая попита:
	— Кога ще можеш да танцуваш отново?
	Преместих тежестта на тялото си на другия крак.
	— Не знам. Надявам се да е скоро. Веднага щом лекарите кажат, че ми е позволено да танцувам. Така че да стискаме палци.
	— Да, да стискаме палци, но все пак е много неприятно. Знам колко много означава балетът за теб.
	Успях само да кимна с глава. Искреното съчувствие в гласа му ме разтърси повече отколкото можех да понеса. Най-накрая ме погледна със сивите си очи. Поех дълбоко въздух, за да запазя равновесие и да не падна. Тези очи винаги, абсолютно винаги, ме изумяваха до пълно оглупяване и ме караха да мечтая за напълно нерационални, безумни неща. Сега бяха тъмносиви, като мълниеносни облаци. Не беше никак щастлив. Прокара пръсти през мократа си коса и въздъхна тежко. Един мускул на лицето му започна да играе. Това ме подразни и усетих как отново гърлото ми пресъхна. Трябваше постоянно да си повтарям, че не знае, че няма как да знае какво изпитвам към него, че няма как да усети бруталната болка от начина, по който ме отхвърляше. Той нямаше вина. Аз бях само малката сестра на Кам, аз бях причината за всички неприятности, които Кам си навлече преди години, аз бях причината Джейс да кара чак до нас всяка събота и неделя.
	Аз бях само една открадната целувка.
	Това е. Това е всичко.
	Обърнах се и тръгнах към камиона. Исках да се кача и да чакам Кам там, преди да направя нещо ужасно унизително. Като например да заплача от самосъжаление. Откакто кракът ми пострада, бях емоционално нестабилна и често ми се плачеше, а Джейс никак не ми помагаше.
	— Тес, чакай. — Застигна ме и застана пред мен. Върховете на износените му обувки почти докосваха босите ми пръсти. Вдигна ръка до бузата ми. Не ме докосна, но топлината от дланта му изгори кожата ми. — Трябва да поговорим.


>	Втора глава

	Кичурът коса, към който Джейс протегна ръка, остана недокоснат. Думите му увиснаха между нас. Стомахът ми се сви, както всеки път преди да изляза на сцената. Винаги когато заставах пред журито, страхът ме вледеняваше, образуваше голяма ледена топка в гърдите ми. Чаках музиката да започне. Бях се явявала на много състезания, бях участвала в представления, но всеки път изживявах тази безкрайно дълга секунда, когато единственото ми желание бе да избягам от сцената и никога да не се върна. Но не бягах, оставах. Същото беше и сега с Джейс. Нямаше да избягам от този разговор.
	Преди много, много време бях страхлива. Прекалено уплашена, за да кажа истината за това, което моят бивш приятел Джеръми правеше с мен.
	Но сега не бях това изплашено момиче.
	Не се страхувах.
	— Прав си, трябва да поговорим — казах и поех дълбоко въздух.
	Джейс отпусна ръката си до тялото и погледна към къщата през рамото ми. Без да каже и дума, сложи длан на гърба ми. Не бях подготвена за такъв физически контакт. Подскочих. И се изчервих.
	— Да се поразходим?
	— Разбира се — казах, а птичката в гърдите ми бе успяла да събере сили отново и сега не само че пърхаше, ами вече и пробиваше дупка в гърдите ми с човката си.
	Оказа се кратка разходка — все още можеха да ни видят от къщата. Помислих си, че при наличието на толкова много земя, може би имаше места, където да не си на показ пред целия свят. Но той ме заведе до най-близката дървена ограда, зад която пасяха кончетата.
	— Искаш ли да седнеш? — попита и преди да кажа, че мога да стоя права, ръцете му бяха на ханша ми и вече ме вдигаше все едно тежах колкото брат му. Сложи ме да седна на най-горната греда. — Така трябва да е по-добре за коляното ти.
	— Моето коляно…
	— Не бива да стоиш права — каза и скръсти ръце. Съгласих се, защото последното нещо, което исках, бе да водя разговор за коляното ми.
	Джейс не каза нищо. Стоеше и ме гледаше, а аз исках да мълча, да мълча докато го принудя да проговори пръв. Издържах точно пет секунди и тогава като по часовник избълвах първото, което ми дойде наум.
	— Не е ли глупаво?
	— Кое? — смръщи вежди той.
	— Името на града.
	Той махна дългите кичури от лицето си.
	— Ядосана си заради името на града? Как можеш да се ядосваш за такива неща?
	— А дали изобщо Спринг Милс е град? Ти живееш тук почти през цялото време. В Спринг Милс, нали? — Той ме гледаше объркано. — Искам да кажа, че не е като Филинг Уотърс или Хеджсвил. И макар че имате „Уолмарт“, това не го прави град.
	Джейс ме изгледа продължително, не каза нищо, но след малко избухна в смях — дълбок, гърлен, плътен, искрен смях. Заразяващ смях. Господ да ми е на помощ! Обичах начинът, по който се смее. Колкото и да бях ядосана, колкото и да ми се искаше да го сритам в топките, когато се засмя, сякаш слънцето ми се усмихна и ме ослепи с блясъка си.
	Той се облегна на оградата и аз, както бях седнала на най-високата греда, сега бях висока почти колкото него. После сложи ръка през рамото ми и ме притегли към себе си. Бяхме толкова близо, че ако вдигнех глава, устните ни щяха да се докоснат. Сърцето ми буквално направи плие* и след него още няколко. Ако разговори за смешни имена на псевдоградове можеха да го накарат да се усмихва и да ме прегръща, бях готова да започна да измислям имена за Драрквил или Шанхай, или за който и да е друг град.
	[* Поза от балета — Б.пр.]
	— Понякога си мисля, че не си добре с главата — каза, притисна ме и опря брадичка върху главата ми. Дъхът ми пак засече някъде в гърлото. — Но това ми харесва. Ти ми харесваш. Това какво ти говори за мен.
	Плие ли казах? Не, объркала съм се. Сърцето ми беше вече като нинджа в акция. Може би този разговор в крайна сметка нямаше да ме запрати в някой ъгъл на психиатрията? Олекна ми.
	— Че си страхотен мъж?
	Той се засмя, ръката му се плъзна по гръбнака ми и след това… вече я нямаше. После седна на гредата до мен.
	— Да, нещо такова.
	Тишината увисна отново. Той ме погледна и дълго не откъсна очи. Сега бяха бледосини.
	— Наистина те харесвам — повтори, но сега гласът му беше много по-мек и нежен. — Ето защо ми е толкова трудно да разбера. И наистина не знам откъде да започна, Тес.
	Нинджата в сърцето ми падна мъртва, но за разлика от него, знаех много добре откъде да започне. Например как така не отговори на нито един мой имейл, на нито едно съобщение, а аз писах много след онази нощ. Или пък защо спря да идва с Кам у дома. Уви, така и не успях да задам нито един въпрос.
	— Съжалявам — каза, а аз премигнах, за да понеса болката, и усетих как въздухът не ми достига. — Какво стана между нас? Не трябваше да става така. Мамка му, съжалявам. Ужасно съжалявам.
	Отворих уста, но някой бе изтръгнал гласните ми струни. Съжалява? Сякаш ме удари с юмрук в гърдите. Когато човек каже, че съжалява, това означава, че наистина съжалява, че е направил нещо, което не е искал да направи. Не, той не съжаляваше за това, което се случи, никак даже. Онази целувка… начинът, по който ме целуна беше доказателството, че има такова нещо като неконтролирано привличане, че копнежът за още и още може да боли по онзи сладък начин, както болят истински важните неща, че когато устните на хората се докосват, понякога наистина можеш да усетиш искриците. Да съжалява, че се е случило? Та аз оживях благодарение на тази целувка, та аз я държах на пиедестал, високо, недосегаема и не спирах да я сравнявам с всички други преди нея, с всеки преди него, с всеки след него. Тези преди него никак не бяха много, а тези след него бяха още по-малко и не означаваха нищо в сравнение с целувката, за която… той съжаляваше?
	— Бях пил повече онази нощ. — Мускулът на лицето му пулсираше с ритъма на сърцето ми. — Бях пиян.
	Затворих уста и се опитах да осмисля какво ми казва.
	— Бил си пиян?
	Той ме погледна. Очите му бяха присвити, ръката му — отново заровена в косата.
	— Не знаех какво правя.
	Нещо страшно и ужасно болезнено, като остра спирала се заби и заусуква в стомаха ми. Беше като зверската болка, която почувствах при онова фатално скачане. Това кошмарно усещане, че потъваш, което трябваше да ме подготви за агонията, която тепърва предстоеше да ме разкъса.
	— Та ти изпи само две бири.
	— Две? — Не ме погледна, не искаше да ме погледне. — Не, трябва да е било много повече от това.
	— Трябва да е било? — Гласът ми беше почти истеричен, писклив. Не можех да задържа емоциите, които заканително се надигаха в мен. — Спомням си тази нощ. Помня я много добре, Джейс. Ти изпи две бири, дори по-малко. Не беше пиян.
	Той не каза нищо, но челюстите му бяха толкова здраво стиснати, че имах чувството, че ще ги счупи. Да се извиниш на едно момиче, че си го целунал? Няма по-гадно нещо на света, освен да й кажеш в допълнение, че си го направил, защото си бил пиян. Това беше възможно най-противният начин да ме отхвърли.
	— Казваш ми, че не би ме целунал, ако не си бил пиян? — Скочих от оградата и застанах пред него, очи в очи. Едва се удържах да не му забия един юмрук в стомаха. Той отвори уста да каже нещо, но аз го изпреварих. — Толкова ли ти беше противна мисълта да ме целунеш трезвен?
	Той рязко извърна глава към мен. Очите му горяха. Бяха отново тъмносиви.
	— Не съм казал такова нещо, не казвам, че е било лошо. Не беше така… Беше…
	— Точно така! Никак не беше лошо! — Преживяла съм безкрайно много ситуации, когато Кам ми е казвал, че се държа крайно неразумно и че говоря, преди да мисля. Тази се очертаваше точно такава. — _Ти_ ме целуна. _Ти_ ме докосна. _Ти_ ми каза, че нямам идея какво ти…
	— Знам какво казах. — Очите му святкаха гневно. Сребристосиви. Като живак. Погледът му буквално ме убиваше. После скочи от оградата с грацията на хищник. — Просто не знам защо казах всички тези неща. Вероятно е било от бирата, защото няма никаква друга причина да направя подобно нещо или пък да говоря такива неща.
	Нажежено до бяло желязо замени болката. Ръцете ми се свиха в юмруци. Нямаше начин, никакъв начин две бири да го накарат да направи такова нещо!
	— Не беше пиян. През цялото време беше на себе си, напълно трезвен. И няма начин да не си почувствал нещо, когато ме целуна, защото човек не целува така, когато не изпитва нищо.
	В мига, в който казах думите, сърцето ми потъна. Едно е да си го мислиш, друго е да го кажеш на глас и да се убедиш колко _наивно_ и смешно звучиш.
	— Харесваш ме от… от колко време? Разбира си си помислила, че това трябва да означава нещо. Нещо прекрасно. За бога, Тес, защо според теб отбягвам да говоря с теб през цялото това време? Защото знаех, че си мислиш, че има нещо повече от една целувка. — Усещах пулсиращата червенина по бузите си. — Беше грешка. Не ме привличаш… не и по този начин.
	Отскочих назад, сякаш ми бе зашлевил шамар. А бог ми е свидетел, че знам какво е да ти забият шамар. И като че за миг си пожелах да ме бе ударил, отколкото да ми каже тези неща. Трябваше да избягам още когато спомена, че иска да поговорим. Или поне да докуцукам до камиона. Майната им на тези мои изпълнения да се доказвам колко съм смела и как мога да се изправя лице в лице с истината. Болка и унижение допълзяха до гърлото ми, напълниха очите ми. Очевидно съм била прозрачна. Като стъкло. Бях благодарна поне за очилата, зад които криех емоциите си, но той бе видял нещо в изражението ми, защото затвори очи, стисна ги за кратко и после изпсува.
	— Мамка му. — Кожата около устните му стана бледа, почти бяла. — Не исках да прозвучи така. Аз…
	— Напротив, точно това искаше да кажеш — почти излаях и направих още една крачка назад. Джейс беше прав. Онази нощ беше грешка — една глупава целувка, към която аз глупаво накачих чувства и започнах да ги украсявам, да ги кича, да ги помпам. Никога в живота си не се бях чувствала такъв кръгъл глупак, както в този миг. — Нямаше как да го кажеш по-ясно.
	Той изпсува, приближи се до мен, сведе глава, няколко кичура паднаха върху лицето му.
	— Тес, ти просто не разбираш.
	Изсумтях или излаях, или и двете. Огромна вълна от потрес, страх и чувства ме заля и имах усещането, че ще ме удави.
	— О, разбирам много добре, много добре. Съжаляваш за случилото се, разбрах. Било е грешка. Ясно. Вероятно не искаш дори да ти се напомня. Няма значение. Както и да е — не спирах да говоря безсмислици, но отчаяно се опитвах да запазя самоконтрол и да не му дам шанс да разбере какво чувствам. Не го поглеждах, не можех да вдигна очи към лицето му, затова гледах позеленелите му от тревата гуменки. — Няма да оставам тук вечно. Когато коляното ми се оправи, се махам. И това ще е скоро. Затова няма защо да се притесняваш, че ще ме виждаш или че мога някога да отворя дума за това. Не си единственият мъж, който…
	— Те е целувал? — Гласът му изведнъж стана груб и остър. Именно това ме накара да погледна в очите му. Бяха присвити, едва виждах двете малки сребристосиви чертички. — С колко момчета си се целувала, Тереза?
	Не бяха много. Можех да ги преброя на пръстите на едната си ръка, а два пръста ми бяха достатъчни да преброя случаите, в които се бе стигало до нещо повече от целувка, но гордостта ме бе стиснала в острите си нокти.
	— Достатъчно — казах и скръстих ръце. — Повече от достатъчно.
	— Наистина ли? — Сянка премина през лицето му. — Брат ти знае ли за това?
	Изсмях се ехидно.
	— Мислиш ли, че ще седна да говоря с брат си за такива неща? И всъщност кой е той, че да ми казва къде да си слагам устните?
	— Къде? — повтори той, килна глава настрани сякаш му трябваше време да осмисли значението на дума, която чува за първи път. И в момента, в който осъзна какво може да означава това, раменете му се сковаха.
	— Къде си слагаш устните?
	— И какво ти влиза в работата?
	Погледът ми беше остър, режещ.
	— Влиза ми и още как!
	_Този мъж в коя вселена живее?_
	— Не, не съм убедена.
	— Тес…
	— Не ме наричай така — изръмжах и поех въздух. Джейс протегна ръка да ме докосне, но веднага се дръпнах. Последното нещо, от което се нуждаех, бе докосването му. Но той бе твърдо решен да получи отговор на въпроса си. Никога не бях виждала такава решителност в него.
	— Къде си слагаш…
	Вратата на къщата се отвори и затвори с трясък. И това ме спаси. Джейс направи крачка назад, докато малкият му брат бягаше към нас. После Джак се засили и се хвърли с писък в прегръдките на Джейс:
	— Наметалото на Супермен!
	Джейс го вдигна, Джак уви ръце около врата му и започнаха да се въртят в кръг. Джак беше истинското наметало на Джейс. Наметало от плът.
	— Съжалявам, че се забавихме — каза Кам. — Майка ти ми предложи лимонада. И кейк с ябълков сок. Настоя да ме почерпи.
	Джейс се усмихна, но сведе глава.
	— Напълно разбираемо.
	А аз стоях там като статуя. И птичка да се бе изакала върху мен, пак нямаше да се помръдна. Не усещах пръстите си — толкова силно бях стискала ръце в юмруци. А Джак ми се усмихваше:
	— Ще се учиш ли да яздиш?
	В началото изобщо не разбрах какво ме пита, но след това думите му стигнаха до съзнанието ми и вече не знаех какво да кажа. Дори и да намерех сили да се кача на кон, силно се съмнявах, че Джейс иска да види отново лицето ми, нито в тази ферма, нито където и да е. Кам ме гледаше въпросително, Джейс бе забил поглед в земята, стискайки от напрежение челюстта си, а Джак чакаше отговор.
	— Не знам — казах с пресипнал глас. Имах огромното желание да не изглеждам като глупачка. Затова се насилих да се усмихна. — Но ако се навия, ти ще ми помогнеш, нали?
	— Да! — Лицето му грееше. — Ще те зауча!
	— Науча — каза много тихо Джейс. — Но както вече ти казах, тя сигурно има по-интересни неща за правене, приятелче.
	— Няма нищо по-интересно от това да яздиш кон — започна да спори Джак. Джейс се изправи, без да пуска брат си и ме погледна. Изглеждаше напълно съсипан. Щеше ми се да не бяхме споменавали язденето на кон, защото вероятно сега си мислеше, че търся начин да го видя отново.
	Но след това, което се случи, честно, не исках да го виждам, никога повече. Когато осъзнах какво изпитвам към него в този момент, болката от новото чувство бе неочаквано силна. Преди целувката бяхме добри приятели. Пишехме си съобщения, имейли, говорехме винаги когато идваше с Кам у дома. И сега всичко това замина по дяволите.
	_Няма да плача. Няма да плача._
	Това си повтарях през целия път до колата. Дори не помня как успях да стигна до камиона. Освен това си казах, че е време да спра да го гледам като изтървана, но това вече беше много трудно.
	— Готова ли си да тръгваме? — попита Кам и затвори вратата на камиона.
	— Готова съм — гласът ми бе странно натежал. Брат ми ме погледна озадачено.
	— Добре ли си?
	— Да — казах и се покашлях леко. — Алергия някаква.
	Да, очакваше се да ме погледне с недоверие. Нямах алергии и брат ми знаеше прекрасно това.
	Кам ме остави пред Уест Ууд. Казах му да предаде много поздрави на Ейвъри, отворих вратата, много внимателно слязох от камиона и тръгнах по тясната уличка към Йист Хол.
	Всъщност извадих късмет с общежитието. Понеже много закъснях с резервацията, Кенамонд Хол и Гардинър Хол, които са предимно за първокурсници, бяха вече заети. Едва успях да намеря и това. Няколко дни преди заниманията да започнат, се появих в отдела по настаняване. Молех се да ме сложат някъде, _където й да е_. Единствената ми друга възможност бе да живея с Кам, но колкото и да обичах брат си, категорично не исках да деля една стая с него. Отроних някоя и друга сълза, задействаха се връзки, и в крайна сметка ме настаниха в Уест Уудс, където имаше истински апартаменти, не като онези кибритени кутийки в другите студентски общежития.
	Приближих картата си към детектора, вратата се отвори и се мушнах в прохладата на сградата. Качих се по стълбите. Можех да взема асансьора до третия етаж, но все си мислех, че разходките и изкачването по стълби са полезни за крака ми, след като не бях в състояние да правя толкова много други неща. Но скоро, много скоро трябваше да се оправя, защото исках да се върна в балетното студио на пролет, а за целта трябваше да вляза във форма доста преди това.
	Когато стигнах до вратата на апартамента, едва дишах от умора. Така и си остана мистерия как тялото ми от Терминатор се превърна в Спондж Боб. И то за толкова кратко време. Мушнах картата, отворих вратата и тръгнах към хола. Исках само да долазя до леглото, да си заровя главата във възглавницата и да се преструвам, че днешният ден не се бе състоял.
	Очевидно исках прекалено много.
	Да, червено шалче на вратата на спалнята. Затворих очи и изръмжах. Червените шалчета бяха код за „Не влизай или ако влезеш, рискът е изцяло за теб“. С други суми, съквартирантката ми правеше сладък секс. Или просто се караха прекалено тихо. Но ако се караха тихо, това значеше, че скоро ще се карат много шумно.
	Поне имах достъп до банята.
	Докуцах до износения диван с кафеникав свят и седнах с грацията на бременна планинска коза, пуснах чантата си до мен, вдигнах куция си крак на масата за кафе и се отпуснах с надежда тъпата болка в коляното ми да започне да утихва.
	От другата страна на стената се чу глух удар. Подскочих на място. Обърнах се и загледах стената. След секунда-две се чу приглушен стон. Косата ми се изправи. Не звучеше като щастлив стон, като стон _О! Какъв сладък оргазъм!_ Не че знаех как стенат хората по време на оргазъм. Няколкото пъти, когато бях правила секс, винаги завършваха по един и същи начин — проклинах всяка една любовна и романтична книга, която бях чела и която ме бе накарала да повярвам, че ще се нося в небесата и ще се къпя в облаци от щастие. Все пак този звук не ми звучеше много нормално.
	Без да свалям крака си от масата, се надигнах на дивана и се ослушвах като глуха бременна коза. Не можех да разбера какво става в стаята на Деби Лам, моята съквартирантка, която беше втора година тук и беше наистина много сладко момиче. В смисъл не ме разпъна на кръст, когато се появих и напълно разруших надеждите й, че ще си остане сама в стаята до края на годината. Само беше прекалено мълчалива. Но приятелят й беше друга работа. След няколко секунди чух силен мъжки вой.
	Бузите ми пламнаха. Обърнах се напред толкова бързо, че не знам как не си счупих и врата. Определено правеха секс, а аз седях и ги слушах като някой извратен маниак. Грабнах една възглавница и зарових лице в нея.
	— О, господи! Защо съм изобщо тук?
	И за да ми напомни защо съм в този момент _точно тук_, коляното ми започна да щрака болезнено. Свалих бавно възглавницата от лицето си. Вратата към другата спалня, в която живееха други момичета бе както винаги затворена. Не ги бях виждала никога, нито веднъж откакто лекциите започнаха. Бях почти сигурна, че или са невидими, или са тук по някаква програма за защита на свидетелите и са им казали да не подават нос от стаите си. Знам, че не бяха мъртви или нещо такова, защото ги бях чувала да си говорят. Най-странното е, че винаги млъкваха, когато влезех в хола и чуеха стъпките ми.
	Сложих бежовата възглавница пред гърдите си, пресегнах се за чантата си и извадих мобилния. Реших да пусна едно съобщение на Сейди, защото не й се бях обаждала откакто напуснах студиото по танци. Не се бях обаждала на нито един от приятелите ми. Повечето бяха в Ню Йорк. Сейди трябваше да започне в училището по балет „Джофри“ в Ню Йорк, същото училище, за което имах пълна стипендия. Те живееха живота, който аз исках, осъществяваха моите мечти. Стипендията не беше анулирана, просто я бяха разсрочили за следващата година, когато кракът ми щеше да е съвсем наред и пак щях да мога да танцувам.
	Пуснах телефона в чантата си и се облегнах, стиснала възглавницата. Доктор Морган, който направи операцията ми, каза, че имам деветдесет процента шанс за пълно възстановяване, стига да не претърпя друга злополука през това време. Повечето хора биха си помислили, че това са доста високи шансове, но аз се плашех до смърт от другите десет, неясните десет процента. Отказвах дори да мисля за това.
	Минаха повече от четиридесет минути преди Деби да излезе от стаята. Оправяше и приглаждаше дългата си до раменете коса. Видя ме и лицето й пламна от неудобство.
	— О! Нали не чакаш отдавна?
	— Не, само от една-две минутки.
	Докато оправяше блузата си на големи едри цветя, успях да я огледам. Очите й бяха червени. Да, карали са се. Пак. Сдобрили са се, докато са правили секс, но се караха толкова много и толкова често, че се чудех как изобщо им оставаше време за секс.
	Ерик се появи веднага след нея. Пръстите му се движеха ловко по екрана на телефона му. Късата му права коса бе щръкнала нагоре. Красиво момче, признавам, но наистина не разбирах кое във външния му вид го правеше привлекателен. Беше голямо име във факултета, където учеше Джейс, нещо като голяма местна баскетболна звезда още от ученическите му години, но имаше нрав на хиена, приклещена в ъгъл.
	После плъзна телефона си в джоба, усмихна ми се, но нервната му усмивка ме плашеше.
	— Добре ли си? — попитах Деби.
	— Разбира се, че е добре — отговори Ерик вместо нея. Гледах я в очите, без да му обръщам внимание, но тя бързо закима с глава.
	— Да, страхотно. Ще отидем да хапнем нещо преди партито. Искаш ли да дойдеш?
	Отворих уста да отговоря, но Ерик веднага се намеси да отговаря и от мое име.
	— Май я боли коляното. Вероятно ще иска да си остане тук.
	Веднага затворих уста. Ерик вече я подбутваше към вратата, а Деби очевидно се чувстваше крайно неудобно от поведението му.
	— Ще дойдеш ли на партито?
	Не бях канена, но знаех, че никой не би имал нищо против да отида. Никой освен Джейс. А и аз не исках да го виждам.
	— Не съм сигурна още, ще помисля.
	— Е, тогава… — Деби се опитваше да измисли какво да каже и да замаже неловката ситуация.
	— Хайде, бейби, гладен съм! — Ерик грабна ръката й, буквално премаза кожата й под здраво стиснатите си пръсти и я задърпа. — Става късно.
	Докато гледах как я дърпа и стиска, стомахът ми се обърна, започна да гори. Усещах силно парене и гадене. Колко пъти? Колко пъти Джеръми бе правил това с мен? Прекалено много за да ги броя. И докато ги гледах, усещах, че съм на ръба да повърна. В съзнанието ми оживяваха неща, които си бяха по-добре в чекмеджето със забравените и ужким изтрити спомени. Несигурната усмивка на Деби се олюля като пламъче на вятъра и накрая съвсем изчезна.
	— Пусни ми съобщение, ако имаш нужда от нещо.
	Ерик измърмори под носа си и тръгнаха. А аз останах там, седнала на дивана, с вдигнат на масичката крак, гледах затръшналата се врата, но мислите ми летяха няколко години назад.
	— Мамка му, знаеш че съм гладен! — каза Джеръми и ме стисна за ръката под мишницата. Стискаше толкова силно, докато изпищях от болка. Изведнъж колата се оказа прекалено тясна. Въздухът не стигаше. — Какво правиш? Защо се бавиш толкова много? По телефона ли говориш?
	— Не! — знаех, че не трябва да мърдам, да не се дърпам, защото това само щеше да го подлуди и да се ядоса още повече. — Говорих с Кам.
	Той се успокои, ръцете му леко се отпуснаха, но все още стискаше.
	— Прибрал се е у дома?
	Поклатих глава.
	— Не, говорих с него по…
	— По телефона? — и така за една секунда милото и красиво лице на един много очарователен млад мъж се превърна в мутра на истинско чудовище. — Нали каза, че не си говорила по телефона!
	Поклатих глава, сякаш да се отърва от спомена, но със задоволство открих, че единственото, което ми бе останало като чувство от тази връзка, бе само гневът. Много време след това ми ставаше зле и ми се гадеше само при спомена за него, но тези времена отдавна отминаха.
	Джеръми беше садист, но аз вече не бях неговата жертва. Превъзмогнах всичко, което ми причини, преживях го. Край. Край. Край.
	Откъснах очи от вратата и стиснах възглавницата. Стисках толкова силно, докато ръцете ме заболяха. Нямах доказателства, че Ерик наранява Деби, но шестото чувство не ми даваше мира. Освен това знаех, че повечето синини и следи от физическа разправа нямаше да са на видими места. Но пък и Ерик не беше толкова находчив и умен като Джеръми.
	Останалата част от вечерта прекарах в разходки до автомата за сандвичи и напитки в края на коридора, и ядох каквото беше останало в него; прегледах старите си съобщения и си легнах рано. Докато лежах почти заспала вече, се почувствах като пълен душевен и физически инвалид. Ето ме, почти на деветнайсет, събота вечер, а аз си бях легнала преди десет часа.
	Инвалид не беше точната дума, защото не обхващаше всичко, което можех да кажа за състоянието си. Обърнах се на другата страна с лице към стената и се унесох отново, като подсъзнателно се питах дали думите на Джейс и начинът, по който ме захвърли щяха да ме засегнат по-малко, ако не бяха болките в крака ми.
	По някое време по-късно чух писукането и вибрацията на мобилния си. Звукът идваше сякаш от километри. Премигнах няколко пъти съвсем объркана. Погледнах часа — един и петнайсет след полунощ. Веднага след това получих второ съобщение. Започнах да опипвам в тъмното и с присвити очи се опитах да прочета първото. Прочетох веднъж. Помислих, че сънувам, затова го прочетох още веднъж. Тогава си помислих, че съм забравила да чета. Седнах и прочетох пак. Започнах да виждам контурите на мебелите в стаята. Леглото на Деби бе празно. Пак погледнах към телефона.
	Искам да говоря с теб.
	Беше от Джейс.
	Второто съобщение:
	Пред апартамента ти съм.
	Сърцето ми щеше да изскочи.
	Джейс бе тук.


>	Трета глава

	Вероятно сънувах. Не, убедена бях, че сънувам дори когато вече нахлузвах джапанките си. Взех картата за входната врата. За секунда ми мина през ума да пренебрегна съобщението му, но тялото ми си имаше собствено мнение по въпроса. Със сигурност на сутринта щях да искам да си направя сепуко заради тази неразумна постъпка.
	На излизане от апартамента започнах да се чудя дали не е някаква лоша шега, защото как, по дяволите, бе разбрал къде ми е апартаментът? Дори и да е научил, че е в Уест Ууд, имаше още шест жилищни сгради. Как е разбрал в коя от тях съм аз? Едва ли бе питал Кам. Докато слизах по стълбите, опирайки се на перилото, стомахът ми се свиваше и усукваше в някакви суперсложни навързани и заплетени конфигурации. Мракът на нощта се изсипваше през прозорците между етажите. Може би наистина сънувах и това беше някакъв кошмар? Може би перилата на стълбите щяха да се превърнат в змии. _Господи, как мразя змии!_
	Пуснах металното перило на стълбището и закуцуках без опора към входа. Лобито беше празно, съвсем тихо. Чуваше се само слабото жужене на сушилнята в помещението за пране.
	Направих крачка и стъпих в непрогледната нощ. Настръхнах. Защо не се сетих да си взема жилетка? Беше изненадващо хладно. Дори студено.
	Застанах на верандата, силно стисках картата и тя остави дълбоки резки върху дланта ми. Огледах пътеката, дърветата около сградата. На пейките нямаше никой. Не, тук със сигурност нямаше никой. Като се изключи песента на щурчетата и далечния женски смях и още по-далечната музика, навън бе мъртво.
	Сърцето ми натежа. Слязох от верандата, прибрах косата от лицето си и въздъхнах. Било е шега. Или може би е искал да пусне съобщението на някоя друга и сега чакаше пред нечий друг апартамент без да знае, че е направил грешка?
	Обхвана ме гняв при мисълта, че е пускал съобщения на друга. Крайно глупава реакция от моя страна, нали? Направих няколко крачки по алеята и се вгледах между дърветата и високите храсти. Бузите ми пламнаха от притеснение. Застанах на средата на алеята и преместих тежестта на тялото си върху здравия крак. Какво правех тук? Дори не си бях взела телефона с мен. Това беше или грешка, или…
	Една голяма сянка се появи между дърветата и се плъзна през храстите. Сянка на мъж, висок човек. И когато се приближи до уличната лампа… да, това беше Джейс. Но какво правеше в храстите?
	Когато се обърна към мен, видях, че точно закопчава ципа на джинсите си. Господи!
	— Джейс! — изсъсках аз и се затърчах към него. Видях как брадичката му се вдигна веднага щом чу гласа ми.
	— Ето те — каза сякаш ме бе чакал от една вечност. Усмихна се леко. — Тук си.
	Онова птиче в гърдите ми отново запърха при вида на тази полуусмивка. Но веднага си спомних какво ми каза преди броени часове и на секундата затапих човката на птичето.
	— Пикаеше ли в храстите?
	Полуусмивката стана още по-широка и беше все по-трудно да не я забелязвам.
	— Наложи се.
	— В храстите?
	— Все някой трябва да ги полива.
	Устните ми неволно потрепериха. Рошавият перчем коса на челото му падаше покрай очите. Тениската му във винтидж стил* бе обтегната върху едрия му гръден кош, раменете му едва се побираха. Когато вдигна ръка да прибере косата си назад, тениската се вдигна нагоре и видях голата му плът над ниската талия на джинсите. Мускулите на корема му се открояваха дори през тениската. Извърнах поглед. Не трябваше да го гледам така. Само това ми трябваше сега!
	[* Дизайнерски стил, който включва всичко, произведено от двайсетте до осемдесетте години на 20 век — Б.пр.]
	— Пиян си.
	— Ааа… Не бих казал точно пиян — и залитна наляво сякаш изведнъж около него се бе появила някаква различна от моята гравитация. — Може би съм леко подпийнал.
	Погледнах го с недоверие, защото вече се олюляваше надясно. И едва сега видях малката розова кутийка на пейката.
	— Това твое ли е?
	Той проследи погледа ми и се усмихна сърдечно.
	— Мамка му, как можах да забравя! Донесох ти подарък!
	Наведе се да вземе кутийката, но политна и едва не падна по лице. В последната секунда успя да се хване за пейката и триумфално вдигна подаръка ми.
	— Какво е това?
	Подаде ми го и каза:
	— Нещо вкусно. Почти колкото мен.
	Засмях се и погледнах към кутията. През прозрачното капаче се виждаше къпкейк с внушителни размери. Погледнах го. Той сви рамене и каза:
	— Къпкейкът е хубаво нещо. И искам да бъда добър и да си го поделя с теб.
	— Благодаря.
	Отворих леко капака и надникнах. Потопих пръст в розовата сметана и го мушнах в устата си. Едва не простенах от блаженство. Сладко, вкусно, богато на аромат. Джейс преглътна тежко и отвърна очи от мен.
	— Мисля, че трябва да седна. И ти трябва да седнеш… заради крака си.
	Странно, как бях забравила за крака си. Джейс ме наблюдаваше докато бавно сядах на пейката. Усещах коляното си доста по-сковано от обикновено.
	— Боли ли те?
	Отворих уста да отговоря, но той не ми даде възможност.
	— Дори не помислих за това. Вероятно не биваше да ходиш толкова много. И…
	— Няма проблем, добре съм. — Отхапах от кейка. Сладък оргазъм в устата ми! — Искаш ли?
	— И още как?
	Разчупих го на две и му подадох неговата половинка. След пет секунди я бе погълнал. Доядох моето парче, хвърлих кутията в кошчето за боклук и поех дълбоко въздух.
	— Не си дошъл само за да ми дадеш парче кейк, нали?
	— А, не, не само.
	— Какво… какво правиш тук, Джейс?
	Той не ми отговори веднага, но когато сивите му очи се заковаха в моите, погледът му беше необичайно суров.
	— Искам да говоря с теб.
	— Това го разбрах, но мисля че не съвсем отдавна ми каза кажи-речи всичко, което имаше да ми казваш. И да се появиш тук… след всичко това… е последното нещо, което съм очаквала от теб.
	Почувствах се като зла кучка, след като му метнах думите в лицето, но това си беше истината. И той си го заслужаваше. Не можех да си позволя да бъда нечия изтривалка за крака.
	Джейс отвърна поглед от мен и раменете му се сковаха от напрежение. После направи крачка напред и седна до мен. Усетих слаба миризма на алкохол. Без да каже и дума, той се пресегна и взе ръката ми в своята. После я вдигна, опря я до устните си и целуна дланта ми. Очите ми трябва да са били като яйца на очи.
	Да, определено беше пиян.
	А дланта ми, там където бе опрял устните си, гореше сякаш някой бе пуснал ток. Загубила способността си да говоря, можех само да седя и да гледам как внимателно слага ръката ми в обратно в скута.
	— Аз съм магаре. Идиот! — каза.
	Примигнах бавно. Мълчах.
	— Не трябваше да ти казвам всички онези глупости днес. Не беше честно, не беше правилно, и беше лъжа. — Въздъхна и погледна празната пейка до нас. — Не бях пиян онази вечер. Бях напълно трезвен.
	Сърцето ми блъскаше в гърдите, не спираше да блъска от мига, в който целуна дланта ми. И сега докато говореше, блъскането бе излязло от контрол. Едва успях да прошепна:
	— Знам.
	— И не беше вярно това, което казах… там… знаех… че вероятно си предположила, че това означава нещо повече от целувка… или не знам как го казах… — Устните му пак се извиха в полуусмивка, но в случая беше прав. Тази целувка беше променила целия ми живот. Тя означаваше всичко за мен. — Просто не трябваше да те целувам онази нощ… да те докосвам. Не защото е било неприятно, не. Това са глупости. А защото си сестрата на Кам. И си недосегаема.
	Докато го гледах как говори и се опитвах да разбера какво ми казва, птичето се премести от гърдите в стомаха ми. Това ли му беше проблемът? Чувствал се е кофти, защото Кам му е приятел? Сериозно ли? Исках да го изпраскам с нещо по главата и в същото време исках да пролазя в скута му и да се свия на топка. Защото така ми подаваше ръка и щяхме да се справим. А можехме ли всъщност? И… имаше ли изобщо някакво значение?
	Но не го ударих и не се и свих на топка в него. Просто седях и го гледах както го гледах всеки път, когато идваше да види Кам. Напуши ме смях. Ако сега започнех да се смея, после щеше да се наложи собственоръчно да си избия зъбите.
	— Моментът… след онази нощ, моментът мина, Тес. Ти си красиво момиче. Винаги си била красива… по дяволите… винаги. И не си се променила.
	Той си мислел, че съм красива? Чакай малко! И моментът минал? Разкъсана между обидата и признанието му, че съм красива, успях само да поклатя глава.
	— Както и да е. Просто исках да ти кажа, че съжалявам. И ако си мислиш, че съм най-големия идиот, че съм кръгъл задник, бих те разбрал.
	Това, което каза по-рано във фермата все още болеше като ужилено. Сякаш бе ритнал кошера на пчелите и всички се бяха забили в тялото ми. Но това, което казваше сега правеше болката почти поносима.
	— Не, не мисля така. И няма да кажа такова нещо.
	Той застина за секунда и после рязко се обърна към мен. Гледаше ме с килната настрани глава. Гледаше ме настойчиво. И тогава разбрах, че не мога и не искам да гледам никъде другаде освен в неговите очи.
	— Ти си все така… сладка.
	_Сладка?_ Едва се удържах да не се изплюя на земята. Разбира се ме мислеше за сладко, мило, невинно мече играчка, нещо, което хората подхвърлят из къщите си и от време на време гушкат. Това не беше начинът, по който исках да гледа на мен. Той откъсна очи от мен и отново усетих затруднения с дишането. Навлажних устни и прокарах ръба на картата по долнището на пижамата си.
	— И реши да дойдеш посред нощ, за да ми кажеш това?
	— Не е точно средата на нощта — възрази с усмивка. — По-скоро е нещо като ранна късна нощ.
	— Това не го разбирам.
	— Ако изпиеш половината от стек с осемнайсет кутии бира, може и да разбереш.
	Сега си спомних, че е малко повече от подпийнал и свих устни:
	— Защо не почака до… докато изтрезнееш… не знам… докато слънцето се покаже, а трябва да водим този разговор точно сега?
	— Не можех да чакам — каза без колебание. Толкова бързо отговори, че нямаше никакво съмнение колко важно е било за него да ми каже тези неща. — И партито беше кофти.
	— Сериозно ли? — не знам защо не можех да повярвам, че хавайско парти може да е гадно. Той кимна и смръщи вежди.
	— Това… това се блъска из главата ми, бучи… Опитах да удавя блъскането с пиене, но не се получи, не действа. Затова реших да ти кажа преди да получа алкохолно натравяне.
	Значи партито не е било чак толкова лошо. Просто съвестта му не му е позволила да му се наслади и го е накарала да ме изнамери по нощите. Не знаех какво да мисля за това, не знаех какво да мисля изобщо. Бях тотално обсебена от този човек, дори имаше време, когато твърдо вярвах, че съм безумно влюбена в него.
	И онази нощ, когато ме целуна, си помислих… е, помислих си много глупости. Примерно как ще се събудим на другата сутрин и той ще ми каже пред цялото ми семейство, че е влюбен в мен, че ще ми бъде верен и предан. И как всички ще се вълнуват и радват. Дори Кам. Че една връзка между почти завършващ студент и момиче, което завършва гимназия може да съществува. Че Джейс ще идва да вижда мен, а не само брат ми. Всяка седмица. Че ще идва на представленията ми в Ню Йорк, когато отида да уча там и…
	И нищо такова не стана. На другата сутрин Джейс и Кам си тръгнаха преди да се събудя и не го видях повече до момента, в който постъпих да уча тук. По някое време през тази изминала година си помислих, че съм се примирила, че това са само мои глупави фантазии, наивни и безплодни. Дори два пъти излизах на срещи с други момчета. Но всъщност не се бях примирила с нищо, нищо не беше преминало.
	И сега, докато го слушах, докато го гледах, си спомних всичко, което ме бе привлякло към него: неговата доброта, чувството му за хумор, интелигентността му. И макар че някои от тези качества не биеха много на очи през последните няколко часа, бях напълно сигурна, че той ги притежава. Самият факт, че в един часа през нощта ме бе намерил единствено и само да се извини, беше достатъчно показателен.
	Той се облегна и изпъна дългите си крака.
	— Тес… Тес… Тес…
	— Какво? — попитах, след като дълго гледах в някаква празна точка над храстите.
	Джейс ме наблюдаваше, но не можех да разчета изражението му. Очите му бяха толкова ярки, светеха като полирано сребро. Можех да се удавя в погледа му. После издаде дълбок гърлен звук, нещо средно между псувня и ръмжене. Не разбирах. Погледът ми проследи неговия и едва поех дъх от изненада: в бързината не си бях сложила сутиен и хладният въздух и тънкият ми потник не прикриваха успешно гърдите ми.
	Зърната ми бяха твърди и изпъкваха на памучната материя. Топлина обля бузите ми и се канех да скръстя ръце, но тогава разбрах… той ме гледаше… наистина ме гледаше… а за човек, който твърди, че моментът за него е минал… гледаше с прекалено голямо внимание. _Но не, чакай, той е пиян, нали?_ Скръстих бързо ръце.
	— Какво? — попитах пак.
	Той бавно вдигна поглед към лицето ми. Мога да се закълна, че очите му се задържаха доста дълго върху устните ми.
	— Защо дойде тук? В този град? — попита.
	Въпросът ме изненада. Изненада ме и начинът, по който го зададе. Сякаш никога, абсолютно никога не бе очаквал да ме види тук, в колежа, в който учи той.
	— Аз… кракът ми… — _Сега какво? Не мога да правя цели изречения ли?_ Отнякъде се появи лек бриз и засука косата ми около лицето. — Не знаех какво да правя. Това е.
	— Никога не си искала да ходиш в колеж, нали?
	— Не, не в такъв колеж.
	— И тогава какво… — Тук се спря и хвана кичура ми. После леко го постави зад ухото ми и пръстите му погалиха бузата ми. Гръбнакът ми изтръпна. Ръката му остана там още секунда-две и после бавно я премести между нас. Изведнъж пейката стана прекалено тясна. — Какво учиш?
	Отне ми време да осъзная въпроса.
	— Начална педагогика.
	Крайчето на устната му пак се изви нагоре, сложи ръка на пейката зад гърба ми и се обърна цялото си тяло към мен.
	— Не всеки може да стане добър детски учител.
	— Защо мислиш така? — попитах, но истината е, че взех решението в последния момент.
	Никога не бях планирала да имам нормална кариера. Просто отворих списъка със специалностите и избрах една. Първата. А начална педагогика ми се стори нещо стабилно и хубаво. Беше моят План Б, до който нямах никакво намерение да прибягвам.
	— Децата са с трудни характери, Тес, особена на тази възраст.
	— Ти знаеш най-добре — усмихнах се, защото си спомних за брат му. — Но аз обичам деца.
	Изведнъж по лицето му мина тъмна сянка.
	— Да. Май трябва да тръгвам. Късно е и сигурно искаш да си лягаш. — Наведе се напред и точно се канеше да стане, когато попита: — Нали сме приятели? Като… като… преди…?
	Като преди да ме целуне? Застинах уплашена от това, което правеше сърцето ми. Това е. Това е всичко. Макар че ме намираше за красива, макар че му харесвах, той нямаше да направи нищо. Дали заради Кам, или заради нещо друго, каквото и да изпитваше към мен, щеше да остане загадка и той щеше да покаже само това, което считаше за достатъчно. И честно казано нямаше никакво значение. Можех да му бъда приятелка като преди. И без това не планирах да оставам дълго тук. Ако кракът ми се оправеше бързо, щях да изкарам семестъра и да се върна в студиото. И Джейс… Джейс щеше да се превърне в спомен… за втори път. Насилих се да се усмихна.
	— Да, приятели сме.
	— Добре. Перфектно.
	Усмивката му грейна отново, голяма, широка, истинска. Усмивка, която можеше да свали гащите на половината женско население на континента. Изправи се и политна наляво. Ръцете му се изстреляха във въздуха да запази баланса си и да не падне.
	— Опа!
	Когато видях да вади от джоба ключовете за колата, скочих на крака. Коляното изведнъж ми мина.
	— Няма да караш!
	Той ме погледна и се засмя.
	— Добре съм, нищо ми няма.
	— Не си добре, не можеш да си стоиш на краката!
	— Слава богу, че за каране на кола не е нужно да стоиш прав.
	— Джейс! — Очите ми се разшириха от ужас.
	Той направи още една крачка, олюля се, а аз се стрелнах да го хвана за ръката. Мускулът му беше толкова голям, не знам как си представях да го задържа за подмишниците. Допирът ми стресна и изненада и двама ни. Май повече самата мен. Опитах се да пренебрегна усещането от съприкосновението с кожата му и измъкнах ключовете от ръката му, пуснах го и направих крачка назад.
	— Няма да караш.
	Джейс обаче не се опита да се бори за ключовете.
	— Какво са правя? Да спя на пейката ли?
	Исках да му кажа да се обади на някой приятел, но всъщност прозвуча по малко по-различен начин:
	— Можеш да останеш при мен.
	Очите му бавно се разшириха и тогава издаде нещо средно между смях и лай.
	— Да остана при теб?
	— Какво му е смешното?
	Той отвори уста да ми отговори, но после като че премисли. Няколко секунди тишина ми се сториха като цяла вечност мълчание.
	— Кам ще ме убие.
	— Кам ще убие мен, ако те оставя да караш в това състояние. Освен това има диван в хола, никой не казва, че трябва да спиш в леглото ми.
	Очите му блестяха под светлината на уличната лампа. Погледът му стана неразгадаем, и накара ушите ми да пламнат.
	— С диван или без диван, пак ще ме убие.
	Имаше известна вероятност да го претрепе, ако разбере, но ако дочуеше, че съм го оставила да кара пиян, със сигурност щеше да се ядоса повече. Освен това, нито аз, нито Джейс можехме да му се обадим да го накараме да дойде и да закара пияния му задник в тях. Какво щяхме да му кажем? Че е наминал да се изпикае в храста?
	— Не е нужно да знае — казах.
	Джейс не беше съвсем убеден, че това е правилното решение, но когато тръгнах към стълбите, той се запрепъва зад мен. Не каза нищо, докато се качвахме до апартамента, не каза нищо и когато отворих вратата и включих осветлението в малкия хол.
	— Деби не се е прибрала още. Може да остане да спи при…
	— Ерик — прекъсна ме той и се огледа. Останах с впечатлението, че едва ли влизаше в тези апартаменти за първи път. — Те са на партито. Кой е в другата стая?
	— Не знам. — Вдигнах възглавницата от пода и я сложих на дивана. — Никога не съм ги виждала. Мисля, че са вампири или нещо такова. Той се засмя и мина покрай мен и се стовари на дивана. След секунда вече лежеше по гръб със затворени очи. Гърдите му се повдигаха бавно и ритмично. Сигурно е страхотно да изгубиш съзнание толкова бързо.
	Въздъхнах и тръгнах към спалнята да взема одеялото, което мама ми уши. Когато се върнах, той не бе помръднал. Застанах между масичката и дългите му крака и тогава забелязах, че сивите му очи бяха съвсем леко отворени.
	— Приятели? — промърмори.
	Острата болка от разочарование стисна сърцето ми, но когато ми се усмихна с тази сърдечна усмивка, някак ми олекна. Бях толкова глупава, до инфантилност. Завих го с одеялото и се обърнах да се прибирам към стаята си. И тогава той ме хвана за китката. Изненадах се как е възможно пиян човек да е способен на толкова бързи движения. Не ми позволи да тръгна, просто ме държеше много нежно.
	— Тес? — каза с полузатворени очи. — Приятели ли сме?
	Пръстът му правеше малки кръгообразни движения по палеца ми. Отново не можех да дишам. Едва ме докосваше, а аз вече не бях в състояние да мисля, мозъкът ми даваше на късо.
	— Да, приятели сме.
	— Добре. Перфектно — повтори същите думи, които каза, докато бяхме навън. Не ме пусна, напротив, придърпа ме към себе си и аз седнах до него. Бедрото ми опираше в неговото. Толкова много мисли се въртяха в главата ми, като в центрофуга, и може би заради това избрах най-неочаквания дори за мен въпрос.
	— Как разбра къде живея?
	— Имам си начини. — Дланта му се плъзна по ръката ми и спря точно на сгъвката на лакътя. Палецът му започна да прави малки кръгчета, а аз се питах какво, по дяволите, става. Приятелите не правят такива неща. Със сигурност не правеше така с приятелите си от женски пол. Със сигурност и аз не правех така с момчетата, които ми бяха само приятели, въпреки че май нямах много — един-двама от студиото. Когато с Джейс бяхме само приятели, той никога не ме докосваше така. Не ме докосна така дори секунди преди да се целунем. Тогава си говорехме нещо и се смеехме, и аз го прегърнах за лека нощ и когато се дръпнах назад да си лягам, той ме дръпна, задържа ме и… после моментът за него бил минал. И този ли момент щеше да мине така?
	Той определено беше пиян. Най-вероятно съм знаела, че трябва да се дръпна, защото… защото имах хиляди причини. Но не го направих. И този път.
	Което доказва, че съм глупаво момиче.
	Той не ме пусна. Гладкото движение на палеца му по сгъвката на лакътя ми изпращаше леки електрошокови удари към всички точки на тялото ми. Гърдите ме боляха, устните ми се разтвориха, без да мога да ги контролирам. Бях преживявала и по… задълбочени физически контакти с мъже, наистина. Но никога не бях подозирала, че тялото ми може да реагира по този начин на едно-единствено докосване. Не бях предполагала, че мога да изпитвам такава сладка болка само от един палец върху лакътя ми.
	— Приятели — промърмори пак и тогава рязко ме издърпа надолу. Никаква съпротива от моя страна, най-вече защото си мислех колко ли ми е пулсът в този момент и дали няма да умра от сърдечен удар. Дори не ми мина през ума да се дърпам, когато той вдигна глава и топлият му дъх затанцува по устните ми. И после по бузите. Гърдите му се повдигаха ритмично и докосваха моите, в които се надигаше паника.
	Нямам представа как успях да се самоконтролирам. С големи усилия и воля, на каквито не вярвах, че съм способна, успях да се дръпна назад. Може би защото не исках да ставам пак изтривалка пред нечия входна врата и защото не исках да ходя с надпис „Добре дошли“, татуиран на челото ми. Джейс не ме пускаше, и когато се изправих, той се вдигна до седнало положение. Комбинацията от едно напълно объркано и изкарано от равновесие аз, от друга страна, един пиян мъж, който трудно пазеше равновесие дори седнал, и от трета страна одеялото, с което така грижовно го бях завила, доведе до катастрофални последици. Краката му се бяха оплели в одеялото, аз се препънах назад в масата за кафе, той се търкулна полуседнал към ръба на дивана, опитвайки се да ме задържи и… паднахме на пода.
	Аз паднах по гръб, а Джейс се стовари с цялата си тежест върху мен. Този път не можех да дишам поради затисналата ме маса. Отворих очи. Бях залепена за пода като пласт боя, не можех да движа ръце и крака.
	— Господи! — успях да изпищя. — Жив ли си?
	Той се засмя с дълбокия си гърлен смях, сложи ръце от двете страни на моите и се оттласна от пода, опирайки се на длани. Дробовете ми засмукаха въздух.
	— Не. Уау!.. Добре ли си?
	— Да. Ти?
	Гъстите му черни мигли се разтвориха като четка върху бузите му. Усмихна се и каза:
	— Не знам. Мисля, че ти счупих нещо.
	— Попитах те дали ти си добре. — Гласът ми звучеше странно. Тежестта на тялото му, близостта на тялото му караше кръвта ми да се движи с мълниеносна скорост по вените. — Дали си ми счупил нещо или не, не е отговор на въпроса, който ти зададох.
	— Притеснявам се за теб, но ти омекоти падането ми. Колко мило, сладка Тес.
	И се засмя и… мили боже! Знаех, че е пиян, че е като кораб без въжета и платна в бурно море, но защо трябваше да е толкова чаровен дори и в това окаяно състояние?
	Опитах се да измъкна ръцете си изпод него, той се размърда и телата ни се оказаха залепени като в преса едно до друго, едно в друго. Суров гърлен възбуждащ звук се изтръгна от гърдите му. Застинах. Очите ми намериха неговите. Не помръдвахме. Не говорехме. Устните му се разтвориха, за да поеме въздух. Дишаше учестено. Гърдите ми се повдигнаха да поема въздух, треперейки, и опряха в неговите. После почувствах и друго през материята на долнището ми между разтворените ми крака. Нямаше никаква грешка. Твърд и голям. Дори и да искаше, нямаше как да го прикрие. Сладък, зашеметяващ опустошителен огън пролази в тялото ми, усещах болезнено пулсиране в няколко точки и пулсирането се учести, когато ме погледна. Като в транс гледах как сивото в очите му се топи. Тръпки лазеха по гърба ми, пулсирането стигна до пръстите на краката ми. Погледът му беше леко разфокусиран и се наложи да си напомня, че е пиян, но тази мисъл изобщо не помогна, изобщо не потуши възбудата ми от горещия пламък в очите му.
	— Това е… неочаквано — каза с глас, който достигна и до последното ми нервно окончание. — Тес, аз… — Очите му се затвориха и въздъхна. — Толкова е хубаво да те усещам под мен. Прекалено хубаво.
	Сърцето ми прескочи няколко пъти, после забърза пак. Думите му подпалваха страст, каквато дори не подозирах, че съществува, която не разбирах, с каквато нямах никакъв опит. Знаех само, че искам да го прегърна силно и никога да не го пусна.
	— Хубаво не е подходящата дума. Перфектно? — Сякаш си говореше на себе си. — Мамка му — простена и тласна таза си напред, точно там където болката ми бе непоносима. Пръстите на краката ми се огънаха навътре, простенах. Цялото му тяло потрепери. Като вълна, която го заля от главата до петите.
	— Вярваш ли в съдбата?
	Въпросът ми дойде малко неочаквано, въпреки че едва успях да го разбера заради замъгленото си съзнание.
	— Не знам — прошепнах. — Ти?
	— Искам да кажа… вярваш ли, че някой неща се случват, просто защото трябва да се случат — попита тихо и отпусна глава. Устните му докоснаха врата ми и още един странен стон се изтръгна от мен. — Сякаш каквото и да правиш, каквото и да си казваш, колкото и да се убеждаваш, тези неща се случват напук на всичко. Просто не можеш да ги спреш.
	Тялото ми вземаше връх над съзнанието, не разбирах какво се опитва да ми каже, а не бях сигурна, че той самият знае за какво говори. Дясната ми ръка беше свободна. Вдигнах я леко и сложих длан върху хладните му копринени къдрици. Устните му минаха като четка по шията ми и езикът му леко се стрелна по пулсиращата ми кожа. Не знам как трябва да съм реагирала при това усещане, но слабините ни се притиснаха по-силно и по-плътно. Той пак целуна същото местенце на шията ми, засмука кожата, но съвсем леко сякаш се страхуваше да не ме нарани. Но това, което се надигаше в мен не беше нито нежно, нито леко. Беше тотален хаос.
	— Ти така и не разбра. — Остана облегнат на едната си длан, а другата внимателно сложи до бузата ми и изви главата ми надолу. Кръвта във вените ми закипя като лятна гръмотевична буря.
	— Какво не съм разбрала?
	Джейс поклати глава. Загрубялата кожа на палеца му притисна долната ми устна и я погали.
	— Невинаги идвах да видя Кам. Той не беше единствената причина да идвам всеки уикенд. — Думите му буквално ме удариха като ток. Той затвори очи. — Идвах да видя теб. Вероятно съм пълнен негодник, пошло копеле. Защото… защото ти беше на колко? На шестнайсет? Какво съм си мислил, мамка му.
	Тези думи, в комбинация с невероятното усещане да е толкова близо до мен, бяха като експлозия, но нямах време да ги обмислям, да разбера, да се хвана за тях. Нямах време дори да ги поставям под съмнение. Той отпусна главата си. Тялото ми се скова. Щеше да ме целуне и аз нямаше да го отблъсна. Не сега. Не и след това, което призна. Не и след като гърдите му се надигаха развълнувано. Това беше напълно достатъчно да изтрие ужасното болезнено чувство от следобеда.
	Устните му се впиха лекичко в носа ми, после се притиснаха в челото ми. След това се претърколи настрани. Ръката, която досега бе обвивала бузата ми като в мека черупка се спусна надолу между гърдите ми, спря до пъпа. Тази сладка целувка по носа и челото бе успяла да парализира междуребрените ми мускули, но въпреки това чаках устните му да се придвижат малко по-надолу. И…
	И това не се случи.
	Обърнах глава, отворих очи.
	Легнал на пода до мен, Джейс бе изгубил съзнание.


>	Четвърта глава

	Не спирах да си повтарям цитати от Форест Гъмп. _Глупак е човек, който действа глупаво._ Не трябваше да чета съобщението му, трябваше да го игнорирам, трябваше да се съглася, когато каза, че е негодник и магаре. Трябваше да се обадя на някого да го закара до тях. Не трябваше да копнея за нещо повече от целувка по челото. И със сигурност не трябваше да си позволявам да ме омае с всичко, което каза, колкото и да ми се искаше да му вярвам. Защото беше пиян. _Думите на пияния са мислите на трезвения._ Така казваше баща ми, но мислех, че не е вярно. Не и в ярката светлина на утрото.
	Не успях да го кача на дивана, затова в крайна сметка го оставих на пода с една възглавница под главата и го завих с одеялото. После седнах до него с намерението да стана да си намеря леглото, но докато го гледах как спи, май не можех да се сетя къде ми е спалнята. Както казва Форест Гъмп, _глупак е човек, който прави глупости_. И докато гледах меките му нежни черти, които старателно криеше в будно състояние, явно съм заспала на дивана.
	Когато се събудих в неделя сутринта, одеялото, с което го бях завила, бе грижливо увито около мен. Възглавницата, която бях оставила под главата му сега беше под моята.
	Джейс го нямаше.
	Една голяма част от съзнанието ми искаше да вярва на думите му, щеше ми се да вярвам, че този път бе казал истината, и че тези думи имаха някакво значение, защото целувката… беше толкова сладка. Но тогава Джейс беше пиян като змей, а сега го нямаше. Разбира се, не можех да не оценя факта, че дойде да се извини. Можехме да продължим оттук, от тази отправна точка. Да бъдем приятели. Но също исках да си забия един юмрук в зъбите, затова че си позволих да тичам навън през нощта, сякаш само това съм чакала, сякаш отчаяно съм се надявала на една целувка.
	Не по челото, но дори това… о, беше толкова сладко!
	Изръмжах отчаяно и зарових глава в дланите си.
	Ако върнех лентата назад, можех да се оправдая. Съобщението му толкова ме изненада! За бога, та аз мислех, че ми е загубил номера. И… е, жена съм все пак, ако това може да мине за оправдание.
	_Само приятели. Само приятели._
	Не спирах да си го повтарям с надежда да успея да си го набия в главата.
	— Май си имала тежка вечер.
	Вдигнах глава. Деби стоеше до вратата с две чаши кафе.
	— Ами, нещо такова.
	Кестенявата й коса беше прибрана с виолетова щипка. Подаде ми кафето и каза:
	— Имам въпрос.
	— Добре — казах и седнах на леглото и скръстих крака. — Аз може да имам отговор на въпроса ти.
	Тя захвърли сандалите си, усмихна се и се строполи на леглото срещу мен.
	— Значи, идвам си аз тая сутрин към четири, влизам и не вярвам на очите си. Защото забелязвам Джейс Уинстед на пода, пиян като кирка, и теб — свита като бебе на дивана.
	Бузите ми поруменяха.
	— А, да… ами…
	Деби се смееше, а аз само заеквах.
	— Ако видя Джейс на някое неочаквано място, по-скоро бих очаквала да го видя в легло, а не до легло. Не че казвам нещо… ама… кажи ми. Какво правеше тук? Видях го на партито и ми се стори, че бе дошъл без грам желание, сякаш не му беше там мястото. О, ето сега всичко си идва на мястото. — Усмихна се още по-широко. — Искал е да бъде на друго място и това място е било тук, с теб.
	Трябва да имаш голямо въображение, за да видиш нещо логично в това.
	— Не, не е така! — С цел да избегна погледа й, който ми подсказваше, че изобщо не ми вярва, зарових нос кафето и отпих. После се наложи да преодолея желанието си и да я попитам за какви „неочаквани“ места става дума и къде го е виждала, и накрая казах: — Сериозно, познаваме се от доста време. С брат ми са много близки приятели.
	— Знам кой е брат ти. Всеки знае — каза и приглади къдриците си. — Но не знаех че _ти_ и Джейс сте _добри_ приятели.
	— Той беше пиян, не можех да го пусна да кара до тях. Заспа на дивана. Това е. Нищо вълнуващо и интересно.
	Веждата й се стрелна нагоре.
	— И защо е дошъл пиян тук?
	_Мамка му, мамка му! Да, добър въпрос._ Опитах се да спечеля малко време като отпих невъзможно дълга глътка от кафето.
	— Бил е някъде с някой, не знам с кого и… ми пусна съобщение. Просто да каже здрасти.
	— Е, това е скучно, наистина.
	— Съжалявам — засмях се аз.
	— Мамка му, надявах се да измъкна някой и друг мръсен детайл и да го съпреживея чрез теб.
	Очите ми трябва да са били изскочили от орбитите, защото сега се смееше с пълно гърло.
	— Хайде, стига! Джейс има… не знам… в него има нещо суперпривлекателно, нещо силно, нещо, което ти подсказва, че ако някога имаш честта да те изчука, животът ти няма да е същият. Никога.
	— Чука те и животът ти не е същият? — повторих като малоумна. Няколкото ми опита в секса не бяха нищо впечатляващо. — Това предполага някакви суперумения на пениса ли?
	Деби се засмя и падна по гръб, като в последния момент успя да задържи кафето си, без да го разлее.
	— Умения на пениса? О, боже…
	Усмихнах се и стиснах здраво чашата.
	— Ерик не беше с теб, като се върна, нали?
	— Не.
	Усетих как напрежението, обхванало врата ми, отминава. Ако Ерик се бе прибрал с нея, вече щеше да е казал на Кам или на някой друг от агитката.
	— Мога ли да те помоля за една услуга? Може ли да не казваш на Ерик, че Джейс е бил тук? Не искам хората да остават с грешното впечатление.
	— Ха, че как изобщо някой може да си помисли нещо… грешно — подразни ме тя.
	— Точно това имам предвид. И не искам Кам да откача, без да има очевидна причина.
	Тя легна настрани и сложи чашата си на нощното шкафче.
	— Значи Кам е от онези много грижовни батковци, които бдят като орли над сестрите си?
	— Даже не можеш да си представиш за какво става дума.
	— Но пък е хубаво да имаш някой, който да се грижи за теб — каза и протегна крака. — Обзалагам се, че е истински ад, когато става дума за гаджетата ти.
	Отпих от кафето и реших да сменя темата на разговор.
	— Като стана дума за гаджета, изненадана съм, че Ерик не се прибра с теб.
	Тя захапа устната си.
	— Искаше да се върне на партито, така че…
	Значи Ерик получаваше всичко, което си пожелае. Точно като Джеръми. Сведох поглед към чашата си. Исках да кажа нещо, но се страхувах да не прескоча границата на приличието. От друга страна, да продължавам да мълча… това ме убиваше. Никой в училище не попита нищо, макар че виждаха как Джеръми се отнася с мен. Как ми крещеше дори за най-дребните неща. Всички предпочитаха да се правят на глухи и слепи. Така им беше по-лесно. Стиснах очи. Чувството на безпомощност се върна. Като стар приятел, който постоянно има нужда от теб. Ти нямаш нужда от него и не го искаш вече, но не можеш да се отървеш от него.
	Не, аз не бях онова момиче, не бях ничия жертва.
	Когато телефонът й звънна, отворих очи. Тя бързаше да го извади от джоба си.
	— Хей, бебчо. Бях… — думите й увиснаха като отсечени. Замръзнах от ужас. — Да, знам. Да, знам… Просто отидох да взема кафе. Ти…
	Тя се завъртя и пусна краката си на пода. Когато се изправи, очите й срещнаха моите. Бузите й пламнаха. Тя бързо отвърна поглед от мен и тръгна да излиза.
	— Ерик, бебчо, съжалявам, не знаех, че… — Спря до вратата, наведе се да вземе сандалите си и памучните й къси гащи се вдигнаха нагоре по бедрата. Не можах да задържа звука, който се откърти от гърдите ми, но тя не чу. Вероятно е бил удавен в думите, които я засипваха от слушалката на телефона. Цялата й кожа бе в жълненикавосини охлузвания, рани и петна. Някои стари, някои съвсем пресни, лилави. Знаех, че са на по-малко от двайсет и четири часа.
	Деби се изправи. Сандалите висяха в отпуснатите й пръсти.
	— Идвам веднага. Трябва само да сложа бензин… Да, знам… знам, че ми каза, но беше късно и… — Пое дълбоко въздух и накрая прошепна: — Съжалявам.
	Докато я гледах как бавно затваря вратата зад себе си, усетих силен спазъм в гръдния си кош. Затворих очи, но не можех да изтрия от съзнанието си това, което видях. Не можех и да не мисля за това, което означаваха тези следи. Никой не можеше да види всичките тези рани и синини. Бяха на скрити места, бяха направени с цел никой да не ги забележи.
	Тениската ми започваше да лепне по гърба и дясното коляно ме болеше. Ходенето пеша в тази жега от лекцията по история към лекцията по музика беше крайно неприятно. Положението се очертаваше още по-зле, защото ако исках да ям, после трябваше да вървя цялото това разстояние до източното крило.
	— Трябваше да вземеш автобуса — каза Кала Фриц и намести дръжката на чантата си на другото рамо. — Няма защо да се мъчиш да вървиш.
	— Добре съм.
	— Имам радар за глупости и в момента той удря на червено.
	Запознах се с нея едва преди седмица. Бяхме заедно в групата по история и музика. Но тази една седмица ми беше достатъчна да разбера, че когато се налагаше и когато беше в настроение, Кала беше откровена до нетактичност. Освен Деби, тя беше единствената ми приятелка. Не броях Ейвъри, защото тя беше гадже на брат ми — налагаше й се да ме харесва. Преди да тръгна за колежа, мама ми каза, че някои от най-добрите и най-дълготрайните й приятелства са започнали точно през първата година в колежа. Не вярвах това да се случи с мен. Дори приятелството ми със Сейди не продължи дълго след като се разделихме, а бяхме започнали да танцуваме от петгодишна възраст.
	— Куцаш още от футболното игрище — добави тя.
	По лицето ми избиваше пот, очилата ми се хлъзгаха по носа. Нагласих ги и й се усмихнах. Нисичка, заобленка, Кала Фриц ми напомняше на едно от онези много красиви момичета от 50-те. Тя беше момиче, което би танцувало в бурлеска и би направило много пари само с танци. Но Кала не беше съвършена. Беше като мен. Имаше голям белег от разрязване на лявата буза, от крайчето на устната до ухото. Когато сложеше повече пудра, почти не личеше. Не знаех как е станало, не исках и да питам. Реших, че за такива работи трябва да ти кажат доброволно, а не да досаждаш с въпроси.
	— Аз винаги куцам — възразих. Не беше възможно да прикрия операцията на крака си заради „красивия“ ярко розов шев точно върху капачката на коляното ми. Искаше ми се да мога да го скрия, но в тази жега в края на август, това беше пълен абсурд. — Просто имам нужда от упражнения, от ходене.
	— Пак безсмислици и глупости. _Моите_ бедра имат нужда от упражнения, а ти имаш нужда от хамбургер — каза строго тя.
	— Виждала ли си ми задника? Трябва да ти кажа, че този задник е видял много хамбургери. Лично, персонално запознанство. За това говоря. И е в много топли приятелски отношения с пържените картофки.
	— Нямаш грижа, моите бедра направо се чукат с млечни шейковете.
	Засмях се и въздъхнах с облекчение, когато влязохме в тунел между двете крила. Беше под земята и температурата беше почти двайсет градуса по-ниска.
	— Чудя се дали някой ще забележи, ако се просна на земята — каза Кала.
	— Вероятно, но аз ще съм легнала до теб.
	През останалата част от пътя Кала мърмореше, затова че трябва да ходи на лекции по музика, при положение че учеше за медицинска сестра. Напълно я разбирах. Музиката е лесен предмет, но не е от най-интересните. Професорът ни почти заспиваше от скука, а всички присъстваха, само защото им се налагаше.
	Колежът ми се струваше нещо доста странно. Като училище, само че родителите ти не се месят и пак има часове, които никой не иска да посещава. Разликата е, че колежът е платен, поради което е супер по-зле от училище.
	Залата беше пълна, седнахме най-отзад в средата на реда. Ако коляното ми можеше да говори, би ми благодарило за облекчението. Вдигнах очилата си и захванах косата си с тях. По челото ми се стичаше пот. Крайно неприятно! Няма нищо по-конфузно от това да се появиш в час изпотен и почти припаднал от ходене. Исках да е есен!
	— Събуди ме десет минути преди края — каза Кала и се плъзна надолу в седалката си, без да маха очилата. — Защото тогава ще мога да се самозалъгвам, че съм положила усилия да слушам лекцията.
	— Добре — усмихнах се.
	Докато залата се пълнеше с още и още студенти, започнах да прехвърлям записките си в тетрадката и да търся къде бях писала миналия път. Изобщо не усетих, че някой върви към свободното място до мен, но когато чух скърцането на стола, се обърнах да погледна кой сяда и ченето ми увисна. Джейс Уинстед се бе цопнал най-арогантно на стола до мен. Изпружил дългите си крака, отпуснал мързеливо ръце от двете страни на облегалките на стола, облечен в избелели джинси и тениска, изглеждаше сякаш има пълното право да седи до мен, само дето аз не можех да разбера какво прави тук. Странната полуусмивка изви устната му нагоре.
	— Здрасти.
	Огледах се да се уверя, че не съм объркала залата. Кала си седеше до мен, само че сега си беше свалила очилата и гледаше Джейс. В транс. Да, не бях объркала залата.
	— Здрасти — казах.
	Усмихна се широко.
	— Изглеждаш изненадана.
	— Защото съм — казах рязко, почти изплувайки от вцепенеността си. — Какво правиш тук?
	Той почука с дългия си пръст върху тетрадката си.
	— Имах среща с консултанта си миналата седмица, исках да съм сигурен, че съм събрал всички кредити. Оказа се, че ми трябва оценка и по музика, а това беше единственият клас, в който имаше свободни места.
	Джейс млъкна и погледът му бавно се премести към лицето ми. Тялото му беше отпуснато, но в очите му имаше някакво тихо напрежение.
	— Всъщност седях пред теб, но ти не ме забеляза — добави. — Но _аз_ те видях.
	Нямаше начин да знае програмата ми. Следователно неговото присъствие в моя час нямаше нищо общо с мен, нито пък с късната му визита в неделя сутринта. Знаех това, осъзнавах го, но защо не можех да спра надигащата се надежда и вълнение?
	— Това е… това е… страхотно.
	Усмихна се още по-сърдечно. Бузите ми пламнаха и веднага откъснах очи от него.
	Добре, можех да се справя с това. С Джейс говорихме, разбрахме се, всичко беше наред, _приятели_. Нещата, които каза в събота през нощта, нямаха значение. Нито пък усещането да го чувствам върху себе си. Тогава беше пиян. Още една грешка. Хванах се за последното, защото ако започнех да мисля за другите възможни варианти, щях да отприщя цял океан от болка. Погледнах го скришом. Той не откъсваше очи от лицето ми, но после погледът му бавно се плъзна към скута ми. Десният ми крак бе изпружен. Белегът ми се виждаше, нямаше начин да го скрия. Бузите ми пламтяха от смущение. Преместих тетрадката върху болния си крак.
	— Тоя час е наистина скучен — каза Кала и размаха ръце, за да привлече вниманието му. — Аз съм Кала между другото. — И изпружи ръка към него. Той протегна лявата си ръка и успяха да се здрависат пред мен. Погледът му се задържа за няколко секунди върху лицето й. Не в белега, не. Дадох му бонус точки за деликатността и състраданието — качества, които той наистина притежаваше.
	— Аз съм…
	— Джейс Уинстед — каза тя и се облегна. — Познавам те. Е, добре де, не те познавам, но съм чувала за теб.
	Бузите му леко порозовяха. Изчервяваше ли се?
	— Така ли? — попита той.
	Тя кимна и се усмихна някак заговорнически.
	— Мисля, че няма жена в този колеж, която да не е чувала за теб.
	Завъртях очи.
	— А, ясно — засмя се той.
	— Наистина ли ти е ясно? — попитах.
	Точно в този момент аудиторията утихна, защото професорът влезе. Джейс обърна поглед напред и захапа долната си устна. Имаше нещо детско, съвсем хлапашко в начина, по който го направи. Спомних си как впиваше устни във врата ми. Спомних си как впиваше устни в _моята_ устна и за секунди усетих онова познато парене върху кожата си, като жиг за цял живот, нещо, което винаги да ми напомня. По вените ми сякаш не течеше кръв, а електричество. Спомних си притиснатите му в мен бедра и таз. И как се движеше леко… Боже, трябваше да намеря нещо за чукане.
	— Някои хора биха казали, че съм доста… популярен… — каза той след много време.
	— Сред дамите? — подсказах продължението на изречението му и извадих химикал от чантата си.
	— Може би — отговори и ме погледна изпод гъстите си мигли.
	— Може би? Не може би, а съвсем сигурно — промърмори тихичко Кала.
	Джейс се размърда в стола си. Не можех да не се усмихна. Чувстваше се неудобно, когато се говореше за неговата слава на красавец и истински жребец сред дръгливите коне. Не можах да се удържа да не го подкача.
	— И какво ще кажат тези дами за теб? Дали биха казали само хубави неща, или пък и някои лоши? — прошепнах, защото професорът бе започнал да обяснява шестте елемента на музиката.
	Той не отговори веднага. Пишеше в тетрадката си. _Ритъм. Мелодия._ Помислих си, че никога няма да отговори.
	— Зависи кой пита.
	— Защо да зависи и какво зависи?
	Отново се усмихна леко.
	— Зависи от няколко фактора, но мога да те уверя, че повечето ще ти кажат само хубави неща. Много хубави неща. — Светлосивите му очи намериха моите, наведе глава към мен, топлият му дъх отново затанцува по бузата ми. — Всъщност биха казала страхотни неща.
	Сърцето ми пак започна да прескача. Флиртуваше ли с мен? Преглътнах тежко.
	— Като например?
	Тук вече не ми отговори. Насилих се да се фокусирам върху лекцията. Усещах втренчения поглед на Кала. Момичето не знаеше как и откъде го познавам и вероятно мислеше, че съм една от онези, които биха казали _страхотни неща_ за него. Искаше ми се да вярвам, че говори така, защото е самодоволен, арогантен, и нищо повече, но знаех как целува и не беше трудно да си представя, че целувките са само една малка част от уменията му. Предполагам момичетата пишеха статуси в интернет и се хвалеха една на друга и си разменяха информация за обиграния и страхотен Джейс, който в този момент отново се размърда до мен. Усетих дъха му до врата си точно под ухото и застинах. Върху същата онази чувствителна точка, която бе целувал, смукал, докосвал с езика си. Исках да се свия на топка и в същото време не можех да си намеря място.
	— Мисля, че знаеш много добре какви страхотни неща биха казали и за какво — прошепна в ухото ми.
	Така и не разбрах нищо от лекцията. Близостта му ме разсейваше, не можех да мисля за нищо друго. Всеки път когато кракът или ръката му ме докоснеха, бях напълно изгубена.
	И това щеше да продължи цял семестър? От една страна трябваше да негодувам от перспективата, но щеше да е лъжа. И кого щях да лъжа? Себе си? Сега, когато знаех, че ще го виждам три пъти седмично, желанието ми да ходя на лекции по музика се увеличаваше с всяка секунда. В крайна сметка, кой би се отказал от малко радост за окото. А той бе сладка, шоколадова радост.
	Джейс излезе с нас. Температурата се бе качила с около десет градуса. Слънцето беше опустошително.
	— Накъде отивате — попита той и прокара ръка през разбърканите си къдрици.
	— Аз се прибирам в общежитието — каза Кала и нагласи очилата си. После се обърна към мен: — Ти няма ли да се връщаш в южното крило?
	Замислих се за дългото ходене, което ме чакаше в тая жега и кимнах.
	— Да, май трябва да стигна дотам. Имам лекция от един часа. Все ще стигна за час.
	— Мога да те закарам — предложи Джейс. Погледът му се спусна почти мълниеносно към земята, но бях сигурна, че успя да огледа коляното ми. Замръзнах. — Мога да бъда твой личен шофьор! — Усмивката му беше зловещо съблазнителна. За секунда се изгубих в нея. Стомахът ми, мускулите, слабините ми се усукваха като водни змии, но успях да поклатя отрицателно глава.
	— Благодаря, но не искам да те отклонявам от пътя ти.
	Някой извика името му, той махна вяло и нито за секунда не откъсна очи от мен.
	— Ще те закарам. Колата е паркирана съвсем наблизо, на паркинга е.
	— Но…
	— Не е кой знае какво. И без това отивам натам.
	— Много мило от твоя страна — каза му Кала и ме стрелна с поглед, който трябваше да означава _Затваряй си устата и прави каквото ти се каже_. — Коляното я боли.
	Беше толкова неудобно, чувствах се като инвалид.
	— Не ме боли чак толкова. Освен това трябва да го раздвижвам. Ходенето е добре за крака ми…
	Изпищях, когато ръката на Джейс се усука около талията ми, наведе се и преди да разбера какво става вече ме бе метнал на рамото си и ме носеше към колата, сякаш не тежах повече от кило захар. Чантата ми падна от рамото и се удари в земята.
	— Какво правиш?
	— Перспективата да стоя в тая жега и да споря с теб дали можеш, или не можеш да ходиш до източното крило ме поизнервя.
	Хванах се за гърба на тениската му. Не виждах нищо през косата си.
	— Ами тръгвай тогава! Защо трябва да се държиш като пещерняк?
	— Защото няма да ходиш пеша дотам — каза и сложи ръка на бедрото ми в опасна близост до задника ми. — Ето затова.
	Кала се смееше.
	— Е, ето ти идеалното разрешение на проблема.
	Вдигнах глава и я изгледах гневно през кичурите коса.
	— Не ми помагаш така.
	Тя ми се усмихна, вдигна чантата ми от земята и я подаде на Джейс, който вече бе протегнал ръка да я вземе.
	— Ще се видим по-късно — каза тя.
	— Предателка — измърморих.
	— Благодаря — викна Джейс към нея, а аз го стисках толкова силно, сякаш животът ми зависеше от това. — Ти как си там горе?
	— Как мислиш? — излаях.
	Минахме покрай група студенти. Всички избухнаха в смях. Едно от момчетата извика:
	— Ето как Джейс си лови момичета.
	Тялото ми се вледени. Той се завъртя да отговори, а аз вече пищях от ужас да не падна. Джейс продължи да върви на заден ход и да се смее.
	— При някои трябва да се действа предимно с ръце.
	— Аз съм свободна за такъв подход, когато не си толкова зает — чу се кадифен женски глас.
	Изпсувах. Джейс започна да цъка с език и да клати глава неодобрително.
	— По-спокойно с псувните, Тес.
	Успях да се задържа с една ръка за тениската му, а с другата го ударих в бъбрека.
	— Заболя! — Усмихнах се. — Ако другата ми ръка беше свободна…
	Много добре знаех продължението на изречението.
	— Ако дори за секунда си помислил, че можеш да… _олеле_! — извиках, защото към бързото ходене бе добавил и подскоци. — Задник!
	— Мисля, че ти трябва едно пляскане по дупето.
	Отворих уста да го унищожа с думи, но вече бяхме стигнали до колата и… идеята за пляскане не ми се стори чак толкова лоша. Очевидно се шегуваше, защото никога не би си позволил да сложи ръка върху дупето на сестрата на Кам. Джейс пусна чантата и отвори вратата. Усетих как мазолестите му длани се плъзгат по бедрата ми. Беше нечовешка жега, но незнайно защо започнах да треперя. Изпсувах наум. Как така не можех да контролирам тялото си? Как така отговарях отзивчиво на всеки негов допир. Ръцете му бяха вече върху таза ми.
	— Можеш да ми пуснеш тениската вече.
	— О! Да — казах и го пуснах.
	Раменете му се тресяха от смях. Секунда след това плъзна тялото ми по своето. Гърлото ми се сви, не можех да поема и глътка въздух при неочакваната близост. Краката ми вече бяха стъпили здраво на земята, но ръцете му останаха на ханша ми.
	— Ето, готово. — Гласът му беше по-плътен от обикновено. И после ме пусна. — Можеш да се качиш, нали?
	Махнах косата от лицето си и поех дълбоко въздух.
	— Не съм инвалид.
	— Никога не съм казвал такова нещо.
	— Мога да вървя и мога да се качвам в джипове.
	Той вдигна чантата ми, пусна я на задната седалка.
	— Сигурен съм, че е така — поклати глава.
	Погледах го и когато видях извитата му вежда, разбрах, че ще седи там и ще чака, докато се кача. Въздъхнах и се качих. Той се усмихна с най-прелестната си усмивка, затвори вратата и мина от другата страна, седна и включи двигателя на джипа. Мощната гореща вълна от вентилаторите на колата ме удари в лицето и разпиля косата ми във всички посоки. Очите му бяха стоманеносиви, ясни и… вторачени в мен.
	— Добре, сега ми кажи защо не искаше да те закарам.
	Смехът и усмивката бяха изчезнали. Беше напълно сериозен.
	— Не е така. Не че не исках…
	— Нима? — Пресегна се и откачи очилата си от огледалото за обратно виждане. После ги плъзна по носа си и се облегна. Разбърканите му къдрици паднаха от двете страни на рамката на очилата. Макар че очите му бяха скрити зад тъмните стъкла, знаех, че ме гледа и нямаше къде да изпълзя и да се скрия. Никой не гледа така, както Джейс Уинстед. Сякаш виждаше през мен. Пробиваше слой след слой плът и душа и ме виждаше съвсем оголена пред него.
	— Заради събота вечерта ли е? Бях доста неадекватен. Мамка му, не мога да си спомня нищо от мига, в който влязохме в общежитието.
	— Нищо? — вратът ми пламна.
	— Нищо. — Поклати глава. — Така че само господ и ти знаете какво съм казал и какво съм направил, но трябва да е било нещо лошо, за да не искаш да се возиш в една кола с мен.
	Исках да забия юмрук в топките му, макар и да знаех много добре, че тогава беше пиян като кирка. Достатъчно пиян да не си спомня как ми каза, че е идвал у нас, за да вижда _мен_, а не само Кам. Достатъчно пиян, за да не помни малката случка на пода. Трябваше да събера цялата си воля да не го подхвана на тая тема. Защото… какъв беше смисълът? Той беше пиян, а аз достатъчно глупава да го пусна в апартамента си. Освен това, всичко беше временно и не исках да прецакам ситуация, която беше вече достатъчно прецакана. Въздъхнах дълбоко и казах бавно:
	— Не си направил и не си казал нищо лошо. Не си ме обидил, не си ме ядосал.
	Той не отговори веднага.
	— Но спах на пода, а ти спа на дивана?
	— Да… падна и остана там… Аз съм заспала на дивана.
	— Браво на мен — засмя се някак нервно. Минаха няколко секунди, никой не каза нищо. Помислих си, че сега е времето да бягам от колата. — Приятели сме, нали?
	Сърцето ми потъна, независимо че часове наред си бях повтаряла точно тези думи.
	— Да.
	— Поправи ме, ако греша, но един приятел винаги ще те закара донякъде, ако се налага, нали? — Кимнах, но започвах да се плаша от насоката, в която тръгна този разговор. — Е, тогава какво толкова има? Какъв е проблемът?
	Извърнах глава и въздъхнах. Неговата близост не ми помагаше да сложа край на това, което изпитвах към него — не можех да спра да го харесвам, да му се възхищавам. Но това не беше единствената причина.
	— Не искам хората да си мислят… — Започнах да опъвам някакъв конец на подгъва на късите ми гащи. — Има много неща, които не мога да правя… Не мога да танцувам, не мога да спортувам, да тичам на място дори. Мога да вървя. Това е. Това мога. Това е всичко, което мога.
	Почувствах се тъпо, след като му казах тези неща, а и се съмнявах, че ще разбере колко ми е тежко. От един активен, спортуващ човек се бях превърнала в купа желе. Дори не бях сладко желирано бонбонче.
	— А аз глупакът да си помисля, че тайничко си се надявала да те метна на рамо! — Превключи на задна и тръгнахме, а аз се засмях. Можех ли да не се засмея?
	— Съжалявам, че те разочаровах.
	— Никога не можеш да ме разочароваш. — Погледна през рамото си, докато маневрираше и се усмихна. Зачудих се дали е забелязал как пулсът ми се качи на около двеста в минута след последните му думи. — Разбирам какво ми казваш. Трудно е да се откажеш от нещо, което е било като въздух за теб. Уж най-обикновено нещо, а в един момент не можеш без него.
	— Така е. — Пак започнах да дърпам конеца. — Липсва ми адреналинът от танцуването, от бягането. Енергията. Тези неща ме успокояваха. Това бях и съм аз… — Не бях сигурна дали изобщо говоря свързано, дали ме разбира. — И сега нямам нито едно от тези неща. Нямам енергията.
	Беше мълчалив през цялото време, докато маневрираше между колите на паркинга.
	— Могат да се правят толкова много други неща.
	Секс? Обзалагам се, че е това.
	— Знаеш ли кое е едно от най-успокоителните неща за мен? — попита. Слава богу, че не знаеше какви сцени се разиграваха в болния ми мозък. — Ездата.
	Замигах и издадох някакъв нечленоразделен звук, а той се засмя.
	— Нищо не може да се сравни с това, Тес, казвам ти. Когато танцуваш, имаш ли усещането, че летиш?
	— Да — прошепнах. Въпросът му ме шокира. Точно това усещане ми липсваше. И той знаеше?
	— Точно така се чувства човек, когато язди. Трябва да опиташ. Мисля, че ще ти хареса.
	Нямах представа какво да му кажа. Не разбирах. Дали ме канеше във фермата на родителите си? И изобщо какво значение имаше? Да се кача на оседлан кон за мен бе равносилно да си играя на домашни любимци с тиранозавър.
	— Гладна ли си? — смени бързо темата, преди да отговоря. — Отивам в Бърлогата. Кам и Ейвъри ще са там. Храната там е по-добра от тая в столовата.
	Така си беше. Свих рамене, не знаех какво да кажа и на това.
	— Хайде. — Пресегна се и ме хвана за ръката. — Ела да обядваш с нас.
	Устните ми потрепериха. Това… това беше Джейс. Онзи Джейс от спомените ми. Винаги те увещава в нещо, убеждава те, което е хубаво за теб, винаги отворен, забавен човек, с когото можех да говоря и да бъда откровена. И колкото и глупаво да звучи, за секунда изпитах болезнено силно желание да си спомни какво се случи в събота през нощта. Но… може би така беше по-добре.
	— Не искам да съм малката сестричка, която се мъкне навсякъде.
	— Не се мъкнеш, не си нежелана.
	Погледнах го безизразно.
	— Винаги съм се влачила след него. Ето, дори се домъкнах в колежа му.
	— Ти не дойде заради него, Тес. — Наближихме знак СТОП и той намали скоростта. Погледна ме, устните му отново се извиха в полуусмивка и каза: — И знаеш ли какво?
	— Какво? — усмихнах се и аз.
	— Не му пука, че си го последвала тук. Той е щастлив, че си тук. Не ми пука дали си го последвала или не, важното е, че си тук. Щастлив съм, че си тук.


>	Пета глава

	Отказах се да споря с Джейс кое е по-добре — да ме закара с колата или да вървя. И не му отне много време да ме убеди, особено когато листата на големите кленове полека се обагриха в червено, златно и кафяво. Септември отстъпи място на пъстрия октомври. И заваля. Заваля така, сякаш никога нямаше да спре. Есента идваше. Всяка сутрин хладният вятър от Потомак предупреждаваше, че се задава много студена и влажна зима.
	Поне веднъж седмично Джейс слагаше голям къпкейк в хладилната чанта на задната седалка. На път за източното крило си го разделяхме. Ако продължавах с това темпо, скоро щях да кача петнайсет кила, но досега успях да опитам толкова различни видове. С туикс, ягодов, с бял шоколад, със „Скитълс“; не ми харесваше този с банан и шоколад. А онзи с черния шоколад беше толкова съблазнителен и греховен, че ми мина през ума да ида на църква след това.
	Днес ядохме тъмночервен кейк с някаква бяла глазура. Беше божествен. Не знам откъде ги вземаше, но този, който ги правеше, заслужаваше златен медал за вълшебство.
	Когато излязохме от лекцията по музика в сряда, небето бе натежало от гъсти черни облаци. Очертаваше се да вали. Отново. С това коляно трябваше много да внимавам по хлъзгавите участъци, които бяха… навсякъде. Ако паднех на задника си, не само че щеше да е унизително, но и можеше да има сериозно последици. Махнах на Кала и се качих в джипа. Джейс включи захранването и от радиото се разнесе някаква песен на Елвис Пресли. Очевидно бе оставено на радиостанция _Елвис_. Докато даваше на заден, за да обърне, аз се наведох и смених станцията. Оставих радиото на _Октан_. И тогава съвсем неочаквано той спря колата. В смисъл… наистина я спря. В средата на паркинга.
	— Ти сериозно ли направи това, което направи, или халюцинирам?
	— Какво? Какво съм направила? — попитах невинно.
	Зад нас се бяха наредили коли, запречвахме пътя на всички, които искаха да излязат от паркинга.
	— Току-що изключи най-великия глас заради… — Погледна радиото с погнусена гримаса. — Заради _Godsmack_?
	— Ей, не говори така за _Godsmack_.
	— Нямам нищо против тях. — Клаксони свиреха зад нас, но той не им обърна никакво внимание. — Разбира се, докато това не е за сметка на Елвис.
	— Не мога да слушам Елвис.
	Ченето му увисна, гледаше ме и не вярваше на ушите си.
	— Не, не можем да бъдем приятели в такъв случай. — Засмях се. Той присви очи и най-сетне, слава богу подкара джипа. — Добре, че си толкова сладка, иначе щях да те изритам от колата.
	Пак се засмях и се облегнах в седалката.
	— Мога да кажа същото и за теб и твоя отвратителен музикален вкус. — Той ме стрелна с унищожителен поглед, а аз се усмихнах широко: — Кънтри музиката е минало.
	— О, ти наистина не знаеш какво е музика! Трябва да ти дам някои и друг урок.
	Опитах се да се преборя с топлината, която се разливаше в гърдите ми. Опитах се да не й обръщам внимание. Продължихме да спорим за музика, докато той търсеше място на паркинга. Отне време. Имаше доста свободни места в началото, но той ги подмина. Знаех защо. Не искаше да вървя дълго. Обикновено прекалената му загриженост за крака ми предизвикваше сърбеж по кожата ми и се изнервях, но не казах нищо, докато обикаляхме и чакахме да се освободи място. Най-накрая една кола излезе и паркирахме между Сара Крийд и Бърлогата. Беше много мило от негова страна, наистина, много галантно. И… не биваше да си позволявам да мисля, че зад този жест се крие нещо повече от това.
	— Как е Джак? — попитах, докато говореше за Джони Кеш. Очите му грейнаха с мека топлина и гордост. Идеше ми да замъркам като котка. Толкова нежен и различен беше сега!
	— О, страхотно. Тръгна на детска градина. Предучилищна. Учителката, госпожа Хигинс Каза, че е най-умното дете в класа.
	Усмихнах се и разкопчах колана.
	— Сигурен ли си, че ти е брат?
	— Какво искаш да кажеш?
	Кога бе застанал до вратата ми… не знам. Измъкна чантата ми от задната седалка, преди да успея дори да мръдна. В очите му видях нещо ново, странно, нещо, което не бях виждала преди.
	— Разбира се, че ми е брат.
	— Шегувам се — казах и се пресегнах да си взема чантата, но той я преметна през рамото си и тръгна напред. — В смисъл, като се има предвид, че е най-умното дете в класа, как изобщо може да имате някаква роднинска връзка.
	Тревогата в очите му изчезна и се усмихна.
	— Джак има моя интелект, външен вид и чар!
	— Да бе, да.
	Той се засмя с пълно гърло и преметна свободната си ръка през рамото ми. Тръпки се спуснаха от врата ми по гръбначния ми стълб, по ръката, чак до нозете. За Джейс това не означаваше нищо. Предполагам не забелязваше как го гледаха хората, докато слизаше по стълбите, минаваше покрай десетки лица, които го познаваха, а тук му е мястото да кажа, че _всички_ го познаваха. Добре помня, когато ме прегърна за първи път така. Беше вечерта, когато дойде у нас, без да предупреди. Беше седмица след… инцидента с Кам.
	Брат ми се бе окопал в мазето, след като вече бе изпил цялата колекция от скъпо уиски, което баща ми държеше там. Очевидно Джейс и Кам бяха говорили по телефона или си бяха писали съобщения и Джейс се бе притеснил. Беше зарязал всичко и беше карал няколко часа, за да дойде и да види какво става.
	Когато видях Джейс във фоайето да говори с мама и татко, мисля, че ме удари гръм. Той беше най-красивото момче, което някога бях виждала. Косата му беше по-къса, но все така рошава, очите — стоманеносиви. Усети ме, обърна се и ме погледна, макар че май се криех или поне правех опити да се скрия, надничайки през вратата на всекидневната. За миг очите му се промениха, натежаха, но тогава се страхувах, че в мен вижда само причината за проблемите на Кам. Онази нощ беше ужасен студ, къщата не можеше да се стопли, но изведнъж имах чувството, че е лумнала в пламъци, защото нямах достатъчно въздух и ми стана много горещо.
	Скрих се пак зад вратата, избягах на верандата и се свих на топка на един стол. Гледах далечните мигащи звезди и се питах как така се стигна дотук. Точно там ме намери Джейс. Вместо да ми се скара за това, което се случи с Джеръми и всичко, което Кам направи, след като разбра, той седна и ми разказва за Коледа, после пита за танците ми, пита ме кой ми е любимият предмет в училище и за какво ли не, само не и за проблема, който едва не съсипа семейството ми. До ден-днешен не ме бе питал нищо за Джеръми, никога не отвори дума за това, което се случи с Кам. Просто тази тема не съществуваше между нас. Докато говорехме на верандата, пръстите ми се бяха вкочанили, бяха се превърнали в блокчета лед и тогава Джейс ме прегърна през рамото, както сега, и ме поведе към къщата, на топло, и може би точно това бе мигът, когато си паднах по него.
	Така че този простичък жест може би не означаваше нищо за него, но за мен… стомахът ми бе отново на възел. И след като си мислех, че не може да стаен по-зле, ръката му улови крайчетата на опашката ми, дръпна леко главата ми назад, и аз изтръпнах, но не от болка. Вдигнах очи и улових погледа му, точно когато спря пред двойната синьо-златиста врата.
	Очите му бяха сребристи. Тъмно, дълбоко, величествено сиво, което се открояваше още повече на фона на черните зеници. Не можех да разчета погледа му, но имаше нещо толкова привлекателно, което ме привличаше като магнит към него. Усетих как устните ми се отварят. Миглите му бавно се спуснаха надолу. Устата му се опитваше да заформи някаква дума, но точно тогава вратата се отвори и хладният въздух, който се втурна навън към светлия ден, спря думите му. Сякаш ги отнесе с вятъра.
	Онази странна, тайнствена полуусмивка заигра на лицето му и той откъсна поглед от мен. Ръката му бавно се спусна надолу. Влизахме в Бърлогата. Едва тогава ми подаде чантата. Пръстите ни се докоснаха леко и руменина заля бузите ми. Отново.
	Той наведе глава към мен и докато говореше, устните му почти докосваха кожата ми.
	— Забелязал съм нещо различно в теб.
	Усещах учестения си пулс, но не само заради опасната му близост, но и защото току-що бях забелязала брат ми и Ейвъри. За щастие масата им беше чак в другия край и седяха с гръб към нас. Едва виждах меднорусата коса на Ейвъри.
	— Какво? — попитах леко задъхано.
	Джейс не ми отговори веднага. Моментът беше толкова интимен, а в същото време стояхме на показ пред десетки любопитни очи. Бавно се превръщах в душевна развалина.
	— Изчервяваш се повече от преди.
	Много ясно, че пламнах още повече.
	— И сега съм много любопитен за какво си мислиш. — Усмивката му ставаше все по-широка. По-скоро бих преживяла смъртта хиляда пъти, отколкото да му кажа.
	— Не мисля за нищо.
	— Аха.
	Прокара пръст по горещата ми буза, после направи крачка назад и се изправи, обърна се към опашката и каза:
	— Не знам за теб, но аз умирам от глад.
	Кимнах бавно и се наредих с него. Бях гладна, но не исках храна, исках него. Исках да ме докосне отново, исках да ме целуне, да ме гледа с тази странна усмивка, която имаше поразяващ ефект върху мен! А сега трябваше веднага да спра да мисля за това, защото след няколко минутки щяхме да седнем при брат ми и гаджето му, и Кам нямаше да е никак доволен, ако сестра му точи лиги по най-добрия му приятел.
	Възползвах се максимално от няколкото минути, за да си възвърна самоконтрола, взех си пържено пиле и салата, като упорито продължавах да се заблуждавам, че марулите ще компенсират калориите в хрупкавото пиле. Джейс си взе пържени картофки и един от онези хамбургери, които веднага се лепят на задника. Най-вече на моя.
	Докато вървяхме с таблите към масата, всяка женска глава се обърна да ни огледа. После се навеждаха, шепнеха си нещо и се смееха. И така през цялото време, докато криволичехме през лабиринта от квадратни маси с бели покривки. Съмнявам се, че не забелязваше какво става около нас. Забелязваше и още как… особено с тази извита сластна усмивка на уста. Погледнах го с присвити очи.
	— Хей, здрасти! — извика Ейвъри и потупа празния стол до нея. Усмивката й беше толкова широка, че имах чувството, че лицето й ще се сцепи на две. Прелестно момиче. Приказна коса, огромни усмихнати очи. — Точно се чудехме къде сте.
	Опитах се да пренебрегна зашеметяващото чувство, че се обърна към нас като към двойка, като към двама души, които винаги идват и си тръгват заедно.
	— Здрасти.
	Кам плъзна пръсти в косата на Ейвъри. Почти бях сигурна, че не може да стои до нея без постоянно да докосва някоя част от тялото й.
	— Какво ново? — попита брат ми.
	— Нищо. Коефициентът ти на интелигентност не е помръднал грам нагоре — каза Джейс, усмихна му се и седна срещу мен.
	— Много хитро — каза кисело брат ми.
	— Да, обичам да демонстрирам интелигентността си — отвърна Джейс. Усмивката не слизаше от лицето му.
	Седнах до Ейвъри и махнах на Брит и Джейкъб. Не ги познавах много добре. Винаги идваха преди нас и винаги седяха на тази маса. Освен това Брит ядеше огромни количества картофки с майонеза. Само като я гледах, ми се гадеше. Днес обаче, слава богу, блондинката ядеше пица. Джейкъб прелистваше дебел учебник и по лицето му се четеше огромно смущение и тотално объркване.
	— Заваля ли вече? — попита Ейвъри. Поклатих отрицателно глава и разопаковах пластмасовата си вилица. — Но съвсем скоро ще завали.
	Тя въздъхна и погледна към Брит.
	— Разбира се, ще започне да вали в мига, в който тръгнем към западното крило.
	— Кофти късмет — каза Брит и смушка Джейкъб в ребрата. — Ще ми дадеш ли шапката си, ако завали?
	Той бавно вдигна брадичка и докосна бомбето си. Винаги ми напомняше на Бруно Марс.
	— Тъй ли? И да си намокря косата? Съжалявам. Нямаш късмет.
	Брит започна да го мушка с пръст.
	— Джентълмените не постъпват така.
	— Добре, че никога не съм твърдял, че съм джентълмен. — Обърна се към мен. Очите му грееха весело. — Слънчице, надявам се да си намериш истински добри приятелки, не като това дето седи до мен.
	— Хей! — извика Брит раздразнена съвсем не на шега. — Какво по дяволите! Когато става дума за приятелство, аз съм най-подходящата кандидатура. Питай Ейвъри.
	Ейвъри кимна, но преди да отговори мушна дясната си ръка под масата. Обзалагам се, че кръстоса пръстите си, преди да излъже:
	— Вярно е. — Усмихна се и забоде един картоф. — Мисля, че Брит е страхотен човек.
	— Благодаря — каза доволно Брит и хвърли зловещ поглед към Джейкъб.
	Изядох си пилето и вече дояждах салата, а и останалите бяха попривършили с обеда, така че вече всички говореха. Темите бяха тренировките на Кам за пролетния сезон по футбол за „Юнайтед“ и после стана дума за партито този уикенд.
	— Не знам дали ще е някакво голямо парти — каза Джейс. Отдавна бе излапал хамбургера и сега мързеливо хрупаше картофките. — Знам, че Ерик и Брандън го организират. Ще ходите, нали?
	Кам погледна Ейвъри.
	— Ще ходим ли?
	Колко мило ми се стори, че я попита. Тя захапа устна и каза:
	— Мисля че да.
	Не знаех кой знае колко много за нея, не я познавах много добре, но знаех, че ходенето по партита винаги е било проблем за нея. Просто не обичаше такива събития. Брит и Джейкъб казаха, че ще ходят, а аз забих поглед в салатата си и започнах да ровя за последните парченца краставица. Като ученичка не ходех на много купони заради танците, така че нямах никаква идея какво да очаквам от колежанско парти. И най-вероятно нямаше да разбера в скоро време.
	— Ще дойдеш, нали? — попита Джейс. Вяло се зачудих към кого е въпросът, когато усетих как кракът му ме ръчка под масата. Вдигнах глава. — Тес, ще дойдеш, нали?
	Премигнах няколко пъти да преодолея изненадата си.
	— Да — казах задавено. — Да, мога да дойда.
	— Чакай малко. Какво? — Кам извади пръсти от косата на Айвъри. _Майко мила! Задръжте момента! Най-сетне я пусна!_ После се наведе през масата и ме погледна със сините си очи. — Ти си на осемнайсет…
	— Почти на деветнайсет — прекъснах го. Не знам защо реших, че има кой знае каква разлика. Рожденият ми ден е на втори ноември, след по-малко от месец.
	— Да, именно, не е законно! — После се обърна към Джейс. — Ти сериозно ли я каниш на пиянска оргия?
	_Боже, ще го убия тоя мой брат!_
	— Много странно — измърмори Джейкъб и затвори учебника си. — Ти не водиш ли приятелката си на същата пиянска оргия?
	— Това е съвсем различно — отговори брат ми.
	— Кам — въздъхнах, — ще млъкнеш…
	— Не ми харесва идеята да ходиш по такива места! Онези момчета там са…
	— Като мен? — прекъсна го Джейс и ми намигна.
	Бузите ми пак пламнаха.
	— Именно — изръмжа Кам. — Казах вече.
	Брит се изкиска.
	— Кам, ти кога започна да ходиш по пиянски оргии?
	— И не казвай, че е различно — намесих се аз и забодох една маруля. — Защото започна да ходиш по купони, когато беше на петнайсет.
	Кам се облегна и едва сега видях, че през цялото време ръката на Ейвъри е била на бедрото му. Фалшива тревога, не бяха спрели да се пипат.
	— Това е различно. Защото съм мъж.
	— Мили боже! Сериозно ли? — каза с изумление Джейс и се усмихна. — За малко да се объркам и да взема да те свалям.
	— Не аз имам нужда от подстрижка — каза Кам и взе шишето си с вода. — Все по-често се изкушавам да ти сплета една плитка. Или две.
	— И аз искам да участвам — каза Джейкъб с усмивка. — Много ме бива в плетеното на плитки.
	Джейс засмука долната си устна.
	— Мисля, че ще отхвърля офертата, но благодаря все пак.
	После въздъхна и каза:
	— Цял живот едно и също.
	Ейвъри прибра един кичур зад ухото си и се намеси:
	— Мисля, че трябва да дойдеш с нас, Тереза. Кам… — Тук спря и му метна поглед, с който моментално му затвори устата. — Кам няма да има нищо против. Всъщност той ще те закара.
	Брат ми отвори уста да се възпротиви, но този път Джейс го спря.
	— А ако Кам не иска да те закара, аз ще те закарам. Решено.
	— И аз мога — предложи Брит. — Не че съм много добър шофьор.
	— Аз ще я заведа — въздъхна Кам. — Както и да е.
	Брат ми беше окончателно сразен, а аз не можех да спра да се усмихвам. Толкова се вълнувах, щях да се пръсна от щастие. Знам, че е глупаво, но това щеше да е първото ми парти в колежа. Да, трябваше да си облека нещо хубаво, нещо сладко. Някоя нова секси блузка? Може би щях успея да завлека Ейвъри с мен на пазар.
	Тогава забелязах, че Джейкъб клати неодобрително глава и гледа някъде напред.
	— Айде, пак започват. Не е истина, човече!
	Брит наведе глава и сложи ръка пред очите си.
	— Не, не мога да гледам това нещо. Сериозно. Толкова ми става неудобно заради тях.
	Извъртях се леко назад и разбрах. Деби и Ерик стояха до последните маси в ъгъла, пред стената, на която имаше нарисуван някакъв овен. Ерик явно говореше гневно, а лицето на Деби бе съвсем бяло.
	— Това не е ли съквартирантката ти? — попита тихо Джейс.
	Кимнах, без да откъсвам очи от тях.
	— Да. Приятелят й… той е…
	— Изрод — довърши вместо мен Джейс. Обърнах се и го погледнах изненадано. — Да, завършен, кръгъл боклук и изрод.
	— Вярно е — обърна се Кам към Ейвъри, обви кръста й с ръка и я притегли към себе си. Облегна брадичка на рамото й и затвори очи. — Искам да кажа, че понякога е печен, но що за поведение? Не знае как да се държи с момичето. — После млъкна, целуна я нежно по врата и каза тихо. — Аз обаче знам.
	На което Джейс направо се изсмя.
	— Не допускай омраза в сърцето си — промърмори Кам.
	Очите ми за миг срещнаха очите на Джейс, но не се сдържах и пак се обърнах. Ерик бе стиснал здраво ръцете й и сега вече тя говореше. Не знам какво си казваха, но хората на масата до тях ги гледаха и слушаха. Исках да скоча и да изскубна ръката му. Исках да скоча и да го изритам в топките. Усещах как в гърлото ми се надигат думи, много думи. Едва ги удържах.
	Джейкъб поклати глава и вдигна ръце.
	— Момичетата са глупави. Не искам да обидя никого, разбира се. Само констатирам.
	— Разбира се — каза сърдито Брит.
	— Ще ни обясниш ли? — попита Ейвъри и се облегна на рамото на Кам, сякаш позираха за снимка „Ето как трябва да изглежда една влюбена двойка“.
	— Хайде, стига глупости! Какво значение има какво има в гащите си, колко е умен или колко е печен? — каза Джейкъб и се облегна. Погледна към Деби и Ерик, които се бяха преместили до входната врата и продължаваха да се карат. Деби всеки момент щеше да се разплаче. — Момиче, което търпи такова нещо, е странно тъпо същество.
	Застинах с вилица някъде между чинията и устата ми. Парчето маруля висеше и се поклащаше пред очите ми. Това изявление не означаваше нищо за Брит, нито пък за самия Джейкъб, защото нямаха представа, че аз бях едно от тези шибани тъпи същества. И макар че никога повече нямаше да бъда такава, нима нямаше да си остана завинаги едно от тези тъпи момичета? Момичето, което всички гледат, одумват и наричат тъпо същество?
	Бавно пуснах вилицата и се запитах дали наистина някой ме пипа с ледени пръсти по гърба или халюцинирам. Ейвъри мълчеше, Джейс и Кам също. Разбира се те знаеха. Не бях казвала на Ейвъри, но знаех, че Кам й е казал, защото аз бях тази, която в крайна сметка прецака живота му по един или друг начин… Точно това бях направила. Защото нямах смелост и достатъчно разум в главата си да кажа истината или просто да го напусна. Моето мълчание бе сложило начало на верижна реакция, която почти унищожи брат ми.
	— Ще тръгвам за час. — Станах и преметнах чантата си през рамо. — Не искам да се намокря.
	— Тереза. — Гласът на Кам бе равен, нисък. — Ти…
	— Ще се видим по-късно. — Не откъсвах поглед от чинията със салатата. Вдигнах я и тръгнах, без да погледна никого.
	Изхвърлих остатъка от храната си и се отправих към изхода. Стараех се да заобиколя мястото, където бях видяла Ерик и Деби. Зловещи облаци се струпваха като черен памук над главата ми. Миришеше на дъжд, но все още не бе започнало да вали. Голяма бучка бе заседнала в гърлото ми. Тръгнах по тротоара.
	Джейкъб не бе искал да ме обиди, не го бе казал с умисъл, знаех това, разбирах. Но думите му жилеха. Пареха. Горяха. Не беше само неудобството от всичко, което се случи тогава. Просто не исках да мисля за него, никога повече. Само че, незнайно защо, той се пръкваше в съзнанието ми отнякъде и болеше, като рана, която не иска да зарасне. Ако имаше начин да изтрия от живота си времето с него, бих го направила на мига.
	_Може би не си преодоляла съвсем това, което ти причини_ — обади се ехиден глас в съзнанието ми, но моментално му запуших устата.
	— Тес.
	Бях на половината път по нагорнището. Спрях и се обърнах. Птичето в гърдите ми запърха. Както винаги, както всеки път, когато чувах неговия глас. Нямаше значение, че бях прекарала почти два часа с него, нямаше значение, че се разделихме преди няколко минути, нямаше значение, че грандиозното ми минало току-що бе експлодирало в лицето ми и по цялата маса. Положението беше безнадеждно.
	Вървеше към мен и се усмихваше предпазливо. Застана до мен, нежно взе ръката ми в своята и ме дръпна леко встрани от бързащите покрай нас хора. Застанахме до едно дърво. Държах се само за… дръжката на чантата си.
	— Много бързо избяга. Нямах възможност да те питам нещо.
	Все още държеше ръката ми. Дланта му бе силна и топла.
	— Какво?
	Джейс ме гледаше сякаш Джейкъб не бе казал нищо, сякаш нищо не се бе случило, сякаш не бях избягала с подвита опашка. Вместо да прави драми, той ми се усмихваше. После плъзна длан по ръката ми и уви дългите си пръсти около китката ми. Мили боже, ако си там някъде, не позволявай на Кам да излезе… и да види това…
	— Какво ще правиш утре след лекции? — попита.
	Очите ми се разшириха сякаш не можеха да поберат милионите въпроси, които мозъкът ми очевидно не побираше. Той дали? Той дали ще? Беше ли? Ще е… какво е това? Нямаше никаква сила, която да накара мозъка ми да мисли нормално.
	— Ами… не… ами… ще свърша в един… нямам планове.
	— Добре.
	Чаках да ми обясни, но той мълчеше.
	— Добре?
	— Да, добре — направи крачка към мен. Беше толкова близо, че върховете на обувките ни се докосваха. — Добре. Защото сега вече имаш планове.


>	Шеста глава

	Кала стоеше до рамката на вратата и стискаше пакетче бонбони.
	— Значи нямаш идея какво ще правите?
	— Не. — Придърпах потника си надолу. — Каза само да се облека като за навън. Това е добре, нали?
	Тя огледа джинсите и гуменките ми и каза:
	— Навън е доста топло. Можеш да облечеш нещо по-леко. С джинси ще ти е жега.
	Погледнах с копнеж към малкия гардероб, където висяха самотните ми къси гащи, но наистина не исках да прекарам по-голямата част от времето, каквото и да бе решил да правим, да се притеснявам за белега си и затова че ще го гледа. Знаех, че не трябва да се срамувам от такива неща, но… да, срамувах се. И не беше кой знае колко топло, не и като преди месец.
	— Не, ще остана с джинсите.
	Тя завъртя вързаната си на опашка коса между пръстите си, огледа ме отново и каза:
	— Не се забелязва кой знае колко много. Просто казвам. Но както и да е — Опитах се да кажа нещо или поне да изразя изумлението си, че е прочела мислите ми, но не успях, защото тя веднага смени темата. — Къде е Деби?
	Погледнах към празното легло, в което и тази нощ никой не бе спал.
	— Не знам. — Не я бях виждала от предишния ден, когато влезе в стаята си само за няколко секунди и излетя веднага.
	— А другите ти съквартирантки?
	— Добър въпрос — казах и бавно откъснах очи от празното легло. — Все още не съм се запознала с тях.
	— Странно — прошепна тя и се обърна към вратата им. — Искам да почукам.
	— Недей!
	— Но…
	Телефонът записука и сърцето ми подскочи. Грабнах го от леглото и прочетох съобщението.
	— Долу е, чака ме.
	— О, да тръгваме тогава — усмихна се Кала.
	Пратих му бързо съобщение, пуснах телефона в чантата си и излязохме в коридора. Вратите на нормалните хора бяха отворени заради жегата, но можеха да си го позволят и защото имаха нормални съквартиранти.
	— Значи излизате на среща, нали така? — попита Кала и ме подбутна към асансьора и далеч от стълбите.
	— Не.
	Тя повдигна вежди недоверчиво.
	— Мисля, че те харесва.
	Позволих си секунда да се порадвам на мисълта, че това може да е среща и че той може би ме харесва. _Радвам се, че си тук._ Стана ми весело, смешно дори. Добре, край с илюзиите, защото това не беше среща и не биваше да си мисля такива неща.
	— Казах ти, познаваме се отдавна. Той е най-добрият приятел на…
	— Кам, да — прекъсна ме тя. — Знам, но не излиза с Кам, а с теб. И се съмнявам, че те извежда на разходка да те повози с кола само защото си сестра на приятеля му.
	Отворих уста да възразя, но ето че не бях обмислила тази вероятност — да ме извежда, за да позабавлява сестричката на приятеля си? И както я отворих, така и я затворих. Ами ако наистина беше така? Сложих ръка върху корема си. Не, не исках никой да ме съжалява, не исках някой да го прави от някакви благородни подбуди. Гадеше ми се. Ами ако го правеше, защото ме чувства като своя сестра? Ок, последното не беше възможно, така че го изключих като вариант.
	— Изглеждаш изплашена. Меко казано.
	Опитах се да сложа някакво безгрижно изражение, което само предизвика смеха й. Асансьорът спря и вратите се отвориха.
	— По-добре ли изглеждам?
	— Наистина ли?
	Когато кимна два пъти, пригладих косата си и влязохме в лобито. Беше претъпкано. Хората седяха или се излежаваха по диваните и си приказваха безгрижно. Видях джипа и спрях, преди да излезем през входната врата.
	— Може ли да ти кажа нещо? — попита Кала и излезе пред мен.
	Сърцето ми вече блъскаше.
	— Разбира се.
	Ленива усмивка се разля по красивото й лице и почти заслепи белега.
	— Просто трябва да ти го кажа. Това момче…
	— Какво за него? — попитах и спрях на няколко метра от джипа. Кала беше от този край, беше по-малка от Джейс, но може би знаеше за него неща, които аз не знаех? Не че имаше кой знае какво значение. _Не биваше_ да има значение. Ние бяхме _приятели_ и… започвах да звуча като повредена плоча. Тя въздъхна и започна да се отдалечава на заден ход.
	— Това момче е непоносимо, нечовешки, невъзможно секси. Това е.
	Неволно се усмихнах.
	— Да, мисля, че тук вече трябва да се съглася.
	Тя погледна към джипа, усмихна се още веднъж, помаха само с пръсти и каза:
	— Забавлявай се.
	Махнах й, въздъхнах тежко и тръгнах. Той се наведе да ми отвори вратата и няколко кичура паднаха и погалиха миглите му.
	— Здравей, красавице!
	— Здрасти — казах и се качих на високата седалка, щастлива от милия му поздрав, който май не беше най-здравословното нещо за мен, но както и да е. Пресегнах се за колана и преди да го закопчея, го погледнах. И сега вече ми трябваше силна воля да не изквича. Без тениска. Гол до кръста. Можех най-спокойно да се обзаложа (ако имах пари), че Джейс имаше най-красивото, най-добре оформеното тяло в света. Дори седнал, мускулите на корема му бяха като скала. Имах чувството, че ако ги докосна, ще си натъртя ръката. Погледът ми обходи татуировката му.
	— Успя ли? — попита и ми метна една полуусмивка. Нямах никаква идея за какво ми говори. Просто седях и го гледах. Той се засмя тихичко, пресегна се и взе колана от ръката ми. Докато го прекарваше през гърдите ми, ръцете му неволно ме докоснаха. Мисля, че ахнах или охнах, но бързо преглътнах сензационното усещане от допира му. Той закопча колана, погледна ме с искрящите си сиви очи и попита: — Така добре ли е?
	Кимнах.
	Без да спира да се усмихва, той се настани пак на мястото си и вдигна розовата кутия, която едва сега забелязах. Наблюдателна, няма що! Подаде ми я и каза:
	— Аз си изядох моята половинка. Не можех да чакам.
	Усмихнах се и отворих кутийката. Отхапах и вече исках да погълна цялото останало количество. Всеки път изпитвах такова детинско вълнение, преди да опитам къпкейка. Може би защото не знаех какво да очаквам. Една хапка и вече скимтях от удоволствие.
	— Господи. Какво има в тоз кейк? Парченца М&М?
	— Аха. Каквото и да е, трябва да ти кажа, че е страхотно.
	— Искам да се омъжа за това парче кейк.
	Джейс се засмя гърлено, свободно, безгрижно. Потеглихме. Не посмях да се обадя докато си изям кейка. Трябваше ми време да успокоя пулса във вените след неговия случаен допир, преди да кажа някоя глупост. А когато бях в състояние да говоря, вече бяхме на главното шосе и пътувахме към Мартинсбърг.
	— Къде отиваме? — попитах.
	— Изненада — каза и ме погледна крадешком. — Може и да ти е топло по джинси. Според прогнозата, следобед ще стане доста горещо.
	Да, времето беше необичайно топло за октомври.
	— Добре съм.
	Изсмя се.
	— Да, да, добре си.
	Погледнах го и се засмях с пълно гърло.
	— Какво искаш да кажеш, че не съм добре ли? Това беше наистина…
	— Превъзходно?
	Поклатих глава. Усмихвах се като кръгъл идиот.
	— Това беше доста кофти — завърших.
	Той не спираше да се смее и да търси някаква радиостанция с блус.
	— Мисля, че ти направих комплимент. Казах, че си добре.
	Отворих уста да попитам защо се опитва да бъде деликатен. Бях убедена, че намира за глупаво да крия белега си. За щастие се спрях навреме. Вероятно още преди да ми отговори, щях да изглеждам още по-малоумна. Насилих се да обърна глава към прозореца и сложих ръце в скута си.
	— Е, как е учението?
	Не ми хареса как прозвуча този въпрос, но той не забеляза.
	— Добре. Ако успея да ходя на всички лекции и да си взема изпитите през другата година на пролет ще завърша.
	— Страхотно.
	Усмихнах се широко, прекалено широко за настроението ми. Нямах никаква идея какво _той_ бе решил да прави, след като завърши, но едва ли щеше да остане тук. Но и това не ми влизаше в работата.
	— Къде ще заминеш, след като завършиш?
	Джейс се размърда в седалката си, с едната ръка държеше волана, а другата сложи на коляното си.
	— Е, с диплома по опазване на околната среда мога да отида, където си поискам, но ще остана тук. Или ще ходя на работа към регионалния център по опазване на околната среда, но ще живея тук. Това в случай че се успея да убедя Университета „Уест Вирджиния“, че имат нужда от мен. Имат много добра програма по селско стопанство, отделът им е в покрайнините на Кернесвил. Не е далеч.
	— Няма да заминаваш? — въпросът ми изскочи с мълниеносна скорост.
	— Не мога — каза и веднага добави: — Искам да кажа, че тук ми харесва.
	Нямаше как да не забележа това доста кратко колебание и напрежението в раменете му. Започнах да хапя долната си устна и го погледнах скришом.
	— Не можеш?
	Не ми отговори. Пресегна се към радиото и намери станция с кънтри музика. Някой виеше нещо за сълза в бирата, но изобщо не се заслушах повече. Какво искаше да каже с това, че не може да замине. Нищо не го задържаше тук. Наистина, с тази диплома можеше да отиде, където си иска, особено ако успееше да си намери работа към Министерството по опазване на околната среда. Джейс прокара ръка през рошавата си коса и ме изгледа.
	— А ти?
	— Какво аз? — Опитваше се да смени темата на разговор.
	— Ти ще останеш ли тук? — Леката подигравка в гласа му ме вледени. — Да учиш децата?
	Не можех да спра раздразнението си от тона му:
	— Какво се опитваш да ми кажеш?
	Той се засмя, но незнайно защо смехът му прозвуча сухо и грубо.
	— Стига, Тес. Да преподаваш на малки деца, начално училище? Сериозно ли си мислиш, че е възможно?
	Обърнах се към него и скръстих ръце.
	— Добре, сега вече не те разбирам. Преди ми каза, че да преподаваш на деца е хубаво нещо и…
	— Да, идеята е хубава, но не е…
	— Не е какво? — настоях аз и вече се барикадирах отвсякъде да се защитавам. — Какво не е?
	— Не е за теб — Погледна ме и зави по Куийнс Стрийт. — Това не си ти.
	Погледнах го и се изсмях. Смехът ми прозвуча като лай.
	— Това е пълна глупост. Как така знаеш дали е за мен, или не е за мен? — Бях толкова ядосана, че дори не посмях да анализирам откъде се взе възмущението ми. — Та ти едва ме познаваш, Джейс!
	— Познавам те.
	— Не, не ме.
	Онази полуусмивка се появи отново и вече побеснях, защото така винаги успяваше да ме обезкуражи.
	— О, Тес…
	— Изобщо не ми минава това _О, Тес!_ Искам да знам защо считаш, че от мен ще излезе отвратителна учителка?
	— Не казах такова нещо, не казах, че ще станеш отвратителна учителка. — Лицето му беше развеселено, а на мен ми беше крайно любопитно какво му се струваше толкова забавно. — От теб ще излезе страхотна учителка. Децата ще те обичат и ти ще си щастлива, но ти не искаш това.
	— Ако искаш да знаеш, обичам да съм с деца. Когато бях в студиото, помагах доброволно на мъничките. — Загледах се през прозореца. Големите търговски центрове и къщи оредяваха и на тяхно място се виждаха все повече дървета. — Както и да е.
	— Не разбираш какво се опитвам да ти кажа.
	— Очевидно — сопнах се ядно.
	Той въздъхна.
	— От теб ще излезе страхотен учител, Тес, но ти си човек на изкуството. Искаш да танцуваш. Това искаш, винаги си го искала.
	Стиснах очи, сякаш да блокирам истината, да не я виждам.
	— Невинаги съм искала това.
	— Така ли?
	— Така.
	— Не ти вярвам. И веднага ще ти кажа защо. Танцуваш от мига, в който си проходила. И си тук само докато се оправи крака ти, нали? Докато си в състояние отново да танцуваш, нали? Цялата тая работа с преподаването е просто резервен вариант. В случай че _не можеш_. Но този вариант не ти харесва така, както ти харесва перспективата да се върнеш към балета. Ти самата ми го каза.
	Отворих уста да му кажа колко греши, но господ да ме накаже, ако знам защо точно тези думи излязоха от устата ми:
	— Преди година не съм и предполагала, че ще дойда тук. Не ми бе минало през ум и за секунда. Прав си. Когато доктор Морган ми каже следващия месец какво е положението и ако съм добре, до три месеца ще започна да танцувам. Това ще направя, защото обичам да танцувам. Какво лошо има в това? Няма да съм тук, да, няма да съм на място, където очевидно нищо не ми е ясно и не разбирам нищо от това, което ми се казва.
	Джейс не каза нищо. Мина доста време преди да заключи:
	— Разбира се, няма нищо лошо.
	Почувствах се като съвсем гола, съблечена до кожа, до голото ми съзнание и душа. От безсилие вдигнах ръце във въздуха.
	— Тогава защо изобщо водим този разговор?
	Той се усмихна и сви рамене.
	— Не знам. Ти го започна.
	— Не съм.
	— Напротив, ти започна. Попита ме какво ще правя след завършването и аз ти върнах любезния въпрос.
	— Искам да те ударя.
	Той се разсмя.
	— Особено сега — опитах се да го убия с поглед.
	Той намали скоростта и зави по тесен път, който ми се стори познат. Погледна ме с килната настрани глава. След секунда мълчание допълни:
	— Е, ако решиш да останеш и да преподаваш, ще бъдеш превъзходна учителка. Ако не, и това е хубаво. Защото знам колко много означава балетът за теб.
	Не знаех какво да кажа. И тогава осъзнах къде сме. Изправих се на седалката и се загледах в малката табелка, висяща от едната верига.
	— Във фермата сме!
	— Да.
	Изведнъж усетих тревога, граничеща с ужас.
	— Защо?
	— Просто ми се върти в главата от известно време — каза и ми намигна. Стомахът ми се сви. — Ще видиш.
	Обърнах очи напред към осеяния с дупки път. Зад пшеничените ниви и полето, където пасяха кравите видях това, което според мен беше замислил. Сега си спомних нашия разговор за танцуването и ездата, и кръвта ми се вледени.
	— О, неее…
	Джейс се засмя и паркира джипа пред обора.
	— Дори не знаеш на какво казваш не.
	Пулсът ми беше извън граници, познати на науката, дланите ми се изпотиха, започнах да ги бърша нервно в джинсите си. Последното нещо, което исках, е да умра от ужасяваща смърт пред очите на човек, към когото изпитвах… толкова много неща.
	— Джейс, не знам дали идеята е добра. Конете са големи животни и никога не съм се качвала, и най-вероятно ще пад…
	Той сложи връхчето на пръста си върху устните ми. Подскочих от изненада.
	— Спри — каза нежно и ме погледна настойчиво със сивите си. — Не се налага да правиш нищо, което не искаш. Разбрахме ли се? Просто трябва да ми се довериш. А ти ми имаш доверие, нали?
	Преди да успея да отговоря, пръстът му се плъзна по устната ми, после по брадичката, и накрая изчезна, а аз стоях там разтреперана и напълно отнесена.
	— Тес?
	А, да, чакаше да му отговоря. Поех дълбоко въздух, кимнах, но мисля, че бих се съгласила дори да ме вози на някой комбайн, ако за награда щеше отново да докосне устните ми.
	— Да, имам ти доверие.
	— Добре тогава. — Бегла усмивка огря лицето му и почти веднага се стопи. След секунда вече беше скочил от джипа.
	Проследих го с поглед. Мисля, че ми се виеше свят. Имах му доверие и това при мен означаваше много, защото след случилото се с Джеръми вярвах само в брат ми. И в Джейс.
	Но… нима не му вярвах още от мига, в който го видях?


>	Седма глава

	Не, няма да умра днес. Това си повтарях, докато слизах от джипа и стъпвах в лепкавата жега. Лятото не искаше да си отиде. Беше се вкопчило в това място и не разхлабваше задушаващата си хватка. Ръцете ми трепереха. Джейс ме настигна. За мое нещастие бе облякъл бяла тениска и скрил онова пиршество за моите очи. Срамота наистина, защото ако бе писано да умра със счупен врат точно днес, исках поне да имам щастието да гледам разкошните му гърди и корем и…
	Вратата на обора скръцна и се отвори. Беше някакъв по-възрастен човек. Никога не го бях виждала, но веднага разбрах, че това е баща му. Все едно гледаш Джейс след трийсет години. Същата гъста кафява коса, тъмна кожа, или от много работа на слънце, или от някой далечен предшественик от Средиземноморието, висок и елегантен като сина си.
	Стоманеносивите му очи гледаха ту Джейс, ту мен. Постави празната кофа на земята и веждите му се събраха изненадано. Имаше много красиво лице. Джейс се усмихна сърцато и сложи ръка на гърба ми.
	— Здрасти, татко, това е Тереза, сестрата на Кам.
	— Сестрата на Кам? А, балерината?
	Бузите ми пламнаха. Как и откъде този човек знаеше за мен? И ако тази информация бе дошла от брат ми, кой знае колко още бе разправял за мен!
	— Точно така, същата — отговори Джейс и придвижи ръката си нагоре по гърба ми.
	— Здравей — казах и махнах леко с ръка, ако това ехидно движение на пет пръста може да мине за махане. Баща му се усмихна до ушите, наклони глава настрани, също като Джейс.
	— Не, не е възможно такова красиво момиче да има общо ДНК с оня грозник Кам — каза и се засмя високо, от сърце. Този човек ми хареса. — Освен това не разбирам какво правиш с тоя другия грозник — кимна към Джейс, който определено не се зарадва да чуе такъв комплимент от баща си. — Да не би да си се загубила и той да те е намерил по някаква случайност?
	Този човек много, ама много ми харесваше.
	— Прав си, та аз дори не го познавам. — Джейс вече се цупеше и май го вземаше на сериозно. — Какво толкова? — усмихнах се.
	Баща му ми смигна и в този момент разбрах, че Джейс бе взел от него не само външния вид, но и нрава му.
	— Какво ви води насам? — Извади червена носна кърпа от задния си джоб и избърса ръцете си, докато оглеждаше сина си. — Джак е с майка ти при Бети.
	— Знам. Ходи там всеки ден след училище. — Ръката му изчезна от гърба ми, но мястото, където я бях чувствала до преди секунди, сега пареше. — Ще й покажа конете.
	Господин Уинстед огледа пак сина си.
	— Е, аз ще съм отзад, ако имаш нужда от нещо.
	— Няма проблем, татко, всичко ще е наред — каза Джейс и се обърна да тръгва.
	— Не говорех на теб — каза баща му и ме погледна. В очите му грееше палаво пламъче. — Ако това момче се държи неприлично, само ми кажи и аз ще се разправям с него.
	— О, боже! — изръмжа ядно Джейс и потърка брадата си. — Тя е приятелка, татко!
	— Аха!
	Баща му направи крачка назад и вдигна кофата.
	— Такова красиво момиче и сте само _приятели_? Не е добре, сине. Значи не правиш нещо както трябва.
	Усмихвах се до ушите. Обърнах се бавно към Джейс.
	— Дори не си помисляй — предупреди той. Изглеждаше сякаш всеки миг ще скочи да удуши баща си. После ме хвана за ръка.
	— Да тръгваме, преди да се е наложило да изложа баща си с един старомоден селски пердах.
	Баща му се засмя и погледна многозначително към сключените ни ръце.
	— _Приятели_ казваш?
	— Татко! — въздъхна Джейс.
	Не спирах да се смея, докато Джейс ме водеше към оградата, а баща му изчезна в обора.
	— Баща ти ми харесва.
	— Сигурен съм — каза кисело той.
	— Държи се така сякаш рядко водиш момичета тук.
	— Не водя! — Спря, пусна ръката ми, застана с лице към мен и каза: — Но след като се запозна с баща ми, предполагам вече разбираш защо.
	От една страна се ласкаех от факта, че съм единственото момиче, което е водил тук, но веднага след това се сетих защо — аз бях приятелка, а другите не бяха само приятелки.
	— Ела тук — каза, сложи ръце на ханша ми и ме вдигна през оградата сякаш тежах колкото брат му. — Готово.
	— Можех да прескоча сама — измърморих.
	— Знам.
	Хвана ме за ръка и ме поведе бавно и внимателно през високата трева към дървената ограда, зад която пасяха конете.
	— Внимавай. Има къртица или цяло семейство къртици. Има много дупки.
	— Добре.
	Не мислех за ферми и къртици. Бях изцяло съсредоточена върху ръката му, здраво стиснала моята и в момента не можех да мисля за нищо друго. Джейс мълчаливо ме водеше към вратата на оградата на пасбището. Когато стигнахме, той ме пусна и дръпна резето. Пантите изскърцаха и металните врати се отвориха. Поколебах се.
	— Не съм сигурна…
	Той се обърна и тръгна към мен усмихнат, спокоен, отпуснат и се олюля някак лениво.
	— Хайде, Тес! Каза, че ми имаш доверие.
	Пристъпвах от крак на крак и надничах през рамото му. В далечния край два коня пасяха и вяло размахваха опашки.
	— Да, имам ти доверие.
	— Ела с мен тогава.
	Единият от конете беше черно-бял. Усети ни и обърна главата си в нашата посока. Конете нямаха седла.
	— Няма да те прегазят, няма да ти направят нищо. Няма да те стъпчат! — Хвана ме за ръката и каза много сериозно: — Не очаквам да се качиш на кон още днес.
	Вдигнах рязко брадичка.
	— Така ли?
	Той се усмихна, улови кичурчето, което се вееше пред очите ми и го прибра назад.
	— Не, това е само среща за запознаване.
	— Никога не съм се запознавала с коне.
	— Ще ги обикнеш. Сигурен съм. — Дръпна ме напред и ме поведе, а устните ми потръпнаха. — Те са много нежни. Джак е яздил милион пъти. И ако мислех, че са опасни, никога нямаше да му позволя да се доближи до тях.
	Да, така си беше.
	— Добре — казах и въздъхнах. — Хайде.
	Не ми даде време да променя решението си. След няколко секунди бяхме вътре. На земята беше оставена метална кофа с просо.
	— Сега ще ги повикам, става ли? Ще долетят веднага. Време им е да ядат. Така че бъди готова.
	Кимнах с присвито гърло. Страхът ми изглеждаше напълно неоснователен до момента, в който Джейс вдигна два пръста, пъхна ги в перфектната си уста и изсвири оглушително.
	Главите им се обърнаха в посока на звука и… и полетяха, стрелнаха се право към нас. Копитата им разтърсваха земята.
	_Майко мила!_
	Направих крачка назад и се опрях в стена, о, не, това беше стена от мускули, мускулите на Джейс. Когато отскочих от него и се опитах да избягам, ръката му се уви около кръста ми и ме задържа на място. Гърдите му бяха плътно опрени в гърба ми.
	— Не се плаши, всичко е наред. — Топлият му дъх погали ухото ми. Разкъсвах се между двете емоции — ужаса от приближаващите динозаври и другия ужас, че бях в ръцете му. — Справяш се страхотно.
	Стиснах ръката му и от страх затворих очи. Сърцето ми биеше учестено и започваше да сдава багажа, докато ужасяващият грохот от копитата се приближаваше към нас. Земята се тресеше. Въздухът се изпълни с прах, усетих го в ноздрите си. И веднага след това мек, влажен бриз погали лицето ми. Притиснах се към Джейс, опитвах се да избягам в него.
	— Тес, имаш гост — каза и опря брадичка върху косата ми, при което пулсът ми се опита са се състезава с лудостта на сърцето ми. — Дори двама, ако трябва да съм точен.
	— Добре.
	— Затворила ли си очите си? — попита след малко.
	— Не.
	Брадичката му се плъзна по главата ми и гърдите му се разтресоха от смях.
	— Затворила си ги — засмя се пак. — Отвори ги.
	Изпсувах тихичко и много леко отворих едно око, само да надникна. Притиснах се към него и той затегна ръката си около кръста ми.
	— О! Уау!
	Черно-белият кон беше пристигнал пръв и стоеше само на сантиметри от мен. Кафявият беше малко зад него, клатеше глава и дишаше тежко през огромните си ноздри. Очите ми с изумление гледаха ту единия, ту другия кон.
	— Не са месоядни животни, знаеш това, нали? Защото ако ядяха месо, щяха да изядат първо мен — каза Джейс и се засмя. Ръцете му се придвижиха нагоре и се спряха върху корема ми, точно под гърдите.
	— Конете не ядат хора, глупаче!
	Погледнах го с недоверие.
	— За всяко нещо си има първи път.
	Устните на черно-белия кон се извиха нагоре, сякаш ми се усмихваше.
	— Този тук е по-общителният. Джак му казва Баба Първи — каза с тих спокоен глас, но дробовете ми отново отказваха да работят, защото докато говореше палецът му направи малко кръгче нагоре към сутиена ми. — А кафявият е Баба Втори.
	Устата ми беше пресъхнала. Опитах се да навлажня устни.
	— И да искаш, не можеш да им забравиш имената — казах.
	Той се засмя, а кутрето и показалецът му започнаха да се движат нагоре-надолу, докосваха пъпа ми и после се плъзваха пак нагоре. Сякаш не знаеше какво прави, сякаш го правеше съвсем неволно.
	— И аз така мисля, но истинското му име е Светкавица.
	Въпросният кон поклати глава, сякаш не беше съгласен с глупавото име Баба Втори.
	— Да, Светкавица е по-подходящо име — съгласих се. С всяка изминала секунда се чувствах по-спокойна и по-отпусната. Може би това е било и намерението му — да ме разсее с леки, почти невинни докосвания, за да не се плаша. И замисълът му беше сполучлив.
	— А, този който гледа кофата сякаш е Мека на просото… — Засмях се, а той потърка бузата си в моята. — Това е Гръмотевица. И сега ще ги нахраним. Заедно.
	Допирът на пръстите му и търкането на плата в кожата на гърба предизвикваха леки електрически удари по гръбнака ми.
	— С ръце?
	Той ми отговори със смях. Не можех да не се усмихна.
	— Да, с ръце. С нашите ръце.
	— Абе като им видях зъбите, не съм много навита.
	— Всичко ще е наред.
	Той изплъзна ръка от корема ми и я уви около китката ми. После бавно вдигна ръката ми нагоре.
	— Не мърдай.
	Сърцето ми прескочи.
	— Джейс…
	Светкавица тръгна към мен и притисна мокрия си нос в дланта ми. Чаках да захапе и изяде горките ми пръсти. Но това не се случи. Кончето подуши ръката ми и изцвили съвсем тихо. Джейс вдигна ръката ми към челюстта му, после чак до острото му ухо, което постоянно мърдаше, сякаш имаше тик.
	— Виждаш ли? Не е чак толкова страшно — каза тихо той.
	Поклатих глава и зарових пръсти в меката козина. Светкавица очевидно очакваше да го погаля, защото притисна глава към ръката ми и пръстите ми се заплетоха в гривата му. Не. Никак не беше лошо.
	Джейс се размърда зад мен и всяка мисъл за коне се изпари от главата ми. Той плътно се бе опрял в мен. Захапах устна и се опитах да се концентрирам върху бялото петно на муцуната на коня. Чувствах го. Усещах го. Усещах Джейс. Нямаше съмнение, че близостта му ми действаше. И при осъзнаването на този факт в комбинация с ерекцията му, започнах напълно да губя контрол, зави ми се свят, точно като през онази нощ на пода в апартамента ми. Гореща вълна заля шията ми и се плъзна надолу.
	Някъде на някакво подсъзнателно ниво се опитвах да разбера и да анализирам реакцията му. Та той беше мъж, нали така? И телата ни бяха плътно притиснати. Мъжете се възбуждат от подухването на вятъра. Така че съзнанието ми реши да не обръщам внимание, но тялото ми категорично отказваше да слуша каква команда му се подава. То си действаше по съвсем други правила. Трайна тежка болка се настани в стомаха ми. Пронизващо желание и сладък копнеж се изляха във вените ми.
	— Не е чак толкова страшно, нали? — Гласът му бе дълбок, натежал. — Те са като кучетата. Е, като кучета, които могат да носят на гърба си триста килограма, ако не и повече. — Ръцете му се изплъзнаха, оставиха ме. Направи крачка назад. Празнотата, която остана, след като отдели тялото си от моето, беше като леден шок. — Повярвай ми.
	И тогава ме плесна по дупето. Почти изцвилих като кон от изненада, исках да се обърна към него, но Светкавица, очевидно раздразнен от липсата на внимание, завря муцуна в дланта ми.
	— Всичко е наред. Ти само го галеше, а той само не ти изяде ръката.
	Помислих върху последните му думи и погледнах към коня, който ме гледаше с огромните си тъмни очи. Галех го зад ухото и примирах от страх. Бяха огромни животни, особено отблизо. Честно казано не се виждах качена на някой от тях, особено на този, който се казваше Светкавица.
	Джейс застана до мен и сложи кофата между нас. Гръмотевица се приближи и нетърпеливо размаха опашка. Джейс се наведе, заграби една шепа с просо, вдигна ръка и кафявият кон веднага завря муцуна в нея.
	— Виж колко е лесно — каза и ме погледна.
	Никога, абсолютно никога не си бях представяла, че съм в състояние да позволя на кон да яде от ръката ми, но не се оплаках и не казах нищо, когато Джейс изсипа шепа просо в дланта ми. С изкривено от страх лице подадох ръка напред и предложих просото на Светкавица.
	— Трябва да се видиш как изглеждаш сега — засмя се Джейс и поклати глава. — Много сладка.
	Или смешна. Бузите ми пламнаха, когато Светкавица започна да души просото в дланта ми, но странно защо не искаше да яде.
	— Тоя кон нещо се прави на капризен, а?
	Джейс се усмихна и погали Гръмотевица със свободната си ръка.
	— Мисля, че не бърза, защото те харесва. Иска да се наслади максимално на контакта с теб.
	— Наистина ли? — усмихнах се и бавно вдигнах ръка да погаля муцуната му.
	И докато кончето се радваше на близостта си с мен, се замислих как, по дяволите, се оказах на това място. Това не беше само запознанство с кончетата, не беше опознавателна екскурзия с цел социализиране с коне. Не беше без причина. Сега разбрах какво се опитваше да направи Джейс. Всичко започна от онзи разговор в джипа. За това как адреналинът от танците може да се замени с друг адреналин, с друго удоволствие. Може би точно това търсех.
	Фактът, че дори бе мислил за това, че си бе направил труда да отдели това време за мен, ме трогна. Повече от онази открадната целувка преди година, повече от кратките случайни докосвания от време на време.
	Кончето започна да яде от шепата ми. На гърлото ми застана бучка, но не беше страх. Беше нещо хубаво, голямо. Толкова голямо, че не можех да го преглътна. Не знаех защо Джейс правеше това за мен. Да, ние бяхме приятели… от известно време. Когато бе идвал да се вижда с Кам, той бе идвал и заради мен, но това ми се струваше повече от приятелска постъпка.
	Но пък какво ли разбирах аз от приятелство?
	Стоях до кончето, сухият вятър се блъскаше в кожата ми, но не ме спасяваше от лепкавата влага. И точно в онзи миг разбрах с такава прозрачност и яснота, че това беше само приятелство и че аз всъщност… нямах други приятели. Защото ако Сейди или някой от балетното студио ми бяха истински приятели, те щяха да се обаждат, независимо че вече нямахме обща цел. Не само завистта и горчивината ни разделяха. Без танците, от тези контакти не остана нищо. Празно. Преглътнах огнената топка в гърлото си.
	— Наистина ли е като да летиш?
	Джейс ме погледна и кимна с глава.
	— Наистина.
	Преглътнах още веднъж, сякаш така исках да преглътна горчивите спомени, и се концентрирах върху Светкавица. Точно дояждаше последните зрънца просо. Наведох се и загребах още една шепа. Имаше нещо толкова успокояващо, толкова тихо, кротко, идилично… Фермата. Простичкото действие да загребеш шепа и да подадеш храна на кончето.
	— Никак не е лошо. Никак — признах тихо.
	— Знам. И ще става още по-добре, когато осъзнаеш какво означава думата „тук“ за теб.
	Спомних си какво ми каза в джипа и захапах устна.
	— Кога стана такъв мъдрец?
	— Винаги съм бил много мъдър. Толкова мъдър, че понякога си мисля, че е проклятие.
	Засмях се тихичко.
	— Всъщност това е опит — продължи. — Мъдростта идва с опита. През цялото време съдбата ти хвърля в лицето неща, които не си очаквал, повярвай ми, Тес. Неща, които променят всичко в живота ти, променят живота ти, променят самия теб — какво си искал и какъв си искал да бъдеш. Неща, които те карат да направиш преоценка на всичко. И макар в началото да изглежда кофти… — замълча и се загледа в очите на кончето. — Да, дори и да е кофти в началото, понякога се оказва много по-хубаво отколкото си предполагал.
	От начина по който говореше с такава яснота и разбиране, не се съмнявах, че това са думи на човек, който се е сблъсквал с неочакваното.
	— Знаеш ли какво? — обади се след няколко минути. — Това, което Джейкъб каза в Бърлогата не е вярно.
	Резкият обрат на разговора ме завари неподготвена. Погледнах към него, без да мърдам ръка, за да може кончето са се храни.
	— Какво?
	Неговото конче се бе нахранило и се отдалечи от нас. Джейс избърса длани в джинсите си. После се приближи до мен и започна вяло да гали Светкавица зад ухото.
	— Знаеш за какво говоря, Тес. И знам защо си тръгна веднага.
	Първата ми реакция бе да отричам, защото винаги е по-лесно да отречеш, отколкото да погледнеш истината в очите. Особено когато истината е… унизителна. Но Джейс винаги разбираше, когато лъжа. Ако започнех да отричам точно сега, щях да изглеждам глупаво.
	— Не искам да говоря за това.
	— Тес…
	— Мога да живея щастливо като в приказките, ако не се налага да чувам името му и ако не се налага да мисля какво беше и какво преживях и ако не се налага да мисля…
	Гласът ми се скърши. Беше толкова изненадващо за самата мен. Поех дълбоко въздух.
	— Искам да забравя усещането… да си така… както бях аз.
	— Но знаеш, че никога няма да забравиш — каза след миг тягостна тишина. — И трябва да проумееш, че Джейкъб не е прав. Това, което каза не е истина.
	Въздъхнах и погледнах как кончето обира последните зрънца от дланта ми.
	— Истина е.
	— Не, не е.
	— Е, _аз_ бях едно тъпо момиче, което позволи на един мъж да я пребива от бой — засмях се и звукът от грозния ми смях раздра мембраната на ухото ми. — И почти съсипах живота на брат си, защото _аз_, не друг, _а аз_ позволих да се стигне дотам. Повярвай ми, знам.
	— Очевидно не знаеш нищо — каза, взе ръцете ми в своите и избърса праха от просото по дланите ми. — Не си съсипала ничий живот. Решението да намери онзи изрод и да го накаже беше негово, не твое. И не го обвинявам за това, което направи. Ако бях аз, повярвай ми, щях да натъпча шибаното лайно в земята.
	Обърнах рязко поглед към него и това, което видях в искрящите му очи, беше прямота и искреност.
	— Не, Джейс, не би направил такова нещо.
	— Така ли? — попита провокативно. — Разбира се, че бих. И знаеш ли какво? Колкото и нелогично и неправилно да ти звучи, това би бил моят избор. Както Кам направи своя. _Не е_ и никога _не е било_ по твоя вина. Независимо какво е станало между теб и онзи… сплескан пенис. — Буквално изплю последните думи. — Това, което се случи на Деня на благодарността не е по твоя вина.
	Погледнах го в очите и… Господи, колко исках да му вярвам!
	Тежестта на тази вина бе много по-непоносима от тежестта за евентуално прецаканото ми бъдеще. Въпреки че с времето една голяма част от нея падна от раменете ми, все още тежеше. Сведох глава и проследих отдалечаващото се конче. Сега, когато почти не му обръщахме внимание, то се присъедини към Гръмотевица. Джейс не пускаше ръцете ми. Пръстите му се увиха около китките ми.
	— И не си била тъпа. Нито глупава.
	Вдигнах поглед към него и потиснах внезапно напушилия ме смях.
	— Добре, но защо ми казваш всичко това? Опитваш се да ме накараш да се почувствам по-добре?
	— Защото е вярно. — Присви устни, и лицето му сега изглеждаше съвсем различно — прелестните му черти се размиваха от загриженост и тревога. — На колко години беше, когато започна да излизаш с това момче?
	Свих рамене. Никак не бързах да отговоря.
	— На колко, Тес? — Тонът му бе почти заканителен.
	Поклатих глава и се опитах да се изплъзна от хватката на здравите му ръце, но той стисна по-настоятелно. Целият този разговор ме караше да избягам и да се скрия под огромните бали сено зад нас.
	— Бях на четиринайсет, когато започнах да излизам с него. Лятото преди първата година в гимназията. Доволен ли си от отговора?
	Не, не изглеждаше доволен.
	— Била си много малка.
	Пръстите ми безпомощно се свиха навътре.
	— Бях, да, но той…
	— Той не те е удрял тогава, нали? — попита толкова директно, че лицето ми се изкриви от болка. Чертите му веднага омекнаха. — Кога те удари за първи път?
	О, това не може да се забрави. Споменът беше толкова пресен, непокътнат от времето.
	— Точно бях навършила шестнайсет. Стъпих върху новите му маратонки. Без да искам.
	Джейс обърна глава настрани. Мускулът на челюстта му трепереше. Почти десет месеца минаха между първия и последния път, когато ме удари. Десет месеца криех синините. Десет месеца се чудех какво съм направила и къде съм сгрешила, за да заслужа това. Десет месеца, в които не исках никога, никога да се случва отново.
	— Дори на шестнайсет си била много млада. Ти и сега си много млада — каза след дълга пауза. Гласът му бе равен, но крайно напрегнат. — Не мога да си представя какво си преживяла, Тес, но ти си била дете. Не си била глупава. Била си дете. И си била изплашена.
	Бучката в гърлото ми се превърна в стегнат възел. Със сподавен глас казах:
	— Мислех, че съм виновна.
	— Не, не си — очите му блеснаха мълниеносно сиви. — Моля те, кажи ми, че разбираш, че не си виновна.
	— Знам — замигах бързо и прочистих гърлото си. — Това, което стана… не за това съм виновна, а за това, че не казах.
	— Тес…
	— Разбирам какво ми казваш, но трябваше да кажа на някого. Не можеш да не се съгласиш. Мълчанието не е никакво шибано злато, не е и никакво положително качество. Мълчанието е зараза, болест. Рак, който те изяжда и изсмуква мозъка ти. Сега вече знам. Но тогава… — Гласът ми трепереше. Помислих си за Деби. — А сега… сега е различно.
	— Да, различно е. Но не си била тъпа, не си била виновна. И понеже го казвам аз, значи е така. Край на дискусията.
	— Край на дискусията?
	Той кимна и устните му се извиха в усмивка. Само в едно ъгълче, разбира се.
	— Думата ми е закон.
	— Да бе, да.
	Усмивката му ставаше все по-широка. После нежно дръпна ръката ми. Очите му грейнаха с мека сива топлина.
	— Осмеляваш се да поставяш под съмнение думата и авторитета ми?
	Засмях се. Стори ми се удивително и странно, че мога да се смея след такъв сериозен разговор.
	— Нямаш никаква дума и никакъв авторитет.
	— О, не, авторитетът ми е тук и съвсем на място, само че е под прикритие и изобщо не подозираш, че го има. Дори не усещаш как действа.
	Завъртях очи, но истината е, че болката от предишния разговор изчезваше. Разбирах, че това, което казваше, имаше стойност, имаше логика и наистина действаше. Макар че ми бе трудно да приема факта, че вината не е била в мен, тези думи от неговата уста звучаха честно, откровено и убедително. Не можех да не му вярвам. А това означаваше толкова много за мен. Ужасно много.
	— Какво ще кажеш за срещата за опознаване? — попита и сякаш изведнъж черният облак премина и слънцето се показа. Бяхме пак на стабилна почва. — Не беше страшно, нали?
	— Не — усмихнах се. — Никак не беше зле.
	— Тогава другия път може да пояздиш? Светкавицата?
	Стомахът ми направи салто.
	— А… ами…
	— Ще бъда с теб — добави и сведе глава. — През цялото време.
	Представих си как седя в скута му, ръцете му около кръста ми, как ме притиска здраво, и… ми стана много горещо. Трябваше да сложа на пауза порното в главата си, преди да е станало много разгорещено.
	Смехът му изкънтя дълбоко, съблазнително и толкова секси! После направи крачка до мен. Върховете на гуменките ни пак опряха. Наложи се да извия врат нагоре, за да мога да го погледна в очите.
	— Сигурен съм, че идеята ти харесва.
	— Моля? — нацупих се. Много се надявах да докарам ядосано изражение на лицето си, но почти бях убедена, че изглеждам глупаво. — Не, бях се замислила за часа по музика утре. Нали започваме барок? Има страхотни неща, доста стимулиращи. Много се вълнувам.
	Усмивката ми заигра лукаво.
	— Не съм убеден, че това е причината за вълнението ти. Или по-скоро да го наречем емоционална възбуда.
	— Причината не си и ти.
	— Както кажеш. Обаче мислеше за мен.
	Изсумтях. Или изквичах. Като прасе.
	— Тъй ли! Не мисля така. Не мисля за теб. Никога.
	— И никак не умееш да лъжеш.
	— А ти имаш ужасно раздуто его. По-зле и от брат ми си, а това вече трябва да ти говори нещо.
	— Можеш да си приказваш колкото си искаш. Всичко знам.
	И тогава наведе глава и устните му докоснаха бузата ми.
	— Виждаш ли? Цялата почервеня, а дори не съм направил нищо.
	— От слънцето е — казах и направих крачка назад, преди да извърша някоя глупост. Като например да сграбча лицето му и да го подложа на сексуално насилие или нещо такова. — Май имам слънчев или топлинен удар.
	Той почти се задави в смеха си.
	— В момента слънцето е зад облаците.
	— Ох, сякаш има някакво значение.
	— Знаеш ли какво?
	Килнах глава и зачаках да ми каже какво. Тая нагла и ужасно пленителна усмивка сякаш се бе залепила за лицето му.
	— Това е много сладко.
	— Кое е сладко? — Надявах се да не каже, че аз съм сладка, защото исках да ме вижда като нещо повече от един бонбон.
	— Ти си сладка. — Улови кичура, който се вееше пред лицето ми и започна да си играе с него и да го усуква. Пръстите му докосваха врата ми, а аз се борех с първичния инстинкт да му се изплезя. — Това представление. Когато се преструваш, че не мислиш за мен през цялото време. Вероятно седиш в общежитието и по цял ден пишеш името ми на някой лист.
	— О, господи — засмях се.
	— И после си мечтаеш за мен и ме сънуваш, нали? Лежиш в леглото будна и…
	Смехът ми го прекъсна. Замахнах към него със свободната си ръка, целех се право в гърдите му. Това, което казваше беше просто смешно. Е, без онази част с мечтанията и сънищата ми. Трябваше да си призная, че Джейс бе звездата в повечето от тях. Но ръката ми така и не достигна целта си. Успя да я хване със свободната си ръка още във въздуха. Поразителни рефлекси! Бях крайно впечатлена.
	— Не е хубаво да удряш — не спираше да се усмихва. — Не е хубаво и да се заблуждаваш.
	Гърдите ми горяха. Как така този разговор стана толкова труден? Зърната на гърдите ми леко настръхнаха. Надявах се да е от възмущение.
	— Ти изобщо чуваш ли се какво говориш? Казваш ми, че съжаляваш, че си ме целунал и после очакваш да седя на леглото си и да пиша името ти един милион пъти и да си мисля за теб. Преживях го, _приятелю_.
	Моментът, в който тези думи излязоха от устата ми и погледнах в очите му, осъзнах, че съм направила голяма грешка. Не знаех какво му минава през ума, но напрежението в сребристите му очи буквално и без преувеличение ме погълна. Как се стигна дотук? От безобидни игри и закачки и от потресаващо жалките ми и смешни опити да го излъжа… как се стигна до тук? Смехът изчезна от лицето му, изпари се.
	— Никога не съм казвал, че съжалявам, че съм те целунал.
	— Сигурна съм, че точно това каза.
	Очите му горяха като живак.
	— Сигурен съм, че не казах нищо такова.
	Поклатих бавно глава. Не знаех какво да кажа, но беше много трудно да понеса тази ситуация между нас — объркана и конфузна.
	— И не съжалявам, че те целунах.
	Пулсът ми скочи тройно.
	— Не съжаляваш?
	— Не. — Погледна встрани, челюстта му бе здраво стисната. И после очите му се забиха в моите. — А трябва да съжалявам. Иска ми се да можех да съжалявам.
	— Аз не съжалявам — прошепнах, преди да успея да се спра. — Не съжалявам за нищо.
	Той не откъсваше очи от моите. Дланите му около китките ми потрепериха сякаш от спазъм. Обтегна ръцете си, и телата ни вече не бяха така близо. _Мамка му, как не мога да си държа шибаната уста затворена!_
	— О, по дяволите, майната му на всичко. — Гласът му бе суров, дрезгав. За секунда ме залепи до себе си, сведе глава и устните му намериха моите. Едва сега започнах да разбирам какво се случва. Мозъкът ми работеше на супербавни обороти и изоставаше от събитията. Но… той ме _целуваше_. И тази целувка не беше мека, не беше нежна, не беше сладка. Беше като жигосване.
	Ръцете му обвиха като в шушулка лицето ми, наклони главата ми назад, вдигнах се на пръсти и сложих длани върху гърдите му. С пръстите си усетих бесния, тежък пулс на сърцето му. Биеше по-бързо от моето. Дланите му се разпериха върху лицето ми. Мисля, че спря да диша.
	Три години, цели три години харесвах този мъж, една година откакто ме целуна за първи път, и сега Джейс… о, господи… сега най-накрая ме _целуваше_.
	Мозъкът ми в хаос, сетивата ми — във фунията на торнадото. Потреперих, когато захапа долната ми устна, така както направи с врата ми на пода в апартамента. Езикът му се стрелна напред и леко погали устните ми, след това ги разтвори грубо. Целувката му беше страстна. Вкусваше ме. Притежаваше ме. Поробваше ме. И в същото време ме освобождаваше. Тази целувка не беше като онази, откраднатата, преди година. Сега ме заля като водопад, прониза ме като трън на роза, удави ме в стона, изтръгнал се от гърдите му. Тази целувка ме изпи. Той ме изпи.
	За секунда ми мина през ума какво би станало, ако баща му ни завари така, защото щеше да е наистина неловко, но когато ръцете му се плъзнаха по шията и раменете ми, забравих всичко. _Да ни хванат? Що за глупост!_
	Сърцето ми се раздуваше като балон. Не бях сигурна, че може да поеме повече. Ръцете му стиснаха ханша ми и ме повдигна леко, без да откъсва устни от моите. Вече действах инстинктивно. Обвих крака около кръста му, заключих ръце около врата му, плъзнах пръсти в меките му къдрици.
	И тогава той ме понесе. Нямах идея накъде. Не можех да повярвам колко е силен. Не можех да повярвам как езикът му се оплиташе в моя, как ръцете му бяха уловили като в чашка дупето ми и не се спъна нито веднъж.
	Когато приклекна и усетих сламата под гърба си, беше като лудост, инжектирана във вените ми… Силното му тяло ме окова, като в клетка. Тънките стъбълца на сламата гъделичкаха ръцете ми, но устните му разтвориха моите, открадна дъха ми, приведе тяло над моето. Сламата потъна под тежестта ни. Бяхме като в люлка. Ръцете му се спуснаха към бедрата ми.
	Не беше като онази нощ, когато беше пиян. И двамата знаехме, че този път е напълно наясно какво прави. И двамата бяхме _тук_. Най-меките и деликатни части на тялото ми усещаха натиска на най-твърдите и не дотам деликатни части на неговото тяло, а това не ми оставяше много място за размисъл.
	Усещах го. И когато раздвижи таза си, изскимтях от невероятното чувство, от острата сладка болка, от неговата пулсираща болка, споена с моята. Неговият отговор бе почти нечовешки стон, който разпали страстта ми още повече.
	— О, мамка му! По дяволите! — стонът му се удари в подпухналите ми устни. — О, мамка му, Тес! Аз…
	Устните му се разтопиха върху моите, но този път в целувката му имаше нещо по-дълбоко, тежко и бавно. Почти нежно. Мисля, че ръката му трепереше, когато ме прегърна отново през кръста ми, и се мушна под потника ми. Обаче бях повече от сигурна, че _моите_ ръце треперят, докато галех косата му. Грубата мазолеста длан се притисна към корема ми, погали пъпа ми. Надигнах тялото си към него, притисках се. Исках още, повече, много повече.
	В този момент сякаш нищо не съществуваше извън нас, извън тази целувка, извън изумителния му вкус и начина, по който тялото ми го възприемаше. Бих направила всичко, до края.
	Във ферма.
	До обор.
	В сламата.
	Устните ни се разделиха и веднага усетих болезнената им липса. Изскимтях недоволно. Дрезгавият му, натежал от желание смях заби стрели, копия, даже дартс стрелички във вените ми. Но веднага след това устата му бе върху шията ми, където устните му направиха огнена пътечка надолу. Изметнах глава назад да ми дам достъп. И той си го взе.
	Целуваше чувствителното местенце под брадичката ми. Устните му успокояваха ожулването от двудневната му брада. Цялото тяло ме болеше, страдаше… за него, за повече.
	И тогава, като през тунел чух ръмженето на кола. Първата ми мисъл бе, че си въобразявам. Надявах се, молех се да си въобразявам. Но с всяка изминала секунда шумът от мотора се приближаваше. Джейс подскочи и направи крачка назад. Горещият до преди малко вятър сега ми се струваше леден. Огледах го с размътено съзнание и зрение. Тениската и косата му бяха в слама. Имаше и по деликатните косъмчета на ръцете. Дълго не успях да откъсна поглед от издутината под пъпа му, и чак когато започнах да идвам на себе си, и се погледнах. Потникът ми бе напъхан под сутиена.
	Колата зави по пътя, видях червено петно между царевичните стръкове. Все още съзнанието ми не можеше да догони събитията. Ето защо бях напълно неподготвена, когато Джейс се приближи, подаде ми ръка и ме вдигна на крака. Олюлях се и за малко да преместя цялото си тегло върху болния крак, но той ме хвана навреме и ме задържа. Бях задъхана, сякаш досега бях танцувала няколко часа на сцената.
	— По дяволите, Тес… — Започна да оправя потника ми, а аз стоях като малоумна. — Това…
	Колата паркира до джипа му, вратата се отвори и една мъничка фигурка се подаде и подскочи навън. Чу се тънък женски глас.
	— Джейс?
	Брат му се втурна към конете.
	— Джейс!
	Бях застинала на място. Знаех, че съм цялата в слама и че кожата ми е пламнала. Слънчевият удар в комбинация с топлинен в крайна сметка се оказа доста близо до истината.
	Погледнах го с луда паника.
	— Съжалявам. Това не биваше да се случва — каза, обърна се и тръгна.


>	Осма глава

	Джак се хвърли в разтворените ръце на Джейс. Той го вдигна високо и завъртя малкото човече във въздуха. Ако някой стоеше близо до тях, можеше да му разбият лицето — с такава скорост го въртеше. Джак пищеше щастливо със затворени очи и отворена уста. Гърдите ми се свиха от сладка болка. Докато ги гледах, си мислех… Един ден Джейс щеше да бъде страхотен баща. Не че щях да се радвам на привилегията да участвам в това магическо приключение. С него, като татко?! Защото според Джейс аз бях една постоянна, ходеща гигантска грешка. В мига, в който си го помислих, имах чувството, че стотици стършели забиват жилата си в мен. Сякаш им бях бутнала кошера и сега го ритах с крак.
	Не разбирах защо боли толкова много. Мисълта за бебета бе нещо, което дори не ми бе минавало през ума. С планираната кариера в обозримо бъдеще и всичко друго, това беше изключено. Но и тази мисъл не отпусна менгемето, в което някой бе стиснал гръдния ми кош.
	Джак размърда крачета и в мига, в който Джейс го пусна на земята, той се затича към мен, обви ръчички около краката ми и вдигна главичка нагоре. Това дете беше очарователно.
	— Научи ли се да яздиш коне? — попита. Учудих се колко добре помнеше разговора ни.
	— Нахраних ги, но не съм ги яздила — казах с усмивка, за която ми трябваше цялата останала в мен воля. И очевидно не бе писано да се науча и днес при темпото, с което Джейс и аз яздехме, но не коне.
	— Защо не я заучи? — попита строго Джак и извъртя врат към брат си.
	— _Научи_ — поправи го Джейс разсеяно, приближи се към нас и погали меките къдрици на детето. — Ти си като малка амеба.
	Без да пуска краката ми, Джак попита:
	— Какво е а-меее-ба?
	Джейс се засмя и го дръпна за ръката:
	— Това е едно нещо, което се лепи по другите неща и хора. Трябва да се научиш да пускаш.
	Но Джак не възнамеряваше да ме пусне скоро. Освен това стискаше доста силно за килограмите и възрастта си. Джейс погледна нагоре и докато откъсваше брат си от мен, погледите ни се срещнаха, но той веднага погледна встрани.
	Какво забавление! Какъв кеф щеше да е прибирането към общежитието. Но поне нямаше да е такъв конфуз като този, който преживях, докато се запознавах с майка му и изглеждах сякаш досега се бях въргаляла из сламата, което всъщност си беше самата истина.
	Госпожа Уинстед се усмихна топло, но не успя да прикрие изненадата, която изведнъж изостри чертите й. Беше хубава жена, имаше деликатни бръчици около устата и очите. Беше облечена в джинси и износена тениска. Очевидно не се страхуваше да запретне ръкави и да помага из фермата.
	Поех дълбоко въздух и подадох ръка. Джейс вдигна брат си и го метна през рамо сякаш беше торбичка с картофи. Очевидно нямаше намерение да ме представи, а с баща си наистина се бе постарал. Почувствах се ужасно неловко, като в небрано лозе, съвсем не на мястото си. Като натрапник. И истината е, че мястото ми наистина не беше тук. Гореща бучка залази към гърлото ми. Болката в гърдите ми стана по-неукротима. Бузите ми пламтяха.
	— Аз съм Тереза — казах с прегракнал глас. Джейс се обърна и ме изгледа някак остро. Прочистих гърло и добавих: — Сестрата на Кам.
	Тя се загледа в лицето ми и като че едва сега видя приликата.
	— А, да. Как е брат ти?
	Изведнъж се почувствах в безопасност, защото можех да отговоря на този въпрос и да поема глътка въздух, за да се успокоя.
	— Добре е. Ще участва в квалификациите за професионален футбол през пролетта.
	— Наистина ли? Страхотна новина! — Погледна към Джейс и Джак, които правеха номера с наметалото на Супермен. Господи, колко бяха хубави заедно! Въздъхнах. — Знаеш ли, че Джейс също играеше футбол?
	— Мамо! — започна да негодува Джейс.
	— Да — кимнах. — Кам ми е споменавал няколко пъти, но така и не разбрах защо е спрял.
	Госпожа Уинстед отвори уста да ми отговори, но Джейс внимателно пусна Джак на земята и буквално връхлетя върху нея.
	— Трябва да тръгваме, мамо! — Почти не ме погледна. — Хайде, Тес!
	Скръстих ръце и направих крачка назад. Наложи се да си захапя езика, за да не му отговоря пред майка му. Не бях куче! Не отговарях на заповеди и подсвирквания.
	— И аз искам да тръгвам! — каза Джак и веднага закрачи към джипа, но Джейс го настигна.
	— Не, не малко приятелче, ще се наложи да си останеш у дома този път!
	Долната устна на Джак затрепери.
	— Искам да бъда с теб.
	— Знам, но трябва да закарам Тес, става ли?
	Джак се нацупи и помислих, че след няколко секунди ще изпадне в истеричен плач. Джейс клекна пред него, хвана го за раменете. Просто слезе при него, застана очи в очи. Толкова нетипично за другите момчета на възрастта на Джейс.
	— Ще се върна и ще излезем за сладолед. Става ли? Как ти се струва?
	Очите на Джак грейнаха, но майка им каза:
	— Джейс, ще му развалиш вечерята. Пак.
	Джейс й се изплези и каза:
	— Нищо няма да развалим, нали?
	Малкият се закикоти съвсем като… щастливо дете.
	— Не, няма!
	— Добре тогава, хайде бегом у дома.
	После се изправи и тръгна към госпожа Уинстед.
	— Ще се върна след малко.
	Обърна към мен и усетих как напрежението ме сковава. Чувствах се толкова неловко, като балерина на първото си представление. Помахах на госпожа Уинстед:
	— Радвам се, че се запознахме.
	Тя се усмихна сърцато, погледна Джейс, после погледна мен и каза:
	— Искрено ще се радвам да се видим отново.
	Е, можеше ли да стане по-неловко от това? Кимнах, защото… какво друго ми оставаше? Джак се изскубна от ръцете на госпожа Уинстед и ме прегърна. Стиснах го силно. И тогава разбрах колко е трудно да не го обичаш. Искаше ми се да остана още малко с детето и после да се прибера на стоп, но щеше да изглежда странно? Затова когато Джак избяга и се прибра в къщата, тръгнах към джипа. Джейс ми бе отворил вратата и чакаше да се кача. Истински кавалер, както винаги.
	Не му благодарих. Той се качи, въздъхна така тежко, че каквото и да кажех, щеше да звучи слабо в сравнение с болката във въздишката му, а това допълнително ме ядоса. Защото… Защо _той_ да се чувства зле? Не бях ли _аз_ тази, която трябваше да се чувства пренебрегната и отхвърлена? Той стисна здраво челюсти, обърна колата и подкара по неравния чакъл. Не проговори до края на тясната отбивка.
	— Тес…
	— Не, не започвай — отрязах го веднага. — Вероятно, каквото и да имаш да казваш, няма да е това, което искам да чуя. И ако пак ми кажеш, че това, което се случи е грешка, _поредната_ грешка… — Гласът ми се скърши, почти бях готова да заплача. — Ще те ударя. Сериозно ти казвам.
	Устните му потрепериха сякаш си мислеше, че се шегувам.
	— Е, нямаше да кажа точно това, но…
	— Не — предупредих го, предусещайки че има да ми казва нещо дори по-лошо. — Просто ме закарай у нас. — Стиснах здраво устни, за да не вижда как треперят, защото той почти не гледаше в пътя, а в лицето ми. — Искам да си ида у дома.
	— Мамка му! — изпсува и вместо да увеличи скоростта, спря рязко и паркира колата.
	Джипът се поклати като лодка, когато Джейс се обърна с цялото си тяло към мен.
	— Тес, ти наистина не разбираш…
	Завъртях очи и исках да направя някоя остроумна забележка, но вместо това, гърлото ми се сви и прошепнах:
	— Прав си, не разбирам. Ти ме харесваш. Искаш ме, но постоянно ме отблъскваш. Заради Кам ли? Защото Джейс, ако е заради него, това е адски тъпо. Той ми е брат, не ми е девствен колан.
	Лицето му се изкриви, сякаш бе изял парче лимон.
	— Това е гледка, която не искам дори да си представям.
	— О, я млъквай.
	Изведнъж чертите му се изгладиха, стисна волана с все сила и каза почти спокойно.
	— Добре, не е Кам. Може би в началото, да. Защото честно казано да излизам със сестра му е преминаване на всякакви граници, но ще съм честен и ще кажа, че не ме притеснява, мога да живея с такава вина.
	— Очевидно е така — казах под носа си и се обърнах към прозореца. — Или пък пенисът ти не би изпитвал вина.
	Той почти се задави.
	— Тес… Аз… просто… Ти… не искаш да бъдеш с мен. Наистина не искаш това.
	Опитах се да се изсмея, но пак излезе като лай:
	— Уау! Какъв новаторски подход. Значи сега излиза, че не _ти_ ме риташ по задника, а _аз_ теб. Аз не съм искала! Много хитро!
	— Не, не е така — каза настоятелно. — Повярвай ми, има неща, които не знаеш. Има неща, които ако знаеше, сега нямаше да седиш тук с мен.
	Обърнах поглед към него и попитах с насмешка:
	— Да не би да си убил някого? Да не би да си нарязал тялото му на парчета и да си нахранил дивите прасета?
	— Моля? Не.
	— Пребил си и си изнасилил момиче? Заключил си няколко деца в някое мазе? Или в свободното си време си терорист?
	Лицето му се сви от погнуса.
	— По дяволите, какви ги говориш! Не!
	— Добрееее — казах бавно. — Тогава не виждам какво толкова ужасно си направил, за да не искам да бъда с теб.
	Той извърна поглед, поклати глава.
	— Не разбираш, Тес, наистина не разбираш. _Не мога_ да те имам.
	— Но ти ме имаш — прошепнах и веднага си затворих устата. Наистина ли го казах на глас?
	Погледнах ужасена в широко отворените му очи. Но нима това не беше истината? Той ме имаше, независимо дали ме искаше или не. Не можех да променя това, което чувствах към него, не можех да променя желанията си.
	— Не искам… — започна бавно, през очите му премина сянка. — Не искам да те нараня.
	Но? Винаги има едно _но_… и винаги е недоизказано. И аз седях и чаках това „но“ да потъне в мен. Затворих очи, поех дъх през зъби, но гърдите ми бяха приклещени под някаква непоносима тежест. Казах му всичко открито, с риск да изглеждам жалка и нищожна, а той успя да измисли само това? Чувствах се толкова неловко, няма дума за срама, който изпитвах. Исках да се махна от тук, колкото е възможно по-бързо.
	— Моля те, закарай ме у дома.
	Той не помръдна.
	— Тес…
	— Закарай ме у дома!
	Секунда мълчание. После бавно отпусна ръце в скута си и извика толкова силно, че стресна и двама ни, сякаш самият той не очакваше да го каже.
	— Той ми е син!
	И след това каза тихо, сякаш пак не вярваше, че го казва на глас.
	— Джак ми е _син_.


>	Девета глава

	В началото помислих, че не съм го чула добре. Не знам какво съм чула, но нямаше начин Джак да му е син. Джак му беше _брат_.
	Но докато гледах побелялото му лице и чистите му сиви очи, започвах да разбирам, че това, което казва, е нещо много сериозно, тайно, нещо, което малцина знаеха. И вероятно това беше и самата истина. Поклатих глава и повторих като идиот:
	— Джак ти е _син_?
	Той задържа погледа ми още няколко секунди и се вторачи напред. Мина време преди да проговори.
	— По дяволите! Тес, никой не знае за това. Само родителите ми. И Кам, но той няма да каже нищо. Никой друг не знае.
	Не бях изненадана, че Кам знае, но все пак бях леко шокирана, че не е споделил с мен. Но пък от друга страна, това никога не ми е влизало в работата. Не намирах начин да… обработя информацията. Мислите ми блъскаха из главата с бясна скорост. Да, Джак и Джейс много си приличаха. Но нима братята не си приличат? Джейс и Джак имаха много силна връзка, но нима не е така при повечето братя? За Джейс Джак беше първото и най-важно нещо на света. Но така е и при някои братя.
	Но те не бяха братя.
	Тя бяха баща и син.
	Мили боже!
	Сега вече можех да си обясня много неща. Не само любовта му към Джак и начина, по който се държеше с него, но и разговорът ни по-рано, когато каза, че знае от личен опит как някои от най-хубавите неща в живота не се случват по план. И може би това бе причината да спре да играе футбол, да няма планове да търси работа далеч от дома. Искаше да е тук, със сина си, както и да се водеха на хартия. Това също обясняваше защо не води момичета у дома. Защото имаше дете. И макар че не той, а родителите му го отглеждаха, един ден може би щеше да си го гледа сам.
	А това беше огромен товар за всяко момиче. Да, прекалено много е да го искаш, от която и да е. Сега разбирах. И бях тотално шокирана.
	Джейс беше татко.
	Той определено беше ТКИЧ — таткото, когото исках да чукам.
	Стиснах очи. Господи, не можех да повярвам, че в такъв момент ми минаваха подобни мисли. Той беше татко! Въздухът излезе от дробовете ми толкова бавно, сякаш се процеждаше през порите на кожата ми, а не през гърлото. Той се пресегна да махне стрък слама от косата ми. Едва преглътнах. После завъртя стръкчето между пръстите си.
	— Той знае ли?
	Джейс поклати глава.
	— Не. Мисли, че баба му и дядо му са му родители.
	— Защо? — Изобщо не помислих колко нетактичен беше въпросът ми. Трябваше ли да питам за такива неща? Вероятно не, но исках да знам. Исках да знам как човек като Джейс, който очевидно обича детето си, е позволил някой друг да го гледа вместо него.
	— Много е объркано — каза и се облегна в седалката. Потърка лице и въздъхна. — Гледат го откакто се роди. Дори го осиновиха. Знам, че така изглеждам в очите ти като пълно лайно, нали? — Погледна ме и болката, която напълни тези очи, стисна и моя гръден кош. — Дори не се грижа за собствения си син! Родителите ми го правят. Вместо мен. И той дори не знае. Предполагам не изглеждам чак толкова привлекателен сега, нали?
	Мигах и не знаех какво да отговоря на това. Не можех дори да си затворя устата. Той се засмя дрезгаво, с презрение към самия себе си и удари тила на главата си в седалката. Изведнъж напрежението започна да се оттича от раменете му.
	— Не отглеждам своето собствено дете — повтори. Можех само да си представя колко пъти на ден си го повтаряше и се обвиняваше. — Родителите ми го гледат. От пет години. Искам да променя това, но не мога да върна тези години назад. Как мога да променя това сега? Ако му кажа, това тотално ще разруши света му. Ще разбие сърцата на родителите ми, защото те го приемат като собствено дете. — Очите му се затвориха. — Аз съм един проклет негодник, който живее за сметка на родителите си и на собственото си дете.
	После се засмя горчиво и седна.
	— Не си такъв.
	— О, стига моля те! — Не бях виждала тази усмивка преди. Това беше самоунищожителна усмивка. — Току-що ти казах, че имам петгодишен син, сега съм почти на двайсет и две. Направи сметката, Тес. Бях на шестнайсет. Ходех на училище. Човек може ли да се гордее с такова нещо?
	— Нима се срамуваш?
	Той ме погледна едва ли не с укор.
	— Не — каза тихо. — Не се срамувам от Джак. Никога няма да се срамувам. Но се срамувам, че не изпълнявам родителските си задължения и че за него не съм татко, а батко.
	Исках да го питам толкова много неща. Един камион мина по главния път и разпука тишината.
	— Значи си бил на шестнайсет? Ти си бил дете, Джейс. Както съм била и аз с Джеръми.
	— Това е различно — каза и затвори очи. — Това не ме оправдава. Никак дори.
	— Колко шестнайсетгодишни познаваш, които могат да бъдат родители? — попитах настоятелно.
	— Има много и се справят.
	— Това не означава, че всеки е готов да стане родител на такава възраст. Аз със сигурност щях да се справя. И родителите ми щяха да ми помогнат. — И тогава млъкнах, защото едва сега се сетих, че бебета се правят от двама души. — Освен това не си единственият, който носи отговорност за него. Трябва да има и майка, нали? Къде е…?
	— Няма да говоря за нея — каза много рязко. Тонът му ме озадачи. — Това няма нищо общо с нея. Нищо общо. — _Опа! Тука има някаква драма с мама._ — И да помагаш не е като да осиновиш, нали? Когато казах на родителите си, те бяха доста разстроени. Искаха да завърша училище, да отида в колеж, да играя футбол. Не искаха да захвърлям всичко ей така.
	— Не можеш да ги виниш — казах меко. Но къде беше майката в тая схема?
	— Така че или трябваше да го осиновят, или да го дадем за осиновяване. Защото не бях готов. И колкото и гадно да звучи, аз не го исках в началото. Не исках да чуя за него. Преди да се роди и след като се роди и го видях, пак не исках. И в известен смисъл го предадох. — Гласът му стана много тежък, плътен. Очевидно, която и да бе майката, тя не влизаше в картинката от мига, в който Джак се е родил. А аз _умирах_ от желание да разбера защо. — И те попълниха документите за осиновяване. И така. И сега, когато погледна назад, разбирам какъв егоист съм бил. Трябваше да го призная тогава, но не го направих и сега не мога да променя нищо. Нищо.
	— Но ти си част от живота му, Джейс. Знам, че искаш да върнеш времето назад и да поправиш нещата. И това е най-важното. Че го обичаш. Независимо какъв ви е официалният статут.
	Джейс удари главата си в облегалката и въздъхна.
	— Обичам го повече от живота си. Но това не оправдава решенията, които взех тогава.
	Гъст като пушек гняв ме заля и забравих за майката.
	— Ти сам ми каза, и то само преди час, че на шестнайсет човек е все още дете, че не трябва да се виня за мълчанието си. Каза ми, че вината не е моя. Значи моята крехка възраст и наивност може да оправдае мен, но не и теб, така ли?
	Той отвори уста, но не му дадох шанс.
	— Така ли е, или не е така? Ако е така, значи това е несправедливо и напълно грешно като твърдение! — Не нямах намерение скоро да си затворя устата. — Не можеш да ми казваш _на мен_, че трябва да се освободя и да забравя за решения, които съм взела тогава, след като _ти_ самият не можеш да го направиш.
	Джейс се притисна към седалката, опитваше се да каже нещо, правилното нещо, но очевидно имаше проблем да го намери.
	— Е, тук ме хвана натясно.
	— И още как!
	Устните му се извиха в едното ъгълче, но очите му останаха сериозни.
	— Не ти трябва всичко това — каза и очите му изведнъж станаха тъмносиви, като буреносен облак. — Ти си млада, целият живот е пред теб.
	— Какво общо има това? Мисля за теб, Джейс. Много. И се тревожа. И ми пука. Искам да бъда с теб — бузите ми горяха, но продължих да говоря. — Това е повече от ясно. Но ти вземаш решения вместо мен, изкривяваш ги в съзнанието си, правиш избор вместо мен, без дори да ме питаш какво мисля и какво чувствам.
	— И какво мислиш и как се чувстваш сега, Тес? — Челюстта му отново бе здраво стисната, а очите му бяха огнено сиви. — Наистина ли искаш да си с мен _сега_? Мислиш ли, че е разумно от наша страна да се обвързваме? След като знаеш всичко това? Мислиш ли, че това е правилното решение за теб? И ако стане така? Ако се сближиш с Джак? Ако те обикне?
	— Защо да не ме обикне? Защо да е нещо нередно? Нали ти самият каза, че бих била…
	— Защото ще си отидеш, Тес. Ти не мислиш да оставаш тук. И проклет да съм, ако позволя сърцето на това дете да бъде разбито, само защото ти се чука.
	Сълзи залазиха към гърлото ми и изгориха очите ми. Това ли си е мислил? След всичко, което казах, мислеше така? След това, което той каза и това, което _той_ направи за мен? И после бе обобщил всичко в едно изречение — защото ми се чука? И сега, когато разбрах какво наистина мисли за мен… честно болеше много повече от отхвърляне.
	— Знаеш ли, Джейс — гласът ми трепереше, но продължих. — Фактът, че имаш дете, което отглеждат родителите ти, фактът, че не искаш дори да споменеш името на майка му — това са неща, които имат значение, но никога не биха ме отблъснали от теб. Не могат да променят и отношението ми към теб. Но начинът, по който се държиш и начинът, по който правиш болните си заключения за мен… това вече наистина може да може да ме отблъсне.


>	Десета глава

	Джейс не се появи за часа по музика в петък.
	Не бях изненадана. Лекцията беше за бароковата музика, а той определено не си падаше.
	След последните ми думи вчера, никой от двама ни не пророни дума чак до общежитието. Мълчанието беше истински кошмар. Това, което му казах, беше вярно. И да, не беше за вярване, че Джак му е син. Това беше последното нещо, което очаквах. И не, това не промени отношението ми към него, не го гледах с различни очи… не съвсем. Е, може би малко. Та той беше _баща_! Та аз дори не познавах толкова млади татковци. Не се сещах за нито един.
	Но това не ми помагаше, не мислех по-малко за него. Чувствата ми към него не бяха промени, всичко беше все така тежко и болезнено, макар че една връзка с него би била много трудна заради детето, но нима не би била трудна и ако не беше татко? Но той имаше малко момченце, и един ден вероятно щеше да му каже истината. И това момиче, което Джейс щеше да допусне в живота си, трябваше да е готово да приеме детето му и да го обикне. Кой знае дали аз бих могла да бъда такава. Не знаех наистина, а нямаше и как да узная — той просто не ми даде шанс.
	Както му казах вече, болеше само от това, което мисли за мен. Та той вярваше, че бих влязла в живота на Джак, без да се съобразявам с чувствата му, че бих си позволила да разбия сърцето на детето, ако реша да си тръгна.
	На няколко пъти в колата той ме поглеждаше в очите и после бързо извръщаше поглед. Единственото, което ми каза, беше „Довиждане“.
	И това е.
	Сърцето ме болеше. Джейс не се бе обаждал, а аз не исках първа да подам ръка, както направих преди. Защо? За да ме отблъсне по най-хладнокръвния начин?
	_Джак е мой син._
	Колкото и да изглеждах глупава в собствените си очи, сърцето ми кървеше за него. Макар че с мен се държеше като пълен идиот, той обичаше сина си. И това го убиваше. Убиваше го миналото му, решенията, които бе взел когато е бил все още дете. Така както ме преследваха и моите собствени решения. И майката? Къде беше майката? Дали все още живееше някъде тук? Защо не искаше да каже и дума за нея? И дали когато стана дума за нея, извика така грубо, защото му е разбила сърцето? Възможно ли бе да е така?
	Гърдите ми пламнаха от болка и веднага след това ми се прииска да си забия един шамар. Не биваше да ревнувам от жена, чието име дори не знаех, но не можех да се отърва от чувството, че има нещо по-голямо и много сериозно. Усещах го. И може би нежеланието му да се обвързва, имаше общо предимно с нея, не само с Джак.
	Изобщо имаше ли някакво значение?
	Той бе казал, че е грешка. И може би беше прав. Но макар че бе споделил нещо толкова сериозно и голямо, това не променяше начина, по който гледаше на мен. Да, разбирах защо се опитва да ме отблъсне, но… Не трябваше да му позволявам да ме целуне. И да кажеш, че не знаех как ще свърши! Въпреки всичко, болката в гърдите ми не спираше да пулсира като гангренясала рана, докато гледах празния стол до мен. Почти не бяха спала. Когато се събудих, мислите и чувствата ми се бяха усукали в топка кълчища. Голяма, тежка, заседнала в стомаха ми топка хаос.
	Но сега?
	Сега бях бясна.
	_Не аз_ го бях целунала, нито първия, нито втория път. Не бях аз тази, която имаше някакви си причини да не се обвързва. _Той_, той беше този. _Той_ правеше крачката към мен, _той_ започваше с горещите целувки, защото? Защо? За да ме разкара от живота си минути след това?
	Не може да се каже, че разполагах с неизчерпаем опит, когато става дума за секс, приятели и гаджета, но имах достатъчно опит да разбера, че ме желаеше още преди да ме целуне. Тялото му го издаде, докато хранехме кончето и когато се бе притиснал към мен. Да, много добре разбирах, че похот и чувства са съвсем различни неща. За бога, та аз самата изпитвах страст и похот два или три пъти седмично… в зависимост от това кого виждаха очите ми. _Дори аз_ разбирах, че макар и да беше татко, това не би го спряло да ме има, защото той _ме желаеше_! Но дали имаше нещо повече от едно сексуално желание?
	Трябваше да има нещо повече! Той искаше да ми покаже нещо ново, нещо, което да ми помогне да не тъгувам по балета. И всичко, което каза за Кам и за мен, за това, че нямам вина… това означаваше много. Това означаваше, че му пука. Разбира се, че му пукаше, защото бях сестра на Кам… но, по дяволите!
	Бях много изнервена. Размърдах се в стола и стиснах химикалката. Стисках толкова силно, че капачето й се пукна и го разцепих на още по-малки парченца. Болката се трансформираше в гняв. Гневът е хубаво нещо, по-поносим е от болката.
	А това, което ме вбесяваше още повече, беше моето собствено поведение — да седя в тая зала, да мисля за тоя задник и да не слушам изобщо какво говори професорът, за да мога да се издъня на изпита си!
	— Тоналността е създадена именно по време на Барока — говореше професор Гибсън. — Тоналността е езикът на музиката…
	_Какво говори тоя човек?_
	Към средата на лекцията най-сетне се заслушах, но изобщо не разбирах какво обяснява професорът. И той си приказваше със същия монотонен глас, а аз го слушах със същото гневно недоумение.
	— Най-известните композитори от бароковия период са Себастиан Бах и…
	Ще му забия аз на Джейс един Себастиан и един Бах. В мутрата.
	— Добре ли си? — попита Кала към края на лекцията. Затворих тетрадката си и кимнах.
	— Да. Само съм леко уморена.
	Тя не каза нищо. В часа по история ме бе питала как е минал следобедът и понеже нямах представа как да й кажа и какво да й кажа, без да псувам на всяка втора дума, смотах нещо, че е минало страхотно.
	Беше слънчево, но хладно. Когато излязохме от факултета по изкуства, за първи път бях благодарна, за избора си да обуя джинси. Горката Кала мръзнеше в червените си памучни къси гащи.
	— Когато Гибсън говореше за Себастиан Бах, си мислех само за онзи адски секси рок певец от осемдесетте. Боже колко беше красив! Съмнявам се истинското му име да е… — точно завивахме покрай изхода, тя спря, пое дълбоко въздух и застина. — Майко мила!
	Проследих погледа й, присвих очи, за да виждам по-добре. Момчето беше с късо подстригана кестенява коса. Вървеше през паркинга, където се бе оформила редица от чакащи да излязат и чакащи да влязат. Той се шмугна между един ван и един фолксваген. Беше облечен с тъмносини панталони и сива тениска с емблемата на колежа. Широки рамене, прекрасни гърди. Сякаш току-що бе изскочил от реклама _Добре дошли в нашия колеж._ Бях го виждала няколко пъти. Нямаше начин да не го забележиш, не можеше да не се загледаш. Красиви остри черти, плътни големи устни. Погледнах към Кала.
	— Кой е тоя?
	— Не го познаваш? — попита изумена и дръпна надолу късите си гащи. — Това е Брандън Шивър.
	— Брандън Шивър? — Извадих слънчевите очила от чантата си и ги плъзнах по носа си. — Хубаво име.
	— Нали? — каза отнесено тя. — Но наистина се изненадвам, че не го познаваш. Той е приятел на Джейс и Кам.
	Опитах се да се усмихна. Джейс. Защо й трябваше да го споменава точно докато се преструвах, че този мъж не съществува? Не че успявах.
	— Започна миналия семестър през пролетта, но е по-голям от мен — бузите й пламнаха. Кала беше на двайсет. Опитах се да сметна на колко години е Брандън и защо е постъпил по-късно в колежа, но преди да попитам, тя вече обясняваше: — Бил е изпратен на военна мисия за две години. Мисля, че е с доста висок военен ранг, което е малко странно. Освен това е прекалено секси за учител.
	— Хей! — смушках я. — И аз ще ставам учителка.
	— А, виждаш ли къде е разликата? Аз не искам да правя красиви бебета с теб, докато с него… е това вече е съвсем различно. О, ето, идва насам.
	И наистина вървеше право към нас. Подскочи на тротоара, погледна в нашата посока и веднага регистрирах, че има изумителни зелени очи. Защо ли не ги бях забелязала преди? Може би, защото не го бях заглеждала отблизо. Блестящият му поглед се спря на Кала, после бавно се отмести към мен и пак се върна на нея. Кала махна едва забележимо с ръка, а бузите й бяха по-червени от лака й за нокти?
	— Здрасти.
	— Здрасти — Дълбок, красив глас. Погледна през рамо и тръгна направо към нас. — Трафикът е ад. Дано не се налага да тръгвате някъде с кола по това време.
	Кала поклати глава:
	— Не и през следващите два часа. А ти? — обърна се към мен. Тя знаеше много добре, че не планирам да ходя никъде, но все пак реших да играя играта.
	— Не, ще тръгвам към източното крило.
	И това вече беше най-странното. Толкова дни Джейс ме бе карал дотам, а сега трябваше да ходя сама. Всичко се бе променило за секунди. Като времето по тези места. Опитах се да не мисля за това. Брандън кимна и започна да потупва с тетрадката по бедрото си.
	— Май съм те виждал някъде — присви очи към мен. През процепите на клепачите му се виждаха само две смарагдови резки. — Да не би да си в някой от моите часове?
	Ако имахме общи часове, може би щях да ходя с огромно желание. Слънцето се скри зад един облак, вдигнах очилата и закрепих по-късите кичури коса зад ушите си.
	— Познаваш брат й — каза Кала.
	— Така ли? — попита и обърна поглед към нея.
	— Да. — Забелязах, че Кала бе извъртяла главата си така, че Брандън да не вижда белега, а само красивата й буза. — Тя е сестрата на Камерън Хамилтън.
	— Хайде, бе? Шегуваш ли се? — Усмихна се съвсем искрено, а аз се питах дали има място на този свят, където нямаше да ме представят като _сестрата на Кам_. — А, сега забелязвам. Очите, да!
	Усетих как бузите ми поруменяват.
	— Добро момче е — каза и премести теглото си на другия си крак. — Не движи с онези задници от групата на Джейс Уинстед, нали?
	По дяволите, нямаше отърваване от това име!
	— Не, но с Джейс са много добри приятели и с още един-двама от компанията и ходи на повечето партита.
	— Като това тази седмица? — попита той. Аз кимнах, а той погледна към необичайно мълчаливата Кала. — Ти ще ходиш ли?
	Кала се изкашля от притеснение и каза:
	— Не, трябва да ходя на работа.
	— Къде работиш? — попита той с неприкрит интерес.
	Майко мила този разговор започваше да става доста странен. Като две маймуни, които се опитват да изчукат топка за футбол. Но пък беше толкова мило да гледаш как Кала се опитва да открадне някой и друг поглед. Докато отговаряше на въпроса му, вдигнах поглед, вяло погледнах към паркинга и веднага направих крачка назад. До болка познатият черно-сив джип изпревари един ван и се залепи до тротоара. Прозорецът и ченето ми паднаха едновременно. Гъсти кафяви кичури се изсипваха изпод лентата за коса под обърнатата му с козирката назад шапка.
	О, това ми беше слабото място — мъже с ленти за коса. Очевидно сега се бе превърнало в слабост към _татковци_ с ленти за коса.
	Стоманеносивите му очи се преместиха бавно от мен към Брандън. Лицето му притъмня, помръкна. Стомахът ми сви.
	— Здрасти, Шивър, к’во става?
	Брандън се усмихна широко:
	— Нищо особено. При теб? Накъде си тръгнал?
	_Добър въпрос._
	— Дойдох да взема Тес — каза и се усмихна напрегнато. — Готова ли си?
	Какво, по дяволите, си въобразяваше? Гледах го и не вярвах на ушите си. Дошъл да ме вземе, след като не се явява за лекцията по музика? И то след вчера? След като ме целуна и ми се извини, че ме е целунал, и след като ми метна бомбата, че е татко, и за капак на всичко ме _обиди_? Да не би да живееше в някаква алтернативна вселена, където подобни неща нямат значение и са съвсем в реда на нещата?
	— Тес? — извика нетърпеливо. Гневът заби ноктите си в мен и бях силно изкушена да побягна и да изчезна, но Кала и Брандън ме гледаха с любопитни погледи и колкото и да ми се искаше да му завра един среден пръст в лицето, последното нещо, от което се нуждаех в този момент, бе да разигравам драми на паркинга на колежа. Ако направех някоя истерична сцена, бих привлякла прекалено много внимание, а единственото внимание, което исках и бях свикнала да получавам, бе когато съм на сцената. Или пък се дължеше на факта, че бях участвала насила в прекалено многото сцени с Джеръми и се отвращавах от такива неща.
	Стиснах дръжката на чантата си и се обърнах към Кала и Брандън:
	— Ще се видим после.
	Брандън изглеждаше леко изненадан, Кала се усмихваше искрено, сякаш току-що бях казала _да_ на предложение за женитба. Махнах им, пресякох тротоара, отворих вратата на джипа, качих се и я затръшнах. В скута му седеше розова кутийка. Ако само посмееше да ми я даде сега, щях да му я метна в лицето.
	Докато наблюдаваше как закопчавам колана си, очите му потъмняха след секунда:
	— Брандън Шивър?
	Свих устни и се облегнах.
	— Мисля, че съм пропуснала началото на този разговор, защото нямам представа как така споменаваш името му.
	Челюстите му изпукаха.
	— Ти говореше с него.
	— Да — казах бавно. — Кала също говореше с него. Аз дори не го познавам.
	Той смени скоростите и погледна напред.
	— Не ми се стори точно така. Нали знаеш, че е по-голям и от мен? Прекалено голям за теб…
	Подскочих на седалката.
	— По дяволите! Ти ли ще ми говориш?
	Той премигна бавно и сви очи.
	— Няма нужда да псуваш.
	— Не ти искам шибаното мнение, ще си псувам, когато ми се псува, по дяволите — избухнах. — Копеле!
	Устните му потрепериха, а гневът ми буквално щеше да сцепи кожата ми.
	— Сериозно ти казвам, Брандън… е… е минал през доста интересни неща и не ти трябва да се забъркваш в такива лайна, нито да се сближаваш с него.
	— Благодаря за съвета, _тате_. — Той ме погледна гневно и аз също го погледнах, ядосана. — Но не съм ти го искала. Последния път, когато направих проверка, се оказа, че мога да говоря, с когото си искам и да _чакам_, когото си искам. По дяволите!
	Сърцето ми прескочи.
	— Ревнуваш ли? — изграчих.
	— Моля? Не, не ревнувам от нищо. Честно, емоциите нямат нищо общо в случая. Това, което се опитвам да ти кажа е, че Брандън не е лошо момче, но…
	— Ти наистина си невероятен! — подскочих на седалката. Чантата ми падна. — Защо изобщо говорим за него?
	Той не отговори веднага.
	— Имаше злополука на шосе 45 и нямаше начин да стигна навреме за лекцията — каза, сякаш това обясняваше всичко. — Ето ти къпкейка. Със Сникърс е и…
	— Начукай си шибания къпкейк — погледнах го, а той ме гледаше сякаш му бях предложила да откраднем бебе или нещо такова. Мислите ми бяха в пълна каша. — Какво общо има това с всичко останало?
	— Просто не искам да си мислиш, че нарочно съм пропуснал лекцията. Точно това си бях мислила, но по-скоро бих умряла, отколкото да си призная. Той прокара ръка по кепето си и го дръпна още по-надолу. — Ето защо не бях на лекция и ето защо съм тук сега. И си помислих, че ме чакаш…
	— Изобщо не съм те чакала!
	Той ме погледна и сведе поглед.
	— Е, в такъв случай си говорила с Брандън.
	— О, божееее! — извиках и вдигнах ръце. — Това е най-тъпият разговор, който съм водила и изобщо не трябва да говорим _точно за това_.
	— А за какво трябва да говорим, Тес? — попита и спря колата. Задръстването беше чак до светофара.
	— Много добре знаеш за какво трябва да говорим. Вчера…
	— Вчера си е за вчера. — Облегна се и потърка лице. — Нещата излязоха от контрол. Случва се.
	От изненада веждите ми се качиха чак на темето.
	— Случва се? Често? Просто си вървиш и, хоп, подхлъзваш се и падаш върху устните на момичетата. Ако е така, тоя твой живот трябва да е много странен.
	— Е… — Устните му потрепнаха закачливо, но изобщо нямаше начин да му мине номерът. После въздъхна. — Тес, ти си красиво момиче. И аз съм мъж… и…
	— О, я млъквай. — Очите му се разшириха от изненада. — Моля те, дори не довършвай най-тъпото изречение в класацията за тъпизми. Ти ме харесваш и аз те привличам.
	— Не съм го отричал.
	Колите помръднаха с около два сантиметра, но мускулът на челюстта му не спираше да играе. Като скоростомер.
	— И точно в това е проблемът, нали? Харесвам ти, привличам те, но няма да го признаеш заради Джак? — Да, гневът направляваше сърцето ми и ме караше да говоря тези неща, и думите, които се бяха събрали в мен, трябваше да бъдат казани. — О, да, забравих. Най-вече защото ме е засърбяло и искам да ме изчукат.
	Той удари с две ръце по волана. Полудяла от безумна ярост и от още милион емоции започнах да разкопчавам колана си. Той застина.
	— Тес…
	— Млъквай. Сериозно. Не се прави така. Когато целунеш момиче, после не се извиняваш. Два пъти. Това е обидно. Нито пък се напиваш до такава степен, че да не помниш какво си ми говорил. — Наведох се и си взех раницата. Трябваше да изляза, преди да го ударя или да заплача, а и в двата случая щях да умра от срам. — Знаеш, че те харесвам. Знаеш го от… колко време? По дяволите, да, ти дори ми го изпраска в лицето. Но ти искаше да сме приятели. И разбирам това, разбирам, че не си като останалите момчета, имаш дете.
	— Което не отглеждам _аз_.
	— Но си му баща! — Осъзнах, че пищя и се опитах да се успокоя, защото видях как удари седалката с гърба си. — Виж, опитвам се да приема всичко, да го приема спокойно. Но не можеш да ме целунеш и да искаш да сме приятели. Ако сме само приятели, не можеш да говориш лоши неща за момчетата, с които общувам.
	Гърдите му се повдигнаха и въздъхна.
	— Права си.
	Не успях да кажа нищо сякаш бяха спуснали в гърлото ми нажежена капсула. Не, той не биваше да се съгласява. Той трябваше да отрича! Защото така щеше да е по-лесно за мен.
	Да, Джейс беше тежък товар, но тази гореща капсула… Отворих вратата. Гордостта ми не ми позволи да остана и да чуя какво има да ми казва.
	— Чао!
	— Тес! — Пресегна се да ме хване, но вече бях скочила от джипа и стоях по средата на задръстената с коли улица. — Моля те, не прави така. Трябва да…
	— Не трябва. Нищо не трябва, разкарай се.
	Затръшнах вратата и тръгнах. Тежестта в гърдите ми заплашваше да се качи към гърлото. И ако това се случеше, съвсем щях да омажа положението. И да стане грозно. Грозно като… все едно гледаш _Тетрадката_. Такова грозно.
	Чувах как ме вика, но не се обърнах. Ужасна тежест чувствах и в стомаха си, но събрах със сетни сили последните парченца гордост и продължих.
	Джейс с неговите целувки, с неговите езди и коне, с всичките му… неща може да ходи да си го начука по средата на задръстването.
	Винаги си тръгваше от мен. Винаги!
	Сега бе мой ред.


>	Единайсета глава

	Тази нощ плаках като разярено бебе. Слава богу, Деби и Ерик бяха навън, така че нямаше свидетели на грозните ми хлипания.
	Това, което му казах, трябваше да бъде казано. Ако изобщо оттук нататък възнамерявахме да правим някакъв опит да сме приятели и да общуваме под някаква форма, целувките и всичко останало трябваше да спрат, защото колкото и да беше хубаво, докато се целувахме, после се оказваше грозно, лошо и грешно.
	Да, той ме харесваше, привличах го. Да, той се грижеше за мен и се интересуваше от мен. Да, исках го. Да, имаше син и имаше и майка на това дете някъде на тази земя. Но каквото и да изпитваше към мен не му беше достатъчно, за да преодолее болката от всичко, което му се бе случило в миналото и най-вече да прекрачи невидимата линия, която бе теглил между нас.
	Уви, нито една от тези истини не можеше да спре болката. Като порязано. Така смъдеше. И сега, когато си бяхме казали истината, силно се съмнявах, че някога ще можем да бъдем дори приятели. Бях достатъчно смела да призная пред себе си, че не мога да отделя чувства от разум, че не мога да виждам в него само един мил и грижовен човек. Просто винаги бях си измисляла подтекст там, където нямаше такъв, или е бил съвсем различен. А той реагираше на присъствието ми мигновено, съвсем първично. За бога, не бе минало кой знае колко време откакто се виждахме по-често, но истината е, че когато останехме насаме нещо се случваше.
	И винаги щеше да се случва.
	И от това болеше още повече. Защото знаех, че ако забравя за всичко друго и се оставя хормоните да ме водят, щях да си взема за спомен едно парченце от Джейс. Все някога щях да успея. Но това нямаше да е достатъчно и като се има предвид какво изпитвах към него в момента, не исках тази болка. Не, нямах нужда от това. И всичко доказваше истината, която ми каза в колата и от която толкова ме заболя — че просто искам да ме изчука.
	Слепоочията ми пулсираха, а беше едва девет сутринта. Деби и Ерик се появиха на вратата.
	— Здрасти — каза той. — Какво ново?
	Погледнах го, после преместих поглед върху Деби, която ме гледаше някак извинително.
	— Нищо особено. Опитвам се да уча — отговорих и погледнах учебника по биология. — Нищо ново.
	Ерик се излегна на леглото на Деби и се облегна на лакти.
	— В събота сутринта учиш? — изкиска се той, а веднага си представях как го ритам в главата. — Гадно е като няма какво друго да правиш.
	Присвих очи.
	— Или просто иска да си вземе изпитите — каза Деби, седна на ръба на леглото си и ми се усмихна. — Биология, нали? Този предмет е много труден.
	— Биология 101 не е труден — засмя се Ерик и поклати глава. За първи път и аз да се съглася с него. Но за мен не беше трудно, защото обичах биологията. — Това, което Деби не ти казва, е, че я скъсаха по биология и се наложи да се явява два пъти.
	Бузите й пламнаха, скръсти ръце пред гърдите си и каза:
	— Благодаря, Ерик. Добре, че поне си секси. — Той й се усмихна широко. Обзалагам се, че го намираше за страхотен комплимент.
	— Защото цялата тая работа с умните и интелигентните… е…
	Погледнах я. Само слепец не би забелязал смущението и болката й. Гневът ми се надигна като отровна змия, която се кани да атакува.
	— Ти си пълен задник.
	Ерик вдигна поглед за стотна от секундата, сякаш го бях ударила с камшик. Деби извика тихо.
	— Моля? — избуча той.
	Беше прекалено късно да връщам думите си назад, а и не исках.
	— Чу ме. — Взех си тетрадката и учебника, станах и ги набутах в чантата си. — Това, което каза напомня на нещо, което излиза от човешки задник, ето защо си задник.
	Деби седеше замръзнала на леглото, устата й висеше отворена. По бузите й избиха две розови петна. Устата на Ерик се движеше безмълвно, сякаш разполагаше един танкер обидни думи специално за мен, но се опъваше да ги филтрира. Сто процента бях сигурна, че името на филтъра е Кам.
	— Отивам в библиотеката — усмихнах се сладко, метнах чантата през рамо и се обърнах към Деби: — Съжалявам.
	Очите й бяха като обли стъклени топчета. Стомахът ми се сви. Докато излизах от стаята, удовлетворението от постъпката ми започна да изветрява. Едва когато тръгнах по стълбите, разбрах какво означаваше този поглед.
	Това беше страх.
	Докато седях в тихата прохладна библиотека, онова противно кошмарно чувство не ме остави и за секунда. Не трябваше да го наричам така. Не защото не беше вярно, а заради страха в очите на Деби. А този страх ми напомни за мен самата.
	Никой не бе обиждал Джеръми, не и в лицето му, но ако това се бе случило, той щеше да обвини мен. И бях сигурна, че Ерик ще обвини Деби. Ето защо се чувствах отвратително.
	По някое време осъзнах, че не бях запомнила нищо от последната глава, потърках лице и реших, че няма никакъв смисъл да уча. Думите се сливаха пред очите ми. Хранителната верига и екосистемата бяха понятия, които отказвах да разбера, а не чувах тези неща за първи път. Рязко затворих учебника и се загледах в празните маси. На втория етаж нямаше абсолютно никой. Въздъхнах и извадих телефона от чантата си. Никакви пропуснати обаждания, никакви съобщения. Разбира се! Защо изобщо бях погледнала? Не очаквах Джейс да се опита да се свърже с мен. Не очаквах и да има желание да се обади.
	И беше напълно прав, когато каза, че никак не умея да лъжа.
	Когато най-после събрах кураж да се върна в стаята, Деби и Ерик ги нямаше. Леглото беше оправено. Нищо не беше счупено, всичко си беше по местата, но това не ме изненада. Ерик нямаше да си позволи да избухне точно сега. Щеше да се случи, но не веднага. С Джеръми беше така. Случваше се след време.
	Към осем часа реших да си взема душ и да се приготвя за партито. От една страна исках да си остана сама, но това беше първото парти, на което ме бяха поканили. Или трябваше да отида и да се изправя пред Джейс, или да си остана и да се давя в самосъжаление. Реших да оставя самосъжалението за после. Освен това, ако отидех на партито, можех да си докажа, че съм приключила с него, че мога да съм около него, без да припадам и да точа лиги, без дори да ми пука.
	Изсуших си косата, прибрах я на кокче, но не много стегнато, сложих чифт черни копринени чорапи. Сладката секси блузка… е, така и не стигнах до нея, затова избрах широка дълга блуза на точки и любимата ми износена почти до бяло пола от деним. Докато обувах ниските си черни обувки, получих съобщение.
	Мушнах телефона в задния джоб на полата, поех дълбоко въздух и тръгнах.
	_Тази вечер ще е страхотна. Ще е забавно. Всичко ще е нормално. Ще бъда като всяко почти деветнайсетгодишно момиче, което отива на парти._
	Кам беше зад волана на колата на Ейвъри. Докато вървях към задната врата, Кам се върна на седалката си, защото досега бе натискал Ейвъри, чиито бузи бяха порозовели като картичка за Свети Валентин. Качих се и се усмихнах.
	— Много ще съм изненадана, ако успеете да завършите колежа, преди да сте народили един футболен отбор бебета.
	Кафявите й очи се разшириха:
	— О, не, никакви бебета!
	Засмях се и погледнах в огледалото за обратно виждане. Очите ми срещнаха погледа на Кам. Усмихнах му се.
	— Как така без бебета? — учудих се.
	— Не и в близкото бъдеще — отговори той.
	— Значи вече сте мислили по въпроса? — попитах, но веднага се зачудих дали Джейс е искал да има бебе от майката на Джак. Вероятно не когато са били на шестнайсет, кой знае… може би в бъдеще?
	Бузите на Ейвъри пламнаха.
	— Не точно. Искам да кажа, че това са сериозни неща. — Той я погледна и тя го потупа по ръката. После се обърна към мен с огромната си топла усмивка: — Изглеждаш много, много сладка. Тази риза е страхотна!
	— Благодаря. Ти също — казах. И тя наистина изглеждаше разкошна — джинси и красива зелена блуза, която много отиваше на цвета на кожата й.
	— Колко души ще има на партито?
	— Не много — отвърна Кам и завъртя волана. — Не е от най-големите им партита. Най-вероятно ще ти е скучно.
	— Няма да й е скучно — усмихна се Ейвъри. — Джейкъб няма да може да дойде, но Брит ще е там.
	Отпуснах се в седалката и се опитах да не мисля защо стомахът ми се усукваше във всички посоки.
	— Супер — казах.
	— Оли ще идва ли? — попита Ейвъри.
	Усмихнах се. Познавах Оли, предишният съквартирант на Кам. Бяхме се виждали няколко пъти. Завърши през пролетта и не успях да го опозная добре, но това, което знаех за него, беше напълно достатъчно.
	— Може да се появи по някое време по-късно — каза брат ми и без дори да откъсва поглед от шосето намери ръката й и оплете пръстите си в нейните. Погледнах през прозореца. Изведнъж ми стана неудобно. Не защото се докосваха, не защото се докосваха през цялото време, а защото някъде в стомаха ми се бе пръкнала зеленооката кучка на завистта. Не биваше да завиждам на брат си. Не биваше да им завиждам.
	Поклатих глава, прочистих гърло и попитах:
	— Какво е записал да учи пак?
	— Медицина.
	Очите ми щяха да изскочат.
	— Шегуваш се, нали? Не мислех, че е… как да го кажа по-деликатно… Не изпотрепа ли половината си мозъчни клетки с трева?
	— И аз така си мислех — засмя се Ейвъри.
	— Оли е много по-умен, отколкото повечето хора си мислят — каза Кам. Точно минахме покрай Шийтз и ми се дояде геврече със сирене. — По дяволите, какви ги говоря? Той е по-умен, отколкото сам осъзнава.
	Ейвъри и Кам започнаха да обсъждат как и двамата вярвали, че между Брит и Оли става нещо, но никой не казвал нищо по въпроса. Сложих длани една в друга и стисках здраво докато кокалчетата ми побеляха и заболяха. Опитвах се да гледам само сенките навън и да не мисля за нищо. Когато Кам зави в някакъв уличен комплекс и мина по няколко недовършени черни пътища без обозначения, без знаци, без осветление, дъхът ми спря. Стигнахме до голяма триетажна къща, в която нямаше незапалена лампа. Кам паркира на едно свободно място срещу къщата.
	Стомахът ми се преобърна. Излязох от колата и поех голяма глътка свеж хладен въздух. За миг ми мина през ума да дръпна Кам настрани и да му кажа, че знам за Джак и Джейс, но май това не беше мястото за такива разговори. Ейвъри застана до мен, хвана ме под ръка и попита:
	— Готова ли си?
	Кимнах. Докато пресичахме пътя и вървяхме към входа, единственото, за което мислех, бе как Джейс ще реагира, когато ме види. Дали щеше да е разочарован, че все пак съм дошла? Или пък гневен? Ядосан? Щастлив? Доволен?
	_Майната му! Няма никакво значение. Не съм тук заради него._
	Кам задържа вратата отворена и с Ейвъри влязохме в антрето. Никога не бях ходила на такова парти и наистина не знаех какво да очаквам. Но ето че бях крайно изненадана. Фоайето беше чисто и миришеше на свежо. Покрай стената прилежно бяха наредени кецове и маратонки. Не знам защо бях очаквала да видя дупки по стените и се изумих, когато видях, че няма.
	— Хей! Йо! — изкрещя Кам и мина пред нас във всекидневната. — К’во ста’а!
	Ейвъри врътна очи и ме пусна.
	— Не те чуха, да знаеш, я малко по-високо!
	На дивана седяха няколко момчета. Видях Ерик и кожата ми пламна. Той вдигна поглед, видя ме и веднага се обърна към екрана. Седеше някак неестествено изправен. Деби беше до него и изглеждаше добре. Усмихна ми се и ми махна едва забележимо. И аз й махнах и исках някак да се извиня за това, което направих по-рано, но знаех, че Ерик е тук и това беше безкрайно лоша идея. Брандън Шивър седеше до Ерик. В едната си ръка държеше дистанционното за играта, а в другата — чаша бира.
	Кимна ми, после кимна на Кам, вдигна дистанционното и попита:
	— Искаш ли да играеш?
	— Не — отвърна брат ми и обърна бейзболната си шапка с козирката назад.
	— Бирата е навън — обади се някакво русо момче. Не го бях виждала преди. Беше седнал върху облегалката на стар износен фотьойл. Тъмните му очи се плъзнаха бавно по Ейвъри и се спряха на мен. Усмихна се, отпи от бирата си и добави: — И май е време за една игра на „бира понг“.
	Усмихнах му се. Беше сладък. Нямаше кестенява коса и сиви очи. Но точно в този момент реших, че именно затова ми харесва. Усмихвах се все по-сърдечно.
	— Жестоко — каза Кам и преметна ръка през рамото на Ейвъри. — И спри да зяпаш сестра ми, задник!
	Ченето ми увисна. Момчето се засмя и каза:
	— Слушам, сър!
	— Кам! Спри! — каза Ейвъри и го удари в стомаха, докато аз се обръщах да излизам от стаята, цялата почервеняла от срам. — Спри се! — Удари го пак.
	Той сви рамене и тръгна към отворената врата на гаража.
	— Хей, аз казах, че може да дойде, но не съм казал, че няма да съжалява.
	Избързах пред тях, застанах до него и забих един лакът в ребрата му. Той простена от болка, а аз триумфирах.
	— Не съм ти искала разрешението да дойда тук!
	— Вярно е — закова го и Ейвъри. Той смръщи лице, но тя го уби с поглед.
	— Следващият път, когато си отвориш устата, ще те ударя, и то сериозно — казах. Кам разроши кокчето ми, изви ръката ми, наведе се и целуна Ейвъри по бузата и попита ведро:
	— Ще играем ли понг?
	Тя поклати глава.
	— Тая игра ще я пропусна. Ти?
	Въпросът беше към мен. Нямах идея какво е понг, затова казах:
	— И аз.
	— Нали нямаш нищо против? — попита я брат ми и когато тя кимна, той я целуна пак по челото. — Ще съм ей там.
	Това _ей там_ означаваше _ей там_ пред празните столове на поляната. Докато брат ми бягаше към събралите се около пинг-понг масата момчета, ние тръгнахме към бурето с бира и се върнахме при столовете с пълни догоре чаши. Погледах към брат ми, който вече играеше и отпих от горчивата напитка. И после пак.
	— Няма много момичета тук — казах.
	Ейвъри се облегна и обтегна крака напред.
	— Не ходя на повечето им партита, но мисля, че това е нещо като сбирка, да се видят извън колежа след лятото. Обикновено идват с гаджетата си.
	Смръщих лице и отпих още една голяма глътка.
	— Значи се набивам на око?
	Тя ме погледна и се усмихна:
	— Е, кое предпочиташ — горчивата истина или истината, от която ще се почувстваш по-добре?
	Засмях се.
	— Давай, стреляй, удари ме с истината и ме разплачи.
	Около очите й се появиха весели бръчици.
	— Е, ако искаш да се запознаеш с някого, това е мястото.
	Погледнах към масата за пинг-понг.
	— Да бе, като че такова нещо може да се случи, когато Кам е наоколо.
	— Права си. Виждаш ли момчето във всекидневната, това отзад? — попита и отпи от бирата си. — Казва се Еди. Мисля, че е много свястно момче, така че…
	Погледнах през рамо, но не можех да видя вътре. Чувах само виковете им.
	— Кам ще прегази горкото момче, ако разбере, че съм говорила с него.
	Ейвъри се засмя и предложи:
	— Мога да му отвлека вниманието.
	През следващия час планирахме как да го направим, но някак неусетно разговорът се завъртя около почивката им в Поконос, която планираха за есенната ваканция.
	— Това е толкова романтично!
	Ябълковото червено на бузите й беше почти същия цвят като косата.
	— Идеята е на Кам.
	— О! Гордея се с него!
	Погледнах към брат си, който играеше с момчетата. Кой да предположи, че Кам има такава нежна душа? Ейвъри се засмя.
	— Извадих такъв късмет с него! И съм толкова щастлива.
	— Мисля, че _той_ е извадил по-голям късмет с теб.
	Покрай главите ни профуча топка и се удари в дартборда. Едно от момчетата побягна с олюляване към нея.
	— Как е коляното ти?
	— Добре. Ту боли, ту не боли. Имам среща с лекаря си седмицата преди Деня на благодарността.
	— Стискам палци!
	Тя погледна към масата, където брат ми или танцуваше танца на победата, или имаше сърдечен пристъп. Не беше ясно.
	— Липсва ли ти балетът? — попитах.
	— Да, много — кимна тя. После преглътна тежко. — Кой ти беше любимият рецитал?
	Очите й грейнаха, когато започнах да й разказвам за последния си рецитал, точно преди да си прецакам крака. Макар че не беше танцувала от години, личеше че все още дълбоко пази страстта си към балета. Тогава си обещах, че ще направя всичко по силите си да я накарам да танцува пак.
	Загледах се в празната чаша. Къде беше Джейс? Не видях джипа му отпред, но знаех, че някои коли бяха паркирани отзад. Не попитах, защото не бях дошла заради него. В никакъв случай заради него! Но защо живееше тук, а не във фермата? Не искаше ли да е близо до Джак през цялото време? Или се нуждаеше точно от обратното? Издумках още една чаша и после още една, докато Кам и Ейвъри се гушкаха. Отнякъде се появи още едно момиче, но едно от момчетата веднага я прегърна през кръста. Реших, че му е гадже.
	По някое време пристигна и Бритни. Късата й руса коса едва беше прибрана в смешна опашка. По-малко от три минути след като Брит дойде до нас и ни прегърна, се появи и Оли. Мина през двойната врата на гаража и закрачи през моравата. Косата му беше пусната. Стигаше до раменете. Вдигна ръце триумфално и почти всички извикаха името му. Усмивка огря красивото му лице.
	— Май съм ви липсвал.
	Брит завъртя очи, но преди да каже каквото и да е, Оли се мушна покрай нея и застана до нас.
	— Здравей, Ейвъри. Госпожице Тереза! Как сте в тази прекрасна вечер?
	— Добре сме — засмях се с лек кикот и поклатих глава.
	— Страхотно. — После Оли дръпна опашката на Брит и й каза: — Мога ли да те откъсна от компанията за секунда, _si_?
	Брит вдигна очи към небето, но бузите й порозовяха. Красиво свежо розово.
	— Няма да се бавя. Малко е вероятно Сеньор Ебливец да ме задържи повече от няколко секунди.
	— Ще се позабавим — поправи я той и сега розовото на бузите й стана червено.
	Гледахме ги как се отдалечават в нощта.
	— Интересно — промърмори Ейвъри.
	Усмихнах се и казах:
	— Мисля, че са гаджета.
	Тя повдигна вежди и кимна:
	— Със сигурност тук става нещо.
	Ситуацията с Ерик и Деби, от една страна, и от друга страна, отсъствието на Джейс не се отразяваха добре на състоянието ми, но пък бирата действаше страхотно на мозъка ми. Някъде към средата на четвъртата ми бира изобщо не ми пукаше, че го няма. Може би после, когато Ейвъри заведе Кам някъде насаме, както се бяхме разбрали, щях да ида да говоря с Ърнест… Едиун… каквото и да му беше името. И щях да си докажа, че това момче, чието име не помнех, може да целува добре. Като Джейс. Не, _по-добре_ от него! Това беше планът ми. Но преди това трябваше да отида до стаичката за момиченца, за да ми се спука мехурът.
	— Трябва да намеря тоалетната — станах точно когато една пинг-понг топка прелетя покрай нас и се удари в дартборда. — Имаш ли нужда от нещо?
	Ейвъри поклати глава и се загледа в почти пълната си чаша с бира.
	— Май е по-добре да отидеш в тази на втория етаж — каза и ме погледна с усмивка. — Там е по-чисто.
	— Тоест не е чак толкова мръсно?
	— Ммм… да — отговори с усмивка.
	— Е, пожелай ми късмет тогава.
	Тя се засмя тихичко, сбърчи лице с погнуса и каза:
	— Ще ти е нужен.
	Тръгнах към вратата на къщата и Кам веднага се втурна към Ейвъри. Сякаш бе чакал да се махна, за да я налази отвсякъде. Господи, как я целуваше! Стискаше бузите й в длани, телата им бяха залепени едно за друго. Усмихнах се, но отново почувствах силен пристъп на завист. Не биваше да завиждам на брат си заради страхотната му връзка. И двамата заслужаваха точно такава любов, но толкова ми се искаше да разбера какво е това чувство на взаимност. Да знам от свой собствен опит какво е да се докоснеш до любов, която лекува, а не те разболява и не боли. Иииии, и май бях малко пияна.
	Във всекидневната Ерик и Брандън играеха настървено на видеоиграта. Израженията им бяха абсолютно идентични — концентрирани, всеки твърдо решен да победи. Деби бе седнала на облегалката на дивана и гледаше в екрана с ужасно отегчение, което почти изкривяваше чертите на красивото й лице.
	Вместо да я попитам защо седи по принуда да гледа някаква тъпа игра, аз й се усмихнах съчувствено. Защото знаех отговора. Защото _той_ искаше тя да е там, до него, на място, където може да я вижда и контролира. Тръгнах по стълбите с горчивина в устата. Трябваше да се махна от стаята, преди да го нарека нещо по-лошо от задник.
	Отне ми време да се кача до втория етаж. Прекрасното ми чувство за ориентация и перфектният ми баланс липсваха за момента. Когато най-сетне се добрах догоре, погледнах назад към стълбите. _Опааа! Всичко се върти!_
	На площадката на етажа имаше няколко врати. Всички бяха затворени с изключение на една в края на коридора. Очевидно беше спалнята, в която живееха стотици кутии „Маунтин Дю“*. Нямах никакъв избор, освен да пробвам вратите една след друга. Започнах с най-близката вляво. Почуках, никой не отговори, опитах дръжката, но беше заключено. Тайно се надявах това да не е тоалетната. Следващата беше празна спалня, а до нея се намираше сухото помещение с пералнята. По пода бяха намятани джинси и чорапи. Боже, тези имаха нужда от нечия майчина ръка да им изпере дрехите. Затворих вратата, преди да се захвана да препирам чорапите на тези тъжни, тъжни човешки същества, към които изпитвах дълбоко състрадание.
	[* Енергийна напитка — Б.пр.]
	Тръгнах към следващата врата, почуках, никой не отговори и натиснах дръжката. Не беше заключено. Не беше баня. И не беше празна стая. И… О, боже!
	Знаех, че това което виждам стига до съзнанието ми много бавно, затова ми отне доста време да разбера какво всъщност виждат очите ми. Май мина една вечност.
	Джейс седеше на един стол с гръб към подреденото си бюро, на което грижовно бе поставена розова кутийка. Знаех какво има в нея, но изведнъж се почувствах още по-зле заради това, което видях. Ризата му бе закопчана едва до средата, сякаш се бе уморил да пъха малките копчета в тесните елици. Краката му бяха разтворени. Ръцете му висяха уморено от двете страни на стола.
	И не беше сам.


>	Дванайсета глава

	Пред Джейс стоеше момиче. От онези момичета, които те карат да се чувстваш като повърнато на паважа, засъхнало след седмица престой под парещите слънчеви лъчи. Беше красива. Дълга гъста черна коса, прелестно загоряло на слънцето тяло. Стегнато, но женствено. Беше без риза. По къса пола и червен сутиен от дантела. Гърдите на някой жени определено могат да опровергаят закона за гравитацията.
	Имах подозрението, че тези гърди са истински. Бях я виждала из колежа в компанията на други красиви момичета. Не знаех името й, но точно в този момент я мразех толкова много, сякаш се опитваше да ми отмъкне ролята за най-великото ми представление.
	Стоях и вероятно я зяпах. Или може би беше от бирата. Или може би беше заради гърдите й. Трябваше да спра да гледам. Вероятно бяха минали секунди откакто отворих вратата, защото и двамата ме гледаха. Сивите очи на Джейс блеснаха, устните му се разделиха. Погледите ни се засякоха. Кожата ми пламна и след секунди сякаш ме поляха с леден душ.
	Ето къде е бил през цялото време! Очевидно нямаше проблем с другите момичета, когато ставаше дума за едно чукане. И дали беше само едно? И дали беше само чукане?
	Изобщо нямам представа от къде се взе този кикот, но вече нямаше вариант да го спра. Сложих ръка на устата си. Мисля, че смехът ми прозвуча почти истерично. Перфектните вежди на момичето се стрелнаха нагоре и започна да ме оглежда. Устните й се свиха раздразнено.
	— Излез, моля!
	Стомахът ми започна да се върти като центрофуга. Не можех да помръдна. Имах чувството, че ме смазват, че ме размазват като хлебарка. И на тази ли носеше къпкейкчета? О, боже, не можех да понеса дори мисълта за такава вероятност.
	И тогава бавно започнах да отстъпвам назад и да говоря:
	— Извинявам се. Търсех тоалетната.
	— Не виждаш ли, че това не е тоалетна? — излая нервно тя.
	Бузите ми пламнаха, гласните ми струни се оплетоха на възел, невидима ръка стискаше гърлото ми. Той ме бе целунал. Преди по-малко от четиридесет и осем часа. Беше ме докоснал. Беше ми казал истината за Джак. Очевидно бях събирала много такива малки моменти и ги бях обърнала в нещо грандиозно и голямо, а вероятно е било едно голямо нищо.
	— Съжалявам — казах и го погледнах в очите. Той се изправяше бавно, сякаш да не ме подплаши. — Аз… — Млъкнах. Не можех да кажа нищо повече. Толкова бързах да избягам, че докато се обръщах да се изстрелям навън, ударих лявото си коляно в рамката на вратата. Въздухът болезнено изсвистя между зъбите ми.
	— О, божеее! — измърмори недоволно момичето.
	Лицето ми гореше като червена люта чушка. Обърнах се рязко. Трябваше да се махна веднага.
	— Тес! — извика Джейс. — Тес! Чакай! _Тес!_
	Не спрях, когато извика името ми още няколко пъти. Момичето без блуза не спираше да вика неговото. Съвсем бях забравила защо се бях качила горе. Побягнах по стълбите. Сърцето ми блъскаше толкова силно, чак ми се гадеше.
	Разкъсана между конфуза и шока, не минах покрай всекидневната, а направо към вратата на кухнята. Разум и логика изчезнаха така светкавично, както изчезват блузките на красивите момичета. Излязох навън и… продължих да вървя. Тръгнах по напукания тротоар. Между плочките бяха избуяли плевели. После се мушнах между двете паркирани до тротоара коли, завих надясно и продължих да вървя.
	Да, някъде в съзнанието ми едно малко гласче не спираше да ми повтаря, че преигравам и върша глупости, но аз бях решила да го играя кралица на драмата. Знаех само едно — звездите не бяха предначертали да остана на това парти. Нямаше начин да се изправя лице в лице с Джейс след това, което очевидно прекъснах. Всъщност, нямаше начин да се изправя пред никого.
	Телефонът ми звънна. Да си звъни! Исках да си ида у дома. Не, не в общежитието, а в истинския ми дом. Исках да върна времето назад, пак да бъде май, да спра онзи скок, който провали живота ми. Ако можех да го направя, сега нямаше да съм тук. Нямаше да съм около Джейс, нямаше да се налага да го виждам.
	Когато стигнах и последната къща и се изправих пред тъмното шосе, което водеше към магистралата, тогава чак започнах да съжалявам, че не помолих Ейвъри да ме закара в общежитието. Но пък защо трябваше да й провалям вечерта? Можеше да помоля Деби, но пък Ерик щеше да подскочи до тавана и да откачи. Можеше… Телефонът ми пак звънна и пак го оставих да си звъни.
	Бирата като че притъпяваше болката в коляното ми. Или пък болката в гърдите ми беше толкова силна, че всичко останало изглеждаше абсолютно нищожно и незначително. И може би бирата беше виновна за решението ми да вървя два километра до общежитието. Посред нощ. Последната къща беше тъмна и тиха. По магистралата фучаха камиони и тирове. Спрях в края на пътя, прибрах косата от лицето си. Кокчето ми отдавна се бе разхлабило и косата ми падаше отвсякъде.
	Беше ме целунал. Беше ме докосвал. Беше ме прегръщал. Беше се опитал да ми помогне да намеря заместител на балета, за да мога отново да полетя. Глупавите сълзи опариха очите ми. От една страна плачех от бяс, а от друга… Толкова е глупаво, по-глупаво и от решението ми да ходя пеша до нас. Отказах се да прибирам косата си. Вятърът си играеше с кичурите ми и ги мяташе накъдето си иска.
	Какво за бога правех? Кам щеше да откачи, като разбере, че ме няма и вероятно щеше да организира спасителна акция. А Джейс? Вероятно си мислеше, че съм пълно психо, но той каза… и аз помислих… аз помислих… нещо, което не беше вярно.
	Стиснах очи, за да заключа и да не позволя на сълзите да потекат по бузите ми. И да го видя с друго момиче! Беше като ритник в зъбите. Започвах да подозирам, че чувствата ми към него далеч надминават едно голо харесване. Защото не правиш такива неща и не реагираш по този истеричен начин, когато видиш момчето, което само харесваш, с някоя друга.
	Отворих очи. Намразих се още повече заради влагата по клепачите ми. Това не бяха аз! Аз не бях такова момиче! Аз не бях…
	Два фара осветиха пътя. Летяха точно към мен. Завъртях се настрани, сърцето ми спря. Беше джип. Не, не, не беше… или беше…
	Не, нямаше начин…
	Спирачките изпищяха, колата се закова до мен и в следващата секунда гледах в лицето на Джейс през отворения прозорец на дясната седалка. Не виждах очите му, но устните му бяха стиснати в тънка линия. Изглеждаше побеснял.
	— Звънях ти на мобилния.
	Нямах отговор, който да не включва цветуща псувня. Той се наведе към прозореца и сега вече видях очите му. Бяха дълбоки, буреносни, мълниеносно сиви.
	— Качвай се в колата.
	— Няма. — Колко добре се почувствах, като казах тази единствена дума, но той ме унищожаваше с поглед.
	— Качвай се в колата, Тес!
	— Не, няма да стане.
	Джейс погледна встрани, въздъхна тежко и пак се обърна към мен:
	— Какво правиш чак тук? И дано ми дадеш разумен отговор, защото ако е това, което си мисля, не мога да повярвам, че си толкова глупава.
	И ето как се превключва от едно състояние на духа в друго. На секундата зарязах сцената, на която се правех на мъченица и заех нова роля — на бясна кучка.
	— Аз ли съм глупава? Ами ти? Задаваш ми въпроси, чиито отговори сам знаеш? Много умно! Какво правя ли? Прибирам се у нас. Пеша.
	Той ме гледаше сякаш току-що му бях казала, че имам пенис.
	— Пеша? До вас?
	— Кое не разбра? Заеквам ли или какво? — излаях. Не беше добро попадение за словесна битка от такъв калибър, но си получих наградата — лицето му съвсем потъмня.
	— Ти луда ли си! Луда ли си! — Когато не му отговорих, той изпсува, приближи колата до бордюра, скочи от седалката без да загася двигателя и след по-малко от секунда стоеше пред мен. Извисяваше се като огромна кула. Обаче какво виждам аз? Виждам, че ризата му е все още разкопчана.
	— Първо на първо, вървиш по _магистрала_. Всяка кола, която кара по-навътре може да те убие, Тес!
	Точно в този миг една кола прелетя покрай нас. Музиката беше толкова висока, че колата подскачаше допълнително. Е, добре, доказа аргумента си, не можех да отрека. Скръстих ръце пред гърдите си.
	— Аз…
	— Или някой да спре… — Хвана брадичката ми, вдигна главата ми нагоре да ме принуди да го погледна в очите. — И този някой да иска не само да те закара у вас. Разбираш ли какво ти говоря?
	— Разбирам, но…
	— И коляното ти. Помисли ли изобщо за това? — Майко мила, тоя нямаше спирка като се ядоса. Стискаше брадичката ми и не ми позволяваше да мигна дори. — Мислиш ли, че е много полезно за оперирания ти крак да вървиш толкова много? И заради… заради какво?
	Отворих уста да кажа нещо, с което да утежня допълнително ситуацията, но с изненада се чух да питам:
	— За нея ли беше къпкейка?
	_Проклета, проклета уста! Никога повече няма да пия! Майната й на шибаната бира и на шибаното буре, до което прескачах през петнайсет минути._
	Само с погледа си ме притискаше. Мина една вечност, пусна ръка до тялото си и изпсува.
	— Качвай се в колата, Тес. И не спори с мен. — Започна да се обръща и реших, че тръгва да се качва на седалката си, но изведнъж се извърна и изръмжа: — О, не, майната му!
	Дори не ми даде възможност да го последвам. И както първия ден в колежа след лекцията по музика, както си стоях на два крака, в следващата секунда бях преметната през рамото му. Земята се обърна, косата ми изпопада от кока, рошава и оплетена.
	— Какво, по дяволите, правиш — пищях и се държах за ризата му. — Пусни ме!
	— Ще ти се! Няма да стоя тука и да споря с тебе! — Тръгна с едри крачки към джипа, отвори вратата. — Сега ти и аз ще си поговорим.
	— Не искам да говоря с теб! — ударих го с все сила по гърба. Той не издаде и звук. Просто ме пусна на седалката. — Ти…
	— Ти ме чуй сега! Ако само се опиташ да мръднеш от тук, кълна се, ще седна в теб — каза заканително.
	— Ти… _какво_? Да седнеш в мен? На колко си години? На две?
	— Стой тук и не мърдай — каза и стисна вратата.
	— Не съм куче.
	Той се наведе към мен, лицето му беше на сантиметри от моето. Очите му бяха онова сиво, от което ти се взема ума.
	— Стой тук. Иначе ще те гоня. Като куче.
	— Мога да си представя. И ще ти отива — казах с погнуса.
	— Добре, продължавай да си го представяш още няколко секунди — каза, направи крачка назад и затръшна вратата ми.
	Нямаше време да обмислям какви са шансовете ми, ако ме подгони, защото когато мозъкът ми успя да догони събитията, вече се движехме по пътя.
	— Не, къпкейкът не беше за _нея_. — Не му вярвах. — Беше за теб. По дяволите, не мога да повярвам, че си тръгнала да се прибираш пеша! — каза и ядно зарови пръсти в косата си. — Защо? Заради мен?
	— Не. Категорично не. Просто исках да се прибера у дома.
	— Както вече казах, никак не умееш да лъжеш.
	— Наблюденията ти са много грешни — изджавках и скръстих ръце. — Бирата се клатеше в стомаха ми. — И какво изобщо правиш тук? Нали в спалнята ти те чака едно голо котенце?
	— Което няма нищо общо с факта, че си тръгна?
	Отворих уста, но веднага я затворих. _По дяволите! По дяволите!_ Обърнах се към прозореца и стиснах устни.
	— Очевидно прекъснах нещо.
	— Всъщност съм ти признателен, че го прекъсна.
	— Да бе, сигурна съм — излаях пак, но този пък с щипка саркастичен смях.
	— Много грешиш. Това, което се случваше… нямаше да се случи.
	— Не съм тъпа, Джейс. И честно, изобщо не ми дължиш никакво обяснение. Не, не ми дължиш. _Приятели!_ Нали не си забравил? Можем да говорим, с когото си искаме и да чукаме, който ни падне. В крайна сметка, аз искам само да ме изчу…
	— Дължа ти обяснение, по дяволите! — стисна волана с все сила. — И какво… Я чакай малко — _да чукаме, когото ни падне_? Кого по дяволите…
	Не можех да дишам.
	— Не искам да говоря.
	— Трябва да говорим — прекъсна ме с рязък тон. — Този разговор е задължителен от вчера.
	— А аз пък имам телефон. — Обърнах се рязко към него и се подпрях на таблото. — Не се обади.
	— Реших, че имаш нужда от време да се успокоиш. Исках да говоря с теб тази вечер, но Кам беше с теб.
	— О, и да не забравяме, че изведнъж се оказа прекалено зает! — Господи, осъзнавах, че се държа като лигава, капризна, сополива кучка, която на всичкото отгоре не може да каже и една дума без да обиди. Трябваше да млъкна. Джейс поклати глава:
	— Не съм я канил там, Тес. Качи се сама. Неканена.
	— И предполагам сега ще ми кажеш, че е влязла и сама се е съблякла. Често ли ти се събличат така, без да те предупредят? — изсмях се грубо. — Колко интересен живот! Падаш върху устните на момичетата и после сами си свалят блузките.
	Той се усмихна с онази полуусмивка.
	— Е, не може да се отрече, че имам доста интересен живот.
	— Млъквай.
	Той въздъхна.
	— Тес, не те лъжа. Разбери ме. Казва се Стеф. Били сме заедно няколко пъти, но това беше преди много време. Дори не знаех, че ще идва тази вечер. Просто се качи и си махна блузата.
	Изсумтях. Мускулът на челюстта му затрепери.
	— Искаше повече от това, признавам. И понеже не искам да лъжа, ще ти кажа, че за секунда обмислих възможността, защото съм мъж. Но не го направих и нямаше да го направя, защото тя не е тази, която желая. И нищо не се случи. Влезе и се съблече минутка, преди да дойдеш ти.
	Погледнах го и отвърнах очи. Да му повярвам, бе равносилно на това да застана пред движеща се кола. По дяволите! Да, исках да му вярвам. И сърцето ми ме умоляваше да му повярвам.
	— Мамка му, Тес! Та аз дори ти взех къпкейк! Мислиш ли, че ще чукам някоя, ако знам, че си в къщата?
	— Ти не знаеше, че съм там.
	— Знаех — изстреля на мига.
	Добре, знаел е. И какво от това. Майната му.
	— За бога, Тес, наистина ли ме мислиш за такъв? — изпсува отново. — Това ли наистина мислиш за мен?
	— Ти ме целуна и после съжали. Когато беше пиян, каза неща и после не си спомни нищо, така че… — Джейс натисна рязко спирачките и колата застина в средата на тъмната улица. Обърнах се към него. — Какво, по дяволите си, мислиш…
	— Нищо не се е случило между мен и Стеф. От месеци! Нищо! И знаеш ли какво? Никога не съм целувал това момиче.
	— Какво? — започнах да мигам на парцали.
	— Никога. Не съм целувал никоя от години. Така че не ми се прави, че знаеш всичко, защото нищо не знаеш.
	Имаше голяма вероятност някой да се натресе в нас в тъмното, особено ако караше с голяма скорост.
	— Но ти целуна мен!
	— Да, по дяволите, целунах те и…
	— И как да ти вярвам? — Или по-скоро защо трябваше да му вярвам? Имаше ли значение?
	Не, наистина нямаше. Той изпсува отново и секунда след това ръката му бе зад врата ми, придърпа ме към себе си. Сърцето ми подскочи. И ме целуна. Не беше бавна целувка. Беше освирепяла, груба, дива. Целуваше ме сякаш искаше да каже: това е мое, това винаги е било мое! Кръвта ми се превърна в лава. Устните му се откъснаха от моите и единственото движение, на което бях способна, бе да го гледам и да позволя на сърцето си да тупка.
	Вярвах му.
	Не знам защо и как една целувка може да докаже нещо, но неговата явно можеше. Знаех, че ще му вярвам до последния си дъх, до деня, в който умра.
	Той седна зад волана. Дишаше тежко. И тогава натисна газта. Потеглихме.
	— Това, точно това не се случи никога между нея и мен. Никога, Тес! Нито веднъж.
	Може би беше от бирата… Тази потребност да му докажа, че мога да бъда секси, смела, съблазнителна като момичето в стаята му, без да събличам блузата си и без да… и без да… имам гърди. Или пък беше от целувката. Или пък от цялата насъбрала се емоция, която пареше между краката ми. Може би беше заради всички тези неща, взети накуп. Няма значение кое по-точно изключи мозъка ми от захранването и преди да успея да заформя мисъл и да преценя последствията, аз вече предприемах действия. Не помислих, че Джейс имаше толкова много други проблеми, че можех да нараня нечии чувства, да разбия нечие детско сърце. Наведох се към него и притиснах устни към крайчето на устата му. Той не се отдръпна, когато плъзнах ръка между краката му. Беше много възбуден. Не разбирах как ципът му издържа на такова напрежение.
	— Исусе! — простена и когато се отдалечих няколко сантиметра назад, видях побелелите му пръсти, с които стискаше волана. Гледаше ме с полузатворени очи. Клепачите му бяха натежали. — Какво правиш?
	— Не е ли очевидно? — казах и прокарах ръка по доста внушителната дължина на пениса му. Той пое дълбоко въздух и отмести поглед към пътя.
	— Нищо не е очевидно, когато става дума за теб. — Можеше да отмести ръката ми, да ми каже да спра. — Няма нищо очевидно в нито една твоя постъпка.
	Думите му потънаха някъде в замъгленото ми съзнание. Ръцете ми знаеха какво да правят. Бях го правила и преди. Само няколко пъти. Но не е ли като с карането на колело? Не можеш да забравиш или да объркаш нещо. Е, добре, не биваше да гледам на нещата чак толкова технически.
	Разкопчах горното копче на джинсите му и после много внимателно пуснах ципа надолу. Звукът от метала ми се стори по-оглушителен от нахлуващия през полуотворените прозорци въздух. Джейс дишаше тежко. Плъзнах ръка, обвих пръсти около топлата твърда кожа и извадих пениса му.
	— Тес — простена и по тялото му сякаш мина ток. Притисна се в дланта ми. Намали скоростта на джипа. Кожата му беше гореща, гладка, не можех да се нагледам. Няколко секунди само седях, дивях се и се отдадох на мистичното чувство да го усещам в ръката си.
	Прокарах длан от основата до връхчето.
	— О, господи! Така ще полудея! — Гласът му бе плътен, тежък. — Ти наистина…
	Наведох глава. Соленият вкус на кожата му танцуваше по езика ми. Плъзнах ръка надолу и в същото време го поех по-дълбоко в устата си.
	— Тес — тялото му се разтресе при първото съприкосновение с устата ми. Излязох леко нагоре и завъртях език около главичката. — Мили боже, къде си се научила да правиш такива неща? До дяволите! Не, не ми казвай. Не искам да знам! Предпочитам да се заблуждавам, че си родена с талант.
	Засмях се и смехът ми започна да вибрира по кожата му. Цялото му тяло се скова. Изпсува отново. Хм, нямах представа, че смехът в подобна ситуация може да му подейства така. Пулсираше в ръката и устата ми. Очевидно инстинктът бе поел всичко в ръце (и уста), защото и двете се движеха в перфектен ритъм.
	— Ще ме убиеш. Ще ни убиеш.
	Тазът му се повдигна нагоре, двигателят изръмжа.
	— Господи! Ще ме убиеш! — не спираше да повтаря, когато увеличих темпото.
	Обгърнах отново с уста пениса му. Завъртях пак език по връхчето. Пламтях. Горещина се разливаше по тялото ми и се концентрираше в тежка болка между краката ми. Няколкото пъти, когато го бях правила, изобщо не бях възбудена. Не и по този начин. Сега беше като за първи път. И наистина за първи път исках да го направя. Може би точно това ме възбуждаше. Свободната му ръка се отпусна върху врата ми. Пръстите му се заровиха в косата ми, разпусна я и много леко притисна главата ми надолу. Направляваше ме леко и после ръката му се плъзна надолу по шията ми. Палецът му намери пулса ми. Започна леко да разтрива кожата ми. Притисках бедра и търсех някакво облекчение от болката.
	— Няма да издържа. О, мамка му, няма да… Ще… Мамка му…
	Тазът му рязко се надигна нагоре, застина, а пръстите му се впиха във врата ми.
	Знаех, че ме предупреждава за наближаващия оргазъм, но нямах никакво намерение да отместя устата си. Не знам защо. Никога преди не бях гълтала. Самата идея винаги ме бе отвращавала. Но не и с него. Очевидно някъде в мен се криеше неизявена порнозвезда? Извих ръка само още веднъж и само още веднъж увих език около него, когато той извика името ми и усетих пулсиращите му спазми.
	И край. Притиснах устни към него, после вдигнах глава, прибрах го внимателно и закопчах ципа и си седнах на мястото.
	Джейс гледаше право напред. Устните му бяха разтворени, дишаше учестено. Това изражение не можеше да бъде разкодирано. Погледнах през прозореца. Дълъг черен път. Нищо наоколо не ми беше познато, това не беше магистрала 45. Как не се пребихме… не знам.
	Погледнах го. Ръката му се спусна надолу, челюстите му бяха здраво стиснати, все още дишаше тежко. Сърцето ми подскочи и след това направи великолепно салто. Господи! Какво направих! Не биваше да го правя! Имаше хиляди… не, милиони причини да не правя такава глупост. Толкова много, че можех да напиша епопея със заглавие „Милион и една стъпки към епичен гаф“. И вероятно трябваше да започна с първата стъпка „Не правете свирка на мъж с дете, особено докато кара!“.
	Започнах да измислям всевъзможни оправдания. Бях пияна. Не бях яла нищо цял ден. Може би имах диабет и кризите ми минаваха само след свирка на магистралата? О, това звучеше толкова достоверно! Трябваше да си го запиша за друг път.
	Без да казва и дума, Джейс погледна към мен. Не, грешка, гледаше пътя вдясно. И тогава спря толкова рязко в страничното платно, че се наложи да се хвана за таблото, за да не си разбия главата в него. Той продължаваше да мълчи зловещо. И после излезе от колата! Лампичката над таблото светна.
	— Майко мила! — промърморих, докато го гледах как минава пред фаровете. Какво мислеше да прави? Да ме свали от колата за лошо поведение? Да ме остави да си ходя пеша? Стори ми се малко прекалено. Не е ли така? В крайна сметка, мисля, че му направих хубава свирка, страхотен оргазъм! Може би трябваше да ми благодари, все пак.
	Джейс отвори вратата и веднага погледнах надолу. Копчето на джинсите му бе все още разкопчано. Боже колко беше… горещо в тая кола. Поех дълбоко въздух.
	— Джейс…
	Той сложи ръце на бузите ми и залепи устни върху моите. Целуваше ме така, както минути преди да лъсна с брилянтната идея за свирка в колата. Гладно. Настоятелно. Целувка, която не оставяше място за нищо друго освен за сензационно удоволствие.
	Езикът му разтвори устните ми и улови стона ми. После се плъзна в устата ми, а ръцете му — под полата ми и веднага след това обхвана бедрата ми. Докато ме завърташе на седалката и ме обръщаше към себе си, очите му не се откъсваха от мен. После рязко ме дръпна напред и почти изпищях от изненада. Облегнах се на длани върху седалката зад волана. Ръцете ми бяха полусвити в лактите. Лицето му беше сурово, напрегнато до предел. Закачи пръсти в дантелата на чорапите ми. Останах с впечатлението, че не вижда чорапи за първи път. Свали ги почти до коленете. Бях повече от изненадана. Бях изумена. Добре, може би не беше чак толкова ядосан. Определено не беше ядосан. Когато повдигна края на полата ми, главата му се килна силно назад. Опитваше се да каже нещо, но му беше невъзможно. След малко каза:
	— Нямаш бельо?
	_Нямам бельо? Моля? Как така? Мамка му! Забравила съм да си обуя гащи!_ Тялото ми пламна два пъти по-силно.
	— Не обичам да нося бельо, когато обувам чорапи.
	Той рязко се наведе към мен, прегърна ме през врата.
	— Идеално!
	Целуна ме пак. Езикът му буквални ме чукаше.
	— Перфектно, мамка му, перфектно!
	Устните ни се отделиха, той ме погледна сякаш искаше да ме изпие. Тъмните му загорели ръце се плъзнаха по бялата кожа на бедрата ми. От години се епилирах — налагаше ми се заради балета и тесните чорапогащници и къси полички. И когато отвори краката ми, съвсем нямаше къде да се скрия.
	— Красива си, Тес. Много по-красива отколкото някога съм си представял.
	Устата ми беше пресъхнала, тялото ми гореше и отвътре, и отвън.
	— Отвори се за мен — каза тихо.
	За секунда ми мина през ума да затворя краката си, защото… всеки можеше да мине и да ме види. Нямах представа къде сме. Дали бяхме близо до къщата с партито? За бога, дори полиция можеше да мине и да ни хване. Но… разтворих краката си — за него.
	— Още! — изръмжа.
	Сърцето ми блъскаше. Отворих крака. Чорапите ми се опънаха около глезените. Ръцете му галеха кожата ми и накрая се спряха на таза ми.
	Всичко беше толкова сюрреалистично. Като сън, в който присъства голямо количество гола кожа и сетивата са хиперактивни и свръхчувствителни. Бях повече от сигурна, че всеки миг ще получа сърдечен удар. Погледът му беше с цвят на живак. Гледаше ме настоятелно и не ми позволяваше да погледна встрани. После наведе глава и залепи устни точно там. Така смело и решително, както бях направила аз с него, но това… това беше съвсем различно. Беше толкова интимно по някакъв уникален начин. Когато усетих топлия му дъх, размърдах неволно таза си и го повдигнах към него. И тогава ме целуна. Пак. Между краката.
	И сърцето ми спря.
	И после той ме погълна.
	Устата му беше върху мен — гореща, влажна, напълно унищожителна. Езикът му се движеше с увереност, първо дразнеше леко, съвсем по повърхността на кожата ми и после безмилостно и дълбоко. Главата ми се отпусна назад. Мислите ми летяха в хаос. Едва успявах да поемам дъх след дъх, бедрата и тазът ми се движеха гладно към устата му, а в същото време тежкото като олово желание ме заковаваше надолу към седалката. Ръцете ми се огънаха, главата ми се отпусна на седалката му, тялото ми се изви нагоре като дъга.
	— Джейс! — простенах и усещах как вътрешностите ми се извиват в спирала после се свиваха на топка. Изтръпнах от пръстите на краката до пръстите на ръцете. Беше като да си на сцената. Музиката започва и се плъзвам в първото си движение под светлините. Това е моментът, в който тялото ми е сковано, заключено, затворено, но готово да разцъфне и да следва ритъма на музиката.
	— Искам да казваш името ми, не спирай да казваш името ми — пръстите му се забиха в кожата ми, засмуках въздух през зъби. — И никога няма да спра. Кълна се.
	Ако продължеше така, щях да умра. Не че вече не умирах. Извиках силно, напълно изгубена. Тялото ми се втечняваше. Спрях да дишам. И тогава усетих как оргазмът ме удари като камшик. Пулсиращото избавление ме остави с треперещи крака, дланите ми се свиваха и отваряха, борех се за въздух. И странно… из джипа се чуваха някакви странни скимтящи звуци. Откъде се вземаше това нещо? О, това бях аз.
	Изобщо не осъзнавах какво става, докато почувствах устните му върху моите, усетих вкуса на собствените си сокове. Бях замаяна, ръцете му галеха кожата ми, сякаш се страхуваше, че ме е намачкал. После издърпа чорапите ми нагоре, оправи полата ми, повдигна краката ми и ги сложи прилежно в джипа. Някъде в суматохата бях загубила едната си обувка. Той я намери и я плъзна по стъпалото ми.
	Облегнах се. Все още дишах трудно. Той се наведе и закопча колана ми. Потръпнах, когато ръката му се плъзна да провери дали ме е закопчал добре. После закачи пръст под брадичката ми и най-накрая отворих очи.
	— Ако кажеш, че не е трябвало да правим това и че е грешка… — Прозях се (много секси между другото за такъв сериозен повод). — Или ако ми се извиниш, ще те ритна в топките. — Блесналите му влажни устни се извиха в усмивка.
	— Нямаше да кажа нищо подобно.
	— О, нима?
	Палецът му погали долната ми устна.
	— Щях да кажа… че това беше… най-добрата разходка с кола в историята на тези места.


>	Тринайсета глава

	На път за общежитието Джейс спря в „Макдоналдс“. Поръча сладък чай, който си разделихме. И двамата бяхме доста ожаднели. Имах чувството, че нямам никакви кости и мускули. Бях като кацнал на седалката облак, който коланът държеше като по чудо.
	Бях в състояние на еуфория. Сякаш току-що слизах от сцената след състезание, което бях сигурна, че печеля. Първо място! Всъщност беше много по-добре. По-осезаемо. Ако затворех очи, все още щях да чувствам ръцете му върху кожата си и топлия му дъх между краката си, като ефирен танц по най-нежните и деликатни части от тялото ми. На сутринта вероятно щях да искам да заровя главата си под някой камък, но точно сега… сега не ми пукаше. Не исках да мисля за нищо. Просто исках да яздя тази вълна, да се задържа на върха колкото е възможно по-дълго, защото не се бях чувствала така добре от толкова много време.
	Джейс спря пред входа на общежитието. Докато го гледах как скача от колата и минава от моята страна, се опитах да раздвижа краката си. Отвори вратата ми, а аз се мъчех да разкопчая колана с пръсти, които или липсваха, или не ги усещах като мои. Когато се изплъзнах от седалката, погледнах в очите му. Той протегна ръка и улови дланта ми в своята. Усмихвах се широко, като идиот. Джейс затвори вратата и аз направих крачка напред, но политнах леко встрани.
	Той се засмя и ме стисна здраво за ръката.
	— Леко! Ако продължаваш да залиташ, ще съм принуден да направя заключението, че краката са ти омекнали заради мен.
	Засмях се. Да, определено някои органи бяха нагорещени до омекване. Поведе ме към тротоара и краката ми се оплетоха. Съвсем леко, нищо страшно. И пак се засмях. Джейс спря и ме огледа. Под светлините на уличните лампи с всички сенки, танцуващи по лицето му, бих казала, че изглеждаше като видение, изскочило от сън или налудничава мечта.
	— Пи ли на партито?
	— Може би.
	Спокойното му и усмихнато лице посърна.
	— Колко изпи?
	— А, три или четири. Не знам. Не пия по принцип. Никога. Заради балета. Не мога да танцувам пияна, нали? Е, мога, но няма да е красиво.
	— Мамка му! — Наведе глава, пое си въздух и задъхано каза: — Ти си пияна?
	— Боже, звучиш като татко.
	Той ме погледна с празен поглед.
	— Добре, не съм пияна, не бих казала, че съм пияна. Леко съм пийнала. — Прозях се и тръгнах към вратата на общежитието. После спрях и погледнах през рамо. Той все така държеше ръката ми, но не помръдваше. — Ще ми се да мога да се телепортирам до леглото — добавих.
	— Да, леко си пийнала — каза и повдигна вежди.
	Дали? Дали щастливото жужащо чувство беше заради бирата или заради оргазма?
	— Не, от оргазма е.
	— Какво? — засмя се с пълно гърло той.
	Хванах го под ръка, усмихнах се и тръгнахме.
	— Чувствам се прекрасно, не съм се чувствала така от много време и искам да кажа, че съм замаяна от оргазма, а не от бирата.
	Той пак се засмя от сърце:
	— Ще го приема като комплимент.
	— Да, така трябва.
	Бяхме толкова далеч от вратата, а Джейс не се движеше достатъчно бързо. Може би щеше да се навие да остане. Може би Деби нямаше да се прибере скоро. Щяхме да сме сами. И с легло и с…
	— Не знаех, че си пила преди това.
	Сериозният тон в гласа му ме закова, обърнах се рязко и едва не паднах, което не говореше в защита на моята теза. Ръцете му се заковаха на ханша ми. Погледна ме в очите.
	— Съжаляваш, нали?
	Щастливото ми балонче щеше да се пръсне всеки миг.
	— Не съм пияна. Знаех много добре какво правя. Исках да го направя. Може би не беше една от най-умните ми идеи…
	— Абсолютно несъгласен! — каза и очите му светнаха закачливо. — Беше невероятно! Но… — погледна ме топло, чертите на лицето му се отпуснаха… — Но ако знаех, че си пила, щях да те спра.
	Наклоних глава настрани и се опитах да разбера какво ми казва.
	— А ако не бях пила?
	— Мисля, че знаеш отговора.
	Май знаех, знам ли?
	— Но не съм пияна. Исках да го направя. С теб. Исках…
	— Трябва да спреш да говориш така — каза рязко той.
	— Как? — недоумявах.
	— Да ми казваш какво си искала да направиш. Не ме разбирай грешно. Щастлив съм да го чувам, но това ме кара да искам да го направиш пак, и аз да го направя пак, и този път не само с език. — Опря чело в моето. Поех дълбоко въздух и усетих, че започвам да треперя от близостта му. — Да, така бих започнал. Но нямаше да спра дотам.
	Думите му подпалиха бузите ми. И може би бях малко по-пийнала отколкото осъзнавах, защото съвсем смело заявих:
	— Не бих те спряла.
	Той затвори очи и от гърлото му се откърти дълбок, сподавен стон.
	— Господи, Тес!
	Вдигнах глава да го погледна в очите. Устните му бяха така близо.
	— Джейс?
	Кратък момент на колебание. И след това ме целуна нежно. Устните му минаха като мека четка по моите. Едва ме докосваше, сякаш се страхуваше да не ме нарани. Може би тази целувка ми подейства много по-силно от всяка друга досега.
	— Знам, че си пила, но не искам това да разваля момента.
	— Но…
	— Ще говорим за това. Не сега. После. Сега искам да кача сладкия ти и леко подпийнал, но не съвсем пиян задник горе.
	— Мислиш, че задникът ми е сладък?
	Той се отдръпна и се засмя.
	— Бейби, задникът ти е като моя лична света обител.
	— О, боже…
	— Хайде — каза с широка усмивка.
	— Не мога да повярвам, че току-що каза, че задникът ми е… Аааааа… — изпищях, когато Джейс плъзна ръка по кръста ми и в следващата секунда вече ме носеше на ръце, здраво притисната към гърдите му. Звездите се обърнаха и за момент изпопадаха на земята, после пак се качиха на небето, сякаш се возех на виенско колело с главата надолу.
	— Какво правиш?
	Той ме изгледа въпросително.
	— Нося те в стаята ти.
	— И ще ме носиш догоре?
	— Да. Картата за входа, моля.
	Размърдах се в ръцете му и я измъкнах от задния си джоб. Не знам как успя да я вземе, без да ме изтърве. Никак, ама никак не се възпротивих, когато ме накара да пъхна картата, за да може да задържи вратата с крак. Облегнах глава на гърдите му и затворих очи. Лекото полюшване на тялото му, докато крачеше уверено към асансьора, ме отнесе право в рая с усещането за блажено щастие.
	Да, трябваше да говорим. За _тези_ неща. За тези _сериозни_ неща. И може би не трябваше да го отлагаме за утре. Не, не исках да го отлагаме. Но вместо да говоря, се притиснах към гърдите му и се оставих на ръцете му да ме люлеят… Е, утрото можеше да почака.
	През по-голямата част от пътя към стаята ми беше като плуване под вода. Едва успявах да си отворя клепачите. Апартаментът както винаги беше празен. Джейс запали лампата с лакът.
	— Сигурна ли си, че имаш съквартиранти зад онази врата? — попита, докато затваряше вратата с крак.
	— Аха — промърморих сънливо и отворих очи, за да се уверя, че в стаята ми няма никой. — Чувам ги от време на време.
	— И никога не си говорила с тях? — попита и прекоси малката стая.
	— Не, никога.
	Джейс ме сложи на леглото. Отворих очи и той седна до краката ми.
	— Кажи ми нещо.
	— Нещо.
	Засмя се и ме погледна през гъстите си мигли. В стаята беше тъмно, но от коридора влизаше достатъчно светлина, за да го виждам.
	— Брат ти знае ли, че си пила?
	Кам беше последният човек, за когото исках да мисля точно сега.
	— Тес? — настоя и подбутна обувката ми, за да ми напомни, че чака отговор.
	Размърдах пръсти, а той издърпа обувката и хвана стъпалото ми в дланта си. Очите ми се затваряха.
	— Не. Беше прекалено зает да гледа Ейвъри. През цялото време.
	— Трябвало е да обърне внимание и на теб — каза и изхлузи и другата обувка. После я пусна някъде на пода. Засмях се, но прозвуча като грухтене или нещо такова. Много секси!
	— Защо? Не съм дете. Ако искам да пия, ще пия.
	Той прокара пръсти по стъпалото ми, започна да ме гъделичка, а аз се кикотех. Опитах се да измъкна стъпалото си от ръката му, но не може да се каже, че имах кой знае какви рефлекси. После той стана и издърпа завивката изпод тялото ми.
	— Това означава ли, че ще се гипсираш с алкохол на всяко парти?
	Свих се настрани, отворих очи и се усмихнах, когато го видях как грижовно ме завива.
	— Не знам, не видях много момичета на това парти.
	Той подпъхна одеялото и седна до мен.
	— Обикновено няма много. Освен редовните.
	— Редовните?
	— Редовните момичета, които идват на тези партита без гадже.
	Никак не ми хареса как прозвуча това.
	— Като момичето в стаята ти?
	Той прокара пръсти през косата си и я разроши.
	— Да, като нея.
	— Как се казваше, че забравих?
	— Има ли значение? — попита и се облегна на лакът.
	Имаше ли значение наистина? Особено след всичко, което се случи между нас?
	— Да, има.
	— Тя е добро момиче.
	— Аха…
	Той сви леко устни и наведе глава.
	— Сериозно, не се шегувам. Добро момиче е. Просто обича да се забавлява и…
	— Не искам да слушам за забавленията, които харесва.
	— Кам добре се позабавлява с нея преди време — засмя се той.
	— А! — Не беше за вярване. — Ти също.
	— Не по едно и също време.
	— Надявам се, не! — Той се засмя, а аз го смуших с коляно. — Нали разбираш, че това означава, че фактически си правил секс с Кам.
	— Моля? Мамка му, не! Нали ти казах, че не сме го правили по едно и също време?
	— Но той е влизал там, където си влизал и ти. Така че технически погледнато… вие двамата сте правили секс.
	— Това е отвратителна идея.
	Засмях се.
	— Кое е отвратително? Това, че и двамата сте си пъхали нещата в една и съща дупка или…
	— Може ли да не говорим повече за това?
	Усмихнах се и веднага се замислих, че може би на сутринта това нямаше да ми се струва чак толкова смешно, но точно сега ми беше адски забавно как се гърчи под коварните ми въпроси (или поне така си въобразявах).
	— Може би ще започнеш да се замисляш по-често дали е редно да правиш неща, с които после няма да се гордееш кой знае колко.
	Той се умисли и се загледа в празното легло на Деби.
	— Казах ти истината, Тес. Познавам Стеф от години. И наистина… били сме заедно няколко пъти, но последния път беше към края на миналия семестър. И аз… — Той килна глава настрани и въздъхна. — И не те излъгах, когато ти казах, че не съм я целувал. Не бях целувал момиче от…
	Сърцето ми блъсна силно.
	— Откога?
	Джейс поклати глава и после се засмя сухо.
	— От много, много време.
	Гледах го и мълчах. Изглеждаше много по-различен. Изведнъж някаква далечна тъга запълзя по лицето му, обтегна чертите му. Мина ми през ума, че това лице би подлудило всеки, който реши да го нарисува. Сигурна бях, че говори за майката на Джак. Тя беше болката, която разбиваше сърцето му. Години наред. По дяволите, трябва да съм била наистина пияна, за да мисля такива неща. Та аз дори не знаех дали е бил влюбен в нея. Освен това, мъжете нямат склонност да страдат с години по загубената любов. Те или се пропиват, докато забравят, или чукат до несвяст други жени и в крайна сметка пак забравят.
	Едва държах очите си отворени.
	— Защо го няма това къпкейкче сега?
	Той се засмя и бавно поклати глава.
	— Щеше да ти хареса. Много да ти хареса. Беше със сникърс. Но май не ти е било писано да си го хапнеш.
	— Така излиза.
	Млъкнах и след няколко мига колебание попитах:
	— Ще останеш ли?
	Той не отговори. Усетих как пръстите му бавно докосват и галят бузата ми, после прибра едно кичурче и го подреди назад.
	— Да. Докато заспиш.
	— Значи ще останеш много малко. — Опитах се да отворя очи, но бяха като залепени. — И трябва да поговорим…
	— Спи, Тес. Обещавам ти, че ще говорим утре. — Леглото се размърда и усетих залепените за челото ми устни. — Ако брат ти не ме убие преди това.
	В черепа ми се бе настанило някакво малко човече и сега си ковеше къща или нещо такова, защото блъскането с парен чук не можеше да е от друго. Обърнах се настрани и простенах жално. Бавно отворих очи. Малкото прозорче до леглото на Деби беше отворено и светлината, която се сипеше през него бе прекалено силна за изстрадалата ми глава. Едва вдигнах ръка и със сетни сили я притиснах върху пулсиращото ми чело.
	— Оооо! — простенах тихичко, докато се опитвах да седна. Завивката падна. Бях спала с дрехите. Нежен смях изчурулика в стаята.
	— Чудех се кога ще се събудиш.
	Никога не бях предполагала, че гледането може да изисква такива усилия и че може да боли. Изтормозеният ми поглед бавно се завъртя към вратата. Деби стоеше облегната на рамката и се усмихваше. Устата ми имаше вкус на много… много неправилни решения. Погледнах часовника.
	— Мили боже!
	Беше един следобед. Тя пак се засмя.
	— Да не би да си се поразглезила с някоя и друга напитка снощи?
	— Да — изграчих.
	Деби тръгна към малкия хладилник, извади шише с портокалов сок, взе малко шишенце от бюрото и седна до мен. Мозъкът ми изтръпна. Сякаш през нощта му бяха поникнали косми. Деби отвори малкото шише и изсипа два аспирина в дланта ми.
	— Изпий ги. Ще ти олекне.
	Бих се съгласила и да ми пръснат черепа с пушка за диви свине, ако това щеше да помогне. Изпих хапчетата и погълнах портокаловия сок.
	— Сега вече може да се каже, че официално си студентка — каза и затвори шишенцето с аспирина.
	— Така ли? — Защото бях сигурна, че официално съм само едно лайно.
	— Първи махмурлук. Така е по традиция — кимна тя.
	— Много е гадно. — Притиснах длан към челото си. — Много, много кофти традиция.
	— Хей, не е така — каза и ме потупа по крака. — Поне не си повръщала.
	— Вярно е — стиснах очи.
	— Какво се случи? — попита Деби и се намести до мен. — Видях те да се качваш на горния етаж и после не се върна. Някъде след час Кам дойде да те търси.
	И тогава всички събития от предишната нощ ме връхлетяха. Първо се вледених, след това някой ме пусна в адски огън.
	_Мили, Боже._
	Малко орални игри с Джейс. Това моят живот ли беше? Споменът за устата и езика му върху мен и в мен изплющя мозъка ми като с камшик. Почервенях, пулсът ми забърза. Някаква нова болка се настани в гърдите ми и след това се спусна надолу, много надолу. Да. Няма шега. Това беше моят живот. Не на някой друг. Това се бе случило с _мен_!
	Въпреки ужасната тежест в слепоочията ми, се заоглеждах да търся мобилния си телефон. Видях го на нощната масичка. Защо ли нямах спомен да съм го оставяла там? Джейс трябва да го е извадил от джоба ми. Нямаше никакви пропуснати обаждания от Кам. Предположих, че Джейс се е върнал на партито и му е казал, че ме е закарал у дома и не му е разказал никакви други подробности.
	Или…?
	_Господи, дано не му е казал нищо!_
	Колкото и да исках да бъда с Джейс, а аз много исках, не биваше да създавам конфликти между брат ми и него. О! Това означаваше, че една открита връзка би била невъзможна или много, много трудна.
	Нямаше никакви съобщения и пропуснати обаждания и от Джейс. Стомахът ми леко се обърна от притеснение. Пуснах телефона на леглото.
	— Прибрах се — казах след доста съмнителна пауза. — Това поне помня. Защо, какво се случва, ако някой си тръгне ей така.
	— Не, нищо не се случва.
	— Просто исках да се прибера — опитах се да прозвуча неангажирано.
	— Разбирам. — Тя захапа устната си и пое дълбоко въздух. — Ерик… нали не ти е говорил нещо… лошо? Не те е обиждал, нали?
	— Не. — Изпих остатъка от сока. — Защо питаш? — И преди да ми отговори, вече стоплях защо ме пита. Може би си мислеше, че той ме е обидил и си го е върнал, задето го бях нарекла задник. Почувствах се ужасно виновна. — Деби, съжалявам, че му казах тези неща. Просто…
	— Не се извинявай — махна с ръка. — Понякога е истински задник. Просто отиде до тоалетната малко след теб и се притесних да не ти е казал нещо лошо.
	Едно кафяво кичурче се измъкна изпод щипката й за коса и погали челото й. Тя го избута встрани. Мозъкът ми се гърчеше като червей при спомена за Джейс и този магически негов език. Но изведнъж се сетих за синините и охлузванията по тялото й, спомних си начина, по който Ерик й говореше. Трябваше да й кажа нещо. Да й кажа, че знам какво е. Някой трябваше да се намеси, защото знаех от собствен опит, че ако никой не направи нищо, нещата стават много по-зле. Кожата ми гореше. Дори сега, след толкова време беше трудно да кажа някому, че съм имала такава… връзка. Не беше само вината, не беше само притеснението и неудобството… Това беше шибаният страх, че никога нищо не си бе отишло, че нищо не бе забравено. Като гангренясала рана в спомените ми. Обърнах поглед към празната бутилка от сока.
	— Деби, може ли да те попитам нещо?
	— Разбира се — каза с усмивка, подхвърли шишето с аспирина нагоре и го хвана. — Питай.
	Изправих рамене и вдигнах поглед.
	— Ерик… Ерик бие ли те?
	След секунда-две тя се изсмя. Прекалено силно.
	— Моля? Не! За… защо… и как можеш да си помислиш такова нещо?
	Започнах да въртя празното шише из ръцете си.
	— Защото не е много мил и…
	— Само защото понякога се изразява по-грубо, ти веднага си направила заключение, че ме малтретира или какво? — Тя подскочи от леглото, обърна се с лице към мен и скръсти ръце пред гърдите си. Бузите й бяха пламнали като разтопена лава. — Не, не ме удря.
	Отричане. Господ ми е свидетел колко пъти съм го правила пред майка ми, когато питаше за синините ми. Изритах завивката и станах. Погледите ни се срещнаха и тя извърна очи. Поех дъх и казах:
	— Видях охлузванията и синините ти. По краката.
	Лицето й за секунда пребледня, сякаш някой изпомпа кръвта от тялото й.
	— Синини? — Погледна към краката си. Беше обула джинси. — Моля? За какво говориш?
	— Онзи ден, когато беше по къси гащи.
	Смръщи вежди, отвори уста да каже нещо и веднага я затвори. Мина време преди да проговори:
	— Преди няколко дни се ударих в ръба на леглото. Това си видяла.
	Хм. В такъв случай трябва да се е ударила в ръба на леглото още няколко пъти след това. Оставих бутилката на нощното шкафче.
	— Деби…
	— Виж, благодаря ти за загрижеността, но няма защо да се тревожиш. — Грабна телефона си, изключи го от зарядното и взе плетената си шапка от леглото. — Имам работа. Ще се видим по-късно.
	Направих крачка към нея.
	— Трябва да говоря с теб…
	— Нямам време за това.
	— Моля те, искам да ме разбереш правилно. Не искам да те разстройвам, не искам и да те съдя. Искам просто…
	Вратата се затръшна под носа ми.
	— … да ти кажа, че знам какво е. — Говорех на… празната стая.
	Е, това мина страхотно. Няма що! Въздъхнах и се метнах на леглото. Болката в слепоочията ми беше намаляла, но имах чувството, че тялото ми бе намазано с плътен слой мръсотия, което си беше съвсем в реда на нещата след разговора ми с Деби. Но сега бях повече от сигурна, че не греша за Ерик.
	Събрах си нещата за баня и тръгнах към душа. Докато стоях под силната топла струя, започнах да прехвърлям събитията от предната нощ. Момичето в стаята му, после как бягам като лунатик, Джейс в джипа на шосето, споменът за прелестната му уста, за него, за тъмната му коса между краката ми. Бях сигурна, че докато съм жива, този образ няма да избледнее в съзнанието ми. Плъзнах ръце по лицето си и се обърнах така, че водата да пада върху гърба ми.
	Пърхането в гърдите ми слезе надолу към стомаха. Усмивката ми се показа срамежливо иззад разперените върху лицето ми пръсти.
	Чувствах се… странно. Макар че се бях събудила с най-кофтия махмурлук в историята на човечеството, се чувствах съвсем различен човек. Като че бях пораснала за една нощ. Не знаех как да си го обясня. Наивно е да се мисли, че оралният секс може да промени живота на човек.
	Е, наивно или не, в моя случай се бе случило точно това. Засмях се и прокарах пръсти през мократа си коса.
	Пяната от тялото ми се събираше в бяла локва около пръстите на краката ми. Това, което се случи снощи… не беше сън, случи се наистина. Спомних си как се държа Джейс след това, спомних си, че не ме отблъсна. И наистина остана при мен, докато заспя. Както обеща. Спрях водата и се изсуших. Облякох широки домашни панталони и тениска и зашляпах към стаята си. Загледах се в затворената врата на невидимите съквартиранти. Наострих уши. Със сигурност чух приближаващи се към вратата стъпки. После веднага се отдалечиха и… край. Нито звук повече. Пристъпих към вратата, здраво стиснала дрехите си до гърдите.
	— Здравейте.
	Тишина.
	Поклатих глава и се върнах в стаята си. Веднага проверих телефона си. Нищо. Леко чувство на безпокойство се настани в стомаха ми. Взех лаптопа и седнах на леглото.
	Деби се върна в късния следобед. С Ерик. Дотогава бях успяла да говоря с Ейвъри и да я излъжа — казах й това, което бях казала на Деби. Никой не спомена Джейс. Но пък и Джейс не се беше обадил цял ден. Точно сега обаче не мислех за него. Не съвсем.
	Ерик стоеше пред бюрото и гледаше как Деби си опакова багажа. Вземаше неща за една нощ. Сложих лаптопа си на възглавницата. Тя не ме поглеждаше. Просто буташе бельо и разни дребни неща в една малка чантичка.
	— Няма ли да си тук тази вечер?
	— Не — каза Ерик и ме изгледа кръвнишки. — Ще спи при мен.
	Не се сдържах.
	— Не питах теб, а нея — излаях.
	— Да ти изглеждам глух? — Погледна ме с нагла усмивка. Идеше ми да му забия един юмрук и да му сваля усмивката от мутрата. — Или глупав? Знам, че питаш нея, но…
	— Ерик — въздъхна Деби и затвори ципа на чантата си. Бузите й бяха зачервени. — Може ли да минем без това?
	Зениците му се разшириха за част от секундата. После много бавно обърна глава към нея:
	— Халюцинирам ли, или наистина ме прекъсна?
	Косата ми се изправи. Настръхнах. Станах. Грубият му заканителен глас ме метна няколко години назад. Мускулите в стомаха ми се въртяха и усукваха от погнуса. Исках да избягам от стаята, защото в този миг не виждах Ерик. Виждах Джеръми с изкривено от бяс лице.
	Не знам какво стана след това. Ерик се пресегна да изскубне чантата от ръката на Деби, но тя не я пускаше. Може би самата тя не знаеше какво се опитва да направи, но въпреки това стискаше. И това го подпали. Цялото му лице пламна. Бицепсите му трепереха. Той изскубна чантата, Деби политна. Скочих да я хвана да не падне. Ерик замахна с чантата към мен и ме удари в бедрото толкова силно, че политнах. Запрепъвах се назад, махах с ръце да се хвана за нещо да не падна, но пръстите ми успяваха да уловят само въздух. Не мислех за нищо. И тогава видях ужаса в очите на Деби, но беше късно. Цялото ми тегло се стовари върху десния крак. Върху болния ми крак.
	Коляното ми се огъна и изщрака, сякаш изскочи от крака ми. Болката експлодира. Задавен вик се изтръгна от гърдите ми. Паднах. Целият въздух бе изтръгнат от дробовете ми. Болката беше нечовешка, свирепа. Сякаш някой бе забил нож в мускула и сухожилието ми.
	Деби викаше:
	— Тереза! Тереза!
	Очите ми се наляха със сълзи. Опитвах се да ги преглътна. Стисках здраво очи. Не исках да погледна към коляното си.
	— Коляното ли? Коляното ли? О, боже, коляното ли? — повтаряше Деби.
	Стиснах здраво челюсти и кимнах. Светът, стаята, всичко се затваряше около мен и ме притискаше.
	— Не исках — извика Ерик. — Тя защо се пречка! Беше злополука! Кажи й, че е било само нещастен случай!
	Ръцете ми се свиха в юмруци. Сърцето ми ту биеше, ту спираше.
	— Тереза — прошепна Деби. Усетих как кляка до мен, после — студената й трепереща ръка върху моята. — Тереза, моля те, кажи нещо.
	Свих устни и поклатих глава. Не можех да говоря.
	Не можех да погледна към коляното си, защото…
	О, господи!
	Защото знаех.
	Болката беше прекалено силна, прекалено дълбока. Не минаваше.
	Коляното ми бе прецакано.
	Отново.


>	Четиринайсета глава

	Ерик се измете и слезе да чака Деби в лобито. Имаше късмет, че не можех да ходя, защото сега щях да му ритам задника из целия колеж.
	— Съжалявам — каза Деби за милионен път. — Толкова съ…
	— Спри — извиках, защото коляното ми подскочи от болезнения спазъм. — Спри да се извиняваш! Не си виновна ти!
	Тя направи крачка назад, стиснала длани една в друга.
	— Той… без да иска…
	Отворих уста да й отговоря, но режещата болка се плъзна по целия ми крак и едва поех въздух.
	— Искаш ли лед? — попита.
	Стиснах зъби и кимнах. Когато се върна с една калъфка от възглавничка, напълнена с лед, бях успяла да изправя крака си и да навия крачола. Беше подуто. Не, не изглеждаше никак добре. Сложих леда. Примирах от болка.
	— Тереза…
	Погледнах я. Дишайки учестено, й казах:
	— Може и да не е искал да направи точно това, но беше побеснял. Не се спря, не помисли какво прави, докато размахва тая чанта. Или е помислил, но просто не му е пукало.
	Сълзите й закапаха.
	— Знам, сигурна съм, че не е искал.
	Не казах нищо. Просто нагласих възглавничката с леда. Мозъкът ми бе изтръпнал. Прекалено много мисли се блъскаха в главата ми. Тя пристъпваше колебливо от крак на крак. Искаше да каже нещо, но не смееше.
	— Моля те… не казвай на никого.
	Извърнах глава към нея, шокирана до мозъка на костите си. Не можех да повярвам, че иска такова нещо от мен! И след това сърцето ми подскочи! Нима не бях казвала същите думи пред майка ми, и после пред Кам? _Моля те, не казвай на никого!_ Защото се страхувах как Джеръми ще реагира! Сега беше времето да й кажа, да споделя с нея, но тя се втурна към мен и ме стисна в прегръдката си, без да спира да шепти:
	— Моля те, моля те, моля те.
	Не казах нищо. Не й обещах, защото не бях сигурна дали бих могла да пазя такова нещо в тайна. И тя тръгна.
	Погледнах надолу и леко вдигнах калъфката с леда. Кожата ми бе почервеняла. След около час телефонът ми звънна, но дори не го погледнах. Бях легнала по гръб с възглавница под коляното, за да не оттича.
	По-късно ледът се стопи и се наложи да докуцам чак до края на коридора, за да взема още. Болката се бе притъпила, но сега вече беше много по-дълбока и постоянна. Първоначалните свирепи пристъпи се появяваха само от време на време. Сякаш някой бе приближил запалена клечка кибрит до крака ми. Коляното беше подуто. Ледът не помагаше. Знам, че нямаше нищо счупено, но самото подуване беше много неприятен знак, че скоро няма да мога да стъпвам на този крак.
	Тази нощ телефонът звъня още няколко пъти. Двете обаждания бяха от Джейс, но не намерих сили да вдигна. Снощи… о, това ми се струваше като събитие от миналия век. Гледах телефона, устните ми трепереха. Веднага след като не му вдигнах, ми пусна съобщение. Пресегнах се към телефона, но ми се стори ужасно далеч. И не можех да говоря с него, все още не, защото знаех, че със сигурност ще се прекърша и съвсем ще полудея и ще проваля всичко.
	Защото ако коляното ми бе прецакано отново така, както си мислех, всичко вече щеше да изглежда по съвсем различен начин.
	Сега вече нямаше да е за месец-два. Нямаше да е временно.
	Нямаше да има никакво балетно студио.
	И тогава това… огледах се из стаята си… Това вече наистина щеше да бъде моят живот. През цялото време се бях _преструвала_ дори пред себе си, през цялото време се бях правила на мъченица, но сега вече това беше истината, а не сцената.
	Облегнах чело в дланта си. Поредният спазъм разтърси крака ми. Не, не можех да преживея всичко това отново. Болката, операцията, рехабилитацията. Но този път… потръпнах… този път щеше да е съвсем различно, защото възможно най-лошото нещо, което можеш да причиниш на скъсан менискус е да го нараниш отново. И така да си увеличиш шансовете за перманентна нестабилност.
	Никога нямаше да мога да танцувам.
	Най-накрая заспах. Беше сън без сънища. Когато се събудих, коляното беше станало двойно по-голямо, ужасно подуто. Нямаше нужда от повече лед. Нямаше да помогне. Нямах патерици, така че нямаше начин да отида на лекции. Останах в леглото. Стомахът ми се сви. Сякаш бях погълнала киселина.
	Телефонът ми бипна няколко минути преди да започне часът по музика. Мислех, че е Кала или Деби, която ми бе пратила две съобщения, на които не отговорих. Но за моя огромна изненада съобщението беше от Джейс, а все още не бях прочела предишното му съобщение.
	Къде си?
	Стиснах очи и продължих да стискам, докато усетих пареща болка. После леко се надигнах. Трябваше да му отговоря, заслужаваше го, независимо че ме бе пренебрегвал толкова много пъти. Но сега не ставаше дума за него. Изпратих му кратко съобщение.
	Не се чувствам много добре.
	Той отговори веднага.
	Какво има? Какво не е наред?
	Избърсах очите си и му писах, че съм добре и че всичко е наред, след което метнах телефона в краката си.
	Много добре осъзнавах, че трябва да се обадя на доктор Морган и на мама, но от самата мисъл, че трябва да мина през това, ми се ставаше все по-зле и гърдите ме заболяваха още повече. Направо дъхът ми спираше. Болката се разрастваше, пълзеше по крака ми, а аз много добре знаех какво означава това. Край на мечти и бъдеще.
	Нямах нужда от лекар, за да ми каже нещо, което вече знаех.
	Потръпнах от глава до пети. Цялото ми тяло трепереше. Обърнах се настрани, гушнах възглавницата и зарових лице в нея. Меката материя скоро се намокри.
	Не, не бяха едри сълзи. Бяха ситни, тихи и безкрайни. Болката в стомаха ми беше почти толкова непоносима, колкото тази в коляното.
	Малко след дванайсет и половина някой почука на вратата. Нямах никаква представа кой може да се е сетил за мен. Може би някой от невидимите съквартиранти?
	Избърсах набързо сълзите си, седнах и прочистих гърло.
	— Влез.
	В последната секунда успях да метна завивката върху коляното си. Не знам защо исках да го крия. Сякаш истината щеше да изчезне. Ако никой не вижда проблема, значи няма проблем? Много глупаво, признавам, но едва се държах, за да не откача. Преди да се почука на вратата, бях пред тотален разпад, даже обмислях как да се хвърля на пода и да загубя съзнание за по-дълго време.
	Вратата се отвори. Започнах да мигам на парцали, мислех че халюцинирам. Но човекът пред мен не изчезна. Стоеше си там и явно не бе видение.
	Джейс влезе в стаята ми с такава увереност, сякаш бе влизал тук милион пъти. Беше по джинси и черна тениска с дълъг ръкав. Малка найлонова торбичка се полюшваше на двата му пръста. Приближи се и ме огледа. Сивите му очи се изпълниха с тревога.
	— Господи, изглеждаш много зле.
	Сигурно заради подпухналите ми очи.
	— Благодаря.
	Мъничка усмивка плъзна по устните му. Приближи се, седна на ръба на леглото и остави торбичката на земята.
	— Не изглеждаш чак толкова зле. Има ли нещо, за което да се тревожа?
	Погледнах го учудено и не разбирах накъде бие с този въпрос. Може би, защото все още не бях преодоляла шока от това, че го виждам в стаята ми.
	— Заразно ли е? — поясни.
	— О, това ли? Не — казах и го погледнах през влажните си мигли. — Защо си тук?
	— Защо? — засмя се някак нервно. — Не е ли очевидно? — Наведе се, взе торбичката и извади пластмасова кутия. — Пилешка супа. Не е храна за душата, а за твоята… да се надяваме, незаразна болест.
	Онова проклето пърхане се върна в гърдите ми, и то с отмъстителна сила. Взех контейнера и пластмасовата лъжица. Една бутилка с джинджифилова лимонада се появи на нощното шкафче и до нея розова кутийка с къпкейк. Доплака ми се.
	— Ако толкова много се притесняваш да не се заразиш, защо си тук?
	Устните му се извиха в полуусмивка.
	— Е, като се има предвид какво правихме в събота вечерта, мисля, че няма нужда от подобни притеснения.
	— Да — измънках и се изчервих.
	— Освен това си помислих, че си струва риска — добави, нави торбичката и я метна в кошчето за боклук до бюрото. — И сега като знаеш това, не е ли редно да се почувстваш малко по-добре?
	Засмях се, но после усмивката ми изчезна. Докато махах капака на кутията със супата, си мислех само едно — това, което правеше за мен, разтърси цялото ми същество. Из основи. Не бях болна, но нямаше начин да отричам и да се боря с това, което изпитвах към него. Мека топлина се разля в гърдите ми напук на горящата болка в коляното.
	— Благодаря — казах с пресипнал глас. — Това… това е много… мило, наистина.
	— Няма проблем. Не е кой знае какво — сви безгрижно рамене.
	Потопих лъжицата в супата, поех една здрава глътка и се опитах с нея да преглътна и бучката, заседнала в гърлото ми. Не, нямаше проблем. Не, не беше кой знае какво. Вероятно така го виждаше той. Но всъщност беше направил нещо толкова голямо. Сълзите напълниха очите ми. Превръщах се в голямо вечно ревящо бебе, но тези сълзи бяха различни. Исках да го прегърна, да го удавя в дъжд от целувки, да галя красивото му лице. И исках да мога да направя всичките тези неща, без да се налага да куцам край него. Да дойде тук, да направи това за мен беше… е, не беше като да ми се закълне във вечна неувяхваща любов, но означаваше много повече от откраднати целувки.
	Когато вдигнах поглед, той ме изучаваше внимателно. Прекалено внимателно и доста отблизо. Погледнах в супата.
	— Притесних се снощи — каза тихо. — Когато не вдигна. Помислих си, че… ме пренебрегваш и отбягваш.
	Заграбих една лъжица с нудли.
	— Не, не съм те пренебрегвала и не съм искала да те отбягвам.
	— И така да беше, не бих те обвинил, защото… аз съм постъпвал с теб точно така. — Прокара пръсти през косата си, но веднага щом ги извади, тя пак падна върху челото. — Не съм ти се извинил за това, а е редно.
	Сърцето ми подскочи. Откъде му дойде на ума? И защо бе решил да се извинява точно сега, когато коляното ми щеше да изскочи всеки миг от крака и да се пръсне във въздуха като извънземно чудовище?
	— Съжалявам за това. И съжалявам, че направих онзи коментар, че само искаш да те изчукам. Знам, че не това искаш. Ти си много повече, заслужаваш много повече. Знам, че това не означава кой знае какво, но не биваше да го казвам и… И в крайна сметка… как мога да кажа такова нещо, като… погледни ме… няма никакъв смисъл да отричам, защото… ето те тук и аз не мога да стоя настрани, не мога да не съм до теб. — Тогава извъртя тялото си към мен и се облегна на крака ми. — Знаеш за Джак, но…
	Тазът му опря в коляното ми и потреперих. Тялото ми застина като промушено с нож. Болката се плъзгаше по целия ми крак и разкъсваше всеки нерв по пътя си. Той се спусна с мълниеносна скорост и успя да хване кутията със супата, преди да я разлея отгоре си. Кръвта се оттече от лицето ми, пръстите ми отчаяно мачкаха чаршафа.
	— Господи! Какво се случи! — Скочи от леглото, сякаш матракът го бе захапал за задника. — Добре ли си?
	Не можех дори да кимна. Опитвах се да дишам. Поеми въздух, издишай. Поеми въздух, издишай. След няколко секунди болката поутихна и се сви с пулсираща топка. Пръстите ми отпуснаха чаршафа. Насилих се да го погледна. Той изучаваше лицето ми. После погледна крака, после пак лицето ми.
	— Не си болна, нали? Плакала си. Затова изглеждаш така! — И преди да отговоря, той рязко отметна завивката. — Мамка му, Тес! Мамка му! Не знаех. Съ…
	— Не, недей — казах с пресипнал глас. — Не знаеше. Всичко е наред.
	Той ме погледна с ужасени очи.
	— Как се случи?
	— Стъпих на него в събота вечерта. — Колко лесно излиза лъжата. Много по-лесно от истината. Вината се настани като камък в стомаха ми. Махнах косата от лицето си с разтреперани ръце. — Мисля, че този път наистина го прецаках.
	— Мислиш ли? — Той сложи купата на нощната масичка. — Колко те боли? Много ли?
	Наблюдавах го как внимателно сяда на ръба на леглото.
	— Боли и отшумява.
	— И аз седнах на него, съвсем да го наместя.
	— Всичко е наред — казах и почти успях да се усмихна.
	Джейс се пресегна и прибра кичура от лицето ми.
	— Казала ли си на Кам? На майка си?
	Поклатих глава.
	— Не искам да ги тревожа.
	— Искаш ли още супа? — Кимнах и той веднага ми я подаде. Не бях яла от вчера на обяд и поне стомахът ми беше в добро настроение.
	— Но да седиш тук с този крак… не, това не е от полза за никого и не помага. Най-малко на теб, Тес.
	— Знам — прошепнах и наведох глава. Опитах се да се фокусирам върху чертите на лицето му. Красива гледка. Не се беше бръснал от няколко дни и изглеждаше много секси.
	— Предполагам не си се обадила и на лекаря си, нали?
	Поклатих глава и преглътнах супата.
	— Добре. Това е първото, което трябва да се направи. Задръж малко — каза и се пресегна да избърше капка супа от брадичката ми. Изчервих се от неудобство. — Трябва да се обадим на лекаря ти. И без никакви оправдания. Не ми се слушат глупости! И това трябва да стане сега, веднага!
	Остави ме да се нахраня, после взе телефона ми и ми го подаде и изчака със скръстени ръце, докато ровя за номера на лекаря. Оставих съобщение, но той се обади почти веднага след това. Даде ми час за сутринта на другия ден. Сърцето ми вече блъскаше от ужас.
	— Ще те закарам — каза Джейс, след като се върна от коридора. Беше отишъл да изхвърли кутията от супата.
	— Какво? — Не знам какво съм си въобразявала с жалкия си опит да стана и да го възпра от неразумни решения, защото той не ме питаше, просто ми съобщаваше факт, който нямаше начин да оспоря.
	— Аз ще те закарам — повтори. Нали е в Университетската клиника в Уест Вирджиния?
	— Да, но…
	— Но не си казала на Кам, не си казала на майка си. И сега въпросът ми е как възнамеряваш да отидеш. На стоп ли? — засмя се саркастично. — Мога да пропусна лекциите си утре. Не е кой знае какво. И ако не исках да го направя, нямаше изобщо да ти предложа. Така че, не спори с мен.
	— Знам, но защо искаш, това не разбирам. Да си седиш в час е далеч по-удобно и приятно от това да станеш в ранни зори и да караш часове наред. Искам да кажа, че аз лично бих си останала за час по музика.
	Той се засмя, седна и сложи ръка върху ханша ми.
	— Предполагам наистина мразиш да ходиш при този лекар, за да предпочиташ да изтърпиш цяла лекция по музика. Днес пропусна. Приятелката ти Кала хърка през цялото време.
	Засмях се.
	— Тя не хърка. И знам, че винаги спи на лекциите по музика.
	Миглите му бавно се спуснаха като щит пред удивително красивите му очи.
	— Искам да съм с теб. Искам да ти помогна. Позволи ми.
	Устата ми се отвори да изтърси още едно „защо“, но имаше ли значение защо? Нещата между мен и Джейс на този етап ме плашеха и объркваха повече отколкото добронамерената ми натура можеше да понесе. Нещо се бе променило в събота вечерта. Той не ме отблъскваше, не бягаше. Напротив. Свирката трябва да е била наистина добра. Почти се засмях, защото това пък беше върхът на глупостта.
	— Добре — казах най-накрая.
	Джейс се усмихна и изведнъж имах усещането, че съм казала да на нещо много повече от това да ме закара на лекар.
	Мразех лекарските кабинети. Цялата атмосфера ме втрещяваше. От бялата боя на стените и стерилната украса, до противната миризма на дезинфектанти. Няма значение при какъв лекар отиваш, офисите винаги са едни и същи.
	Направиха ми снимка още преди да успея да се видя с лекаря. Сложиха ми задника върху инвалидния стол, от който изпитвах неконтролируема паника, и ме откараха. Джейс остана в чакалнята. Когато ме закараха до кабинета на лекаря, станах с куцукане от инвалидната количка и седнах на един от пластмасовите столове. Гледах количката с отвращение, сякаш исках да я унищожа с поглед, когато вратата се отвори и една медицинска сестра с порозовели бузи влезе и направи път на Джейс.
	— Решихме, че може да имате нужда от компания — каза и прокара ръка по гладката си руса коса. Джейс ми намигна и влезе с ленивата си секси походка.
	— Сигурен съм, че е откачила без мен.
	Сестрата се засмя с тих кикот и бързичко излезе на заден ход. Погледнах го въпросително.
	— Как успя да влезеш тук, при положение че не си ми роднина?
	Той седна с подскок върху болничното легло, където трябваше да седя аз и започна да маха с крака като палаво момче.
	— Просто съм по-чаровен от повечето хора, Тес.
	— Вярно е — усмихнах се.
	— И въпросният чар е придружен с голяма доза чувство за отговорност и мъдрост кога и как да се използва. — Очите му танцуваха весело. — Но го ползвам само когато се налага.
	— Добре е да го знам — казах и се наместих върху неудобния стол. Беше хубаво да е тук, с мен. — Благодаря ти. Трябва да знаеш, че наистина ценя това, което правиш.
	— Няма проблем. Само не забравяй обещанието си.
	Засмях се и поклатих глава.
	— Мога ли да забравя!
	— Много ще ти хареса, ще видиш. — Погледна надолу и рошавата му коса падна върху очите. — Няма от какво да се страхуваш. Ще съм с теб, през цялото време.
	Стомахът ми се обърна при мисълта да седна на кон. През цялото време в колата Джейс ме убеждаваше да опитам да пояздя. Каза, че ще е с мен, и аз се съгласих, защото му имах пълно доверие и… защото разговорът ме разсейваше да не мисля за крака си.
	— Имам съобщение от Кам — каза Джейс.
	Погледнах го втрещена. Не можех да разчета изражението му.
	— Каза ли му, че си с мен?
	— А ти?
	— Не, все още мисли, че съм болна. — Започнах нервно да играя с вързаната си на опашка коса. — Е, каза ли му?
	— Не. Щеше да пита защо аз съм с теб, а той не знае. И това щеше да доведе до други въпроси, на които според мен е най-добре да се отговори, но не по телефона.
	— Наистина ли мислиш, че е най-добре на въпросите на Кам да се отговаря лице в лице? — попитах, без да се опитвам да прикрия съмнението си. Такъв разговор лице в лице можеше да доведе до юмрук в лице. Джейс се засмя.
	— Ще трябва отново да използвам чара си.
	— Нали сериозно не мислиш, че точно този ти чар ще има ефект върху брат ми?
	— Имай вяра, чедо! — каза и устата ми се изви в полуусмивка. Дяволитото му изражение почти спря сърцето ми. Стиснах устни и се замислих какво, за бога, щяхме да кажем на Кам. Колкото по-малко, толкова по-добре, ако зависеше от мен, без значение как щяха да се развият нещата между мен и Джейс. Очите ми се плъзнаха по почти перфектното му лице, после по широките гърди. Когато вдигнах поглед, той ме погледна настойчиво и ми се усмихна уверено и спокойно. Дъхът ми спря. В този миг осъзнах, че беше толкова лесно да се влюбиш в него! Но май отдавна бе късно за такава констатация.
	— За какво си мислиш? — попита и захапа прелестната си устна. Усещах как напрежението се свива като спирала в слабините ми. _О, боже, какво да правя!_ Бях напълно прецакана. Отвсякъде! Извърнах поглед. Бузите ми пламтяха.
	— Не, няма да ти кажа.
	Той се засмя. Дълбок, гърлен смях.
	— Не е смешно — казах.
	— Извинявай.
	Слава богу, че вратата се отвори и доктор Морган влезе в кабинета. Време беше да се фокусирам върху коляното си, а не върху това, което ставаше в сърцето и ума ми.
	Доктор Морган имаше късо подстригана и вече побеляваща къдрава коса. Както винаги в бяла престилка до коленете. Усмихна ни се и погледна към Джейс, който все още седеше на болничното легло.
	— Нов пациент ли имам днес?
	Опитах се да задуша надигащата се в гърдите ми надежда, че всичко е наред. Все пак човек не може да съди за диагнозата си от любезната усмивка на лекаря си. С тих глас казах:
	— Това е Джейс. Той ми е… той ми е приятел. Дойде с мен.
	— Радвам се да се запознаем — каза лекарят и се здрависа с Джейс, който се надигна да става, но лекарят го спря. — Няма нужда да ставате. Всичко е наред.
	После седна на въртящия се стол, пусна папката с рентгеновите снимки върху бюрото си, стана, взе друг стол и седна пред мен:
	— Я да видим какво става тук.
	Навих крачола на джинсите си и се смръщих при вида на подутото коляно. Много секси. Доктор Морган подсвирна с уста.
	— Знаеш процедурата нали? — попита. Да, знаех я много добре. Затворих очи, пристиснах ръце към стомаха си. Доктор Морган леко притисна коляното ми със студените си ръце. Не болеше. Притисна по-силно и болката пламна като бенгалски огън. Стиснах зъби, за да не извикам.
	— От едно до десет? — попита тихо.
	— Ами… — Никак не ме биваше в тези неща. Кой идиот е сложил болката в ска̀ла?
	— Шест? — казах почти въпросително, сякаш бях на изпит и се целех в правилния отговор.
	— Добре — Натисна по-силно. Подскочих. — Сега?
	— Седем? — изцвилих от болка.
	И продължи да ме мъчи. Изведнъж усетих нечия ръка около моята. Отворих очи. Дори не го бях чула да се доближава. Джейс беше клекнал до мен. Очите ни се срещнаха и вече не успях да откъсна поглед.
	— А така? — попита доктор Морган. При звука, който издадох, той веднага махна ръце от коляното ми. — Няма нужда да отговаряш — усмихна се нежно и свали крачола ми надолу. — Добре. Слагала ли си лед? Държала ли си го нависоко?
	Кимнах, все още с поглед закован в очите на Джейс.
	— Да.
	— Но не помогна, нали?
	— Не.
	Навлажних устни. Джейс се усмихваше. Откъснах поглед от него и погледнах към лекаря. Джейс отпусна китката ми и прокара пръсти по лявата ми ръка.
	— Не боли така силно като първия път, не чух нещо да се къса или чупи, но мисля, че този път наистина го прецаках.
	— Трябва да знам точно как се случи, какво правеше и как стана всичко в събота вечер — каза и сложи ръце на коленете си. — Вървеше ли? Равновесие ли загуби?
	Сведох глава към дългите пръсти на лекаря. Бяха тънки, но с изненадващо големи кокалчета. Не можех да говоря.
	— Каза, че просто е загубила равновесие — обади се Джейс и свободната ми ръка се сви в юмрук.
	— Вървеше ли, когато загуби равновесие? Ставаше от леглото? Или от стола? — Тук доктор Морган спря и направи многозначителна пауза. — Трябва да знам точно какво е станало, за да преценя какво е положението.
	Кръвта блъскаше в ушите ми. Вдигнах бавно глава. Истината. Мамка му! Истината винаги е била една нагла, любопитна кучка. Поклатих глава и захапах устната си.
	— Аз… аз… бях в общежитието и приятелят на съквартирантката ми държеше една чанта. Като сак. Бях прекалено близо, когато я завъртя, без да ме види. Чантата се удари в таза ми и… политнах назад и стъпих с цялото си тегло върху оперирания крак.
	Пръстите на Джейс се впиваха в ръката ми, усещах как се забиват в кожата си. Но явно се усети и ме пусна. Не можех да го погледна, но усещах, че ме гледа изпитателно. — Значи е било непланирано движение. Това вече изяснява картинката — каза лекарят и взе папката с рентгеновите снимки. Започна да ги разглежда. Мина вечност. — Е, има добра и лоша новина. С коя да започна?
	Сърцето ми подскочи. Вдигнах очи към Джейс. Погледът му беше остър, изражението — вкаменено.
	— С добрата… май.
	— Добрата новина е, че няма допълнително разкъсване. — Раменете ми се отпуснаха от напрежението. — Знам, че това беше най-големият ти страх. Първоначалното разкъсване заздравява.
	Поех дълбоко въздух и попитах:
	— Каква е лошата тогава?
	Той се усмихна сухо:
	— Тази контузия показва дестабилизация на антериорния лигамент. При първоначалното разкъсване, от което пострада, имаше четиридесет до шестдесет процента вероятност да претърпиш ново нараняване. Тогава говорихме за това. Сега, както вече казах, разкъсването не е повлияно и там няма нова контузия. Така че няма да има операция и считам, че всичко ще отмине, ако използваш патерици и сложим шина за известно време.
	Вместо да се почувствам по-добре, защото наистина в думите му нямаше нищо лошо, имах чувството, че стените започнаха да се затварят около мен.
	— Но?
	— Но… — той се усмихна, а аз вече се пръсках от напрежение, защото усмивката не стигна до очите му. Това беше усмивката, с която лекарите казват на хората колко време им остава. — Тази контузия показва дестабилизация в коляното и това ме притеснява, Тереза. При първата травма говорихме за вероятността, колкото и малка да изглеждаше тогава, за продължителна дестабилизация… и…
	Съзнанието ми отказа да го слуша. Кимах и го гледах. Почти не обърнах внимание на скованото лице на Джейс, на растящото с всяка дума на лекаря напрежение в тялото му. Дори се усмихнах, когато доктор Морган потупа ръката ми и ми каза, че всичко ще е наред. И се съгласих. Всичко щеше да е перфектно. По най-шибания начин. Не казах нищо, когато сестрата дойде и кошмарната синя шина отново окова крака ми. Поех патериците с грация. И дишах. Навътре. Навън.
	Не помня как излязох от болницата. Не знам как се оказах в джипа на Джейс. Не помня нищо.
	— Тес…
	Погледите ни се сблъскаха. Той поклати глава. Лицето му беше мъртвешки бледо.
	— Много съжалявам, Тес…
	Поех дълбоко въздух и… той заседна някъде в дробовете му. Потръпнах. Дестабилизацията беше лошо нещо. Много лошо. Беше по-лошо от операция, защото означаваше само едно: коляното ми винаги щеше да бъде слабо. Винаги щях да имам проблеми с него, дори и след заздравяването на скъсването. И вероятно артрит в коляното много по-рано отколкото някой бе предполагал след първата операция. Балетът заминаваше по дяволите, не влизаше в картинката. Край. Свърши. Никога повече. Нямаше да се върна в студиото. Никога. Нямаше да има уроци, нямаше да има рецитали, никаква сцена, никаква конкуренция, никаква надпревара. Щеше да е много глупаво дори да се опитам да си връщам формата. И никой от инструкторите ми нямаше да разреши. От балетното училище също щяха да ми забранят.
	Колежът не беше временно решение.
	Преподаването не беше план Б.
	Беше единственият план.
	Боже!
	Поклатих глава, отворих уста, но нямах думи. Думите си бяха заминали заедно с бъдещето ми. Джейс изпсува и аз… и аз се пропуках като черупка на орех. Сякаш в мен се бе събирал язовир от тъга и сега бе прелял и сринал стените и нищо не можеше да го спре. Всичко пред очите ми се замъгли, лицето на Джейс се разми. Той простена мъчително и ме хвана в ръцете си.
	Преди секунда седях на седалката съвсем сама, светът ми се рушеше пред очите ми, а в следващата секунда той ме държеше. Държеше ме цяла.


>	Петнайсета глава

	Плаках дълго. Беше по-зле и от махмурлука. Тениската му беше подгизнала, грозна картинка. Защо не ме отблъсна, защо не каза нищо? Така и не разбрах. Каквато и да беше причината, той не ме пускаше. Едната му длан беше върху тила ми, притискаше ме към гърдите си, макар и трудно заради скоростния лост между нас. Ръката му галеше гърба ми и ме утешаваше. През цялото време ми нашепваше успокоителни думи, говореше разуми неща, които имаха смисъл и логика. И така, докато успее да ме разсмее.
	— Винаги съм знаел, че от мен ще излезе една добра носна кърпа — каза и сложи брадичка върху главата ми. — Благодаря ти, че ми помогна да осъществя мечтите си.
	Той наистина беше една здрава и много устойчива кърпичка.
	Когато най-сетне успях да се посъвзема, напуснахме Моргантаун. Трябваше да се обадя на мама, но не можех да събера сили. Все още не. Тя би ме подкрепила каквото и да реша да правя с живота си. Но толкова обичаше да ме гледа как танцувам! Да ме вижда щастлива на сцената! В известен смисъл това беше и нейна мечта. Когато наближихме Мартинсбърг, погледнах Джейс и го попитах:
	— Наистина ли трябва да се прибираме вече?
	— Не. Можем да правим каквото си искаме. Каквото ти искаш.
	Да се върна в общежитието, означаваше да се изправя сама срещу мислите за проваленото си бъдеще. Това включваше и перспективата да започна да се отнасям по-сериозно към лекциите и изпитите си.
	— Искам да кажа, че вероятно имаш…
	— Правя това, което искам. Там съм, където искам да бъда — каза Джейс и ми хвърли поглед, който моментално ми затвори устата. — Не искаш да се прибираш — добре. Аз пък знам перфектното място, където можем да отидем.
	— Така ли? — гласът ми прозвуча леко вдървено. Зачудих се колко ли секси изглеждам точно в този момент, и реших изобщо да не се поглеждам в огледалото.
	— Аха — смигна ми той.
	Устните ми сами се извиха в усмивка, докато пусках косата си. Когато видях, че сме на пътя към къщата на родителите му, тежко мълчание изпълни колата, но вместо да продължим напред, завихме между два големи дъба. Стиснах дръжката на вратата и с ужас попитах:
	— Това път ли е?
	— Да. Не — усмихна се той.
	Прав беше. Не беше точно път, но личеше къде са минавали коли, защото тревата бе набита в земята и само тук-там се подаваше по някой и друг стрък.
	— Ако това е път, значи е като онзи, по който завиват децата във филма _Погрешен завой_.
	Той облегна глава на седалката и се засмя.
	— Довери ми се, знам къде отиваме. И е много по-хубаво от мястото, на което попаднаха те.
	— Това не е един от най-изчерпателните отговори, които съм чувала.
	Стисках дръжката на вратата и едва преглъщах, докато колата подскачаше по „пътя“. Джейс стискаше здраво волана, но усмивката му, докато подскачахме из дупки и над камънаци, бе толкова заразителна! Сега, когато кракът ми бе удобно стиснат в шината, не изпитвах болка при клатушкането на джипа и скоро се усетих, че се усмихвам с него, а тялото ми подскачаше на седалката. И тогава забравих за всички зло и страшно.
	— Дръж се! — предупреди Джейс.
	Джипът се спусна рязко надолу, извиках от изненада и после отскочихме обратно нагоре. Дърветата изчезнаха и пред нас лежеше красива голяма поляна обсипана с бели цветенца. Няколко метра зад поляната полето свършваше. Имаше езеро и малък самотен док. Джейс намали скоростта и спря само на няколко метра от него.
	— Добре дошла при езерото Уинстед — каза и загаси двигателя.
	— Така ли се казва наистина?
	— Не — засмя се той. — Това е просто езеро. Но е достатъчно дълбоко да плуваш през лятото. И има много риба. Всъщност тук Джак хвана първата си риба. Още първия път, когато го доведох.
	Представих си ги как седят на ръба на дока с рибарските въдици и такъмите. Джак толкова мъничък, съвсем дребничък до големия си татко. И се усмихнах.
	— На колко беше Джак тогава?
	— На три — каза Джейс и се усмихна гордо. — Риболовът му е в кръвта.
	— И тогава е започнал да язди? — попитах и разкопчах колана си.
	— Да. И много го бива да прави рисунки с клечици.
	Засмях се. Бях щастлива, че говори съвсем свободно за Джак и че ми бе поверил такава голяма тайна. Да я пазя и да й се радвам.
	— Не мърдай сега. Става ли?
	Ръцете ми замръзнаха на дръжката на вратата.
	— Става ли? — попита пак.
	Джейс скочи от джипа и мина отзад. Отвори багажника, затвори го и след малко го видях на няколко метра от колата. Носеше тъмносиньо одеяло, което опъна върху дребните бели цветчета. Облегнах се и опипах шината си. Гърлото ми се сви, но този път не беше страх, не беше притеснение, просто емоциите ми бяха прекалено много, за да мога да ги преглътна с лекота. Господи, напоследък в повечето случи, когато бях с Джейс, всички мои момичешки фантазии като че се сбъдваха, но дори и в най-смелите си мечти не бях си позволявала да си представя точно такава картина.
	Това всъщност истина ли беше?
	Опипах шината.
	Да, истина беше. И хубавото беше истина, и лошото беше истина.
	После се върна при джипа, отвори вратата и изведнъж се замисли. Гледаше ме загрижено.
	— Добре ли си? Нали не те боли коляното от подскачането из тези сокаци?
	— Добре съм — усмихнах се. Май трябваше да почна да пия някакви лекарства или нещо. — Мога ли да се движа вече?
	— Не.
	— Не?
	Онази полуусмивка се появи на лицето му, след което внимателно ме обърна към себе си. Краката ми виснаха от джипа. Очите ни се срещнаха. Той плъзна ръка под коленете ми, а другата уви около гърба ми.
	— Хвани се за мен.
	Сърцето ми направи перфектно задно салто.
	— Няма нужда да ме носиш.
	— Знам. А сега се хвани за мен.
	Обвих ръце около врата му, пръстите ми се впиха в раменете му.
	— Мога да използвам патериците си.
	— Е, аз мога да използвам загорелите си красиви мускули.
	— Да, така е, наистина са красиви — признах.
	— Дяволски си права. Готова ли си?
	Кимнах и той ме вдигна леко. Почувствах се малко тъпо, докато ме носеше към одеялото, но земята беше неравна и с патериците щеше да ми е наистина много трудно. Трябва да призная, че когато ме сложи да седна, ми беше крайно неприятно да го пусна.
	— С тези патерици из колежа ще е супер кофти.
	— Така е — каза и седна до мен с лице към езерото. — Но според лекаря, няма да ги ползваш много дълго време.
	Опънах крака и нагласих шината през джинсите. Когато ми я сложиха за първи път, ми отне една вечност да свикна с това чудо. И сега трябваше да я нося седмици наред. Настроението ми моментално се гмурна надолу. Сякаш някой го бе метнал през най-високото ниво на Емпайър Стейт Билдинг. Прибрах косата си зад ушите и въздъхнах продължително. Единственият звук беше чуруликането на птичките. Мястото беше спокойно и уединено. Дали Джейс идваше тук, когато искаше да избяга или да седне и да помисли на спокойствие? Или когато търсеше уединение?
	— Идват ли много хора тук?
	— На повече от три километра сме от фермата, но това се води наша собственост. Никой освен семейството ми не идва тук и никой няма да дойде, така че можем да останем колкото искаш.
	Отпуснах ръце в скута си.
	— Благодаря, че ме доведе тук.
	— Няма проблем — каза и ме хвана за ръката. — Сигурна ли си, че не искаш да вземем лекарствата, които ти предписаха?
	Рецептата изгаряше джоба ми, пробиваше дупка.
	— Не. Искам да кажа, че няма нищо по-хубаво да ги пия и да не ми пука и да не усещам нищо, но това не е решение на проблема. Трябва да се справя сама, без лекарства. Разбираш, нали?
	— Това разбирам, но не бива да те боли през цялото време.
	— Не ме боли кой знае колко много.
	И това беше почти вярно. Болеше, но се търпеше. Джейс се излегна и сложи ръце под главата си. Гледах правия му изваян нос и дългите му мигли, разперени като ветрило пред очите му.
	— Мога ли да те попитам нещо?
	— Нещо.
	Спомних си пияния си отговор от събота вечерта и се усмихнах.
	— Защо не живееш във фермата, а в къщата? Толкова обичаш да си край Джак! Учудвам се, че не прекарваш цялото си време там. Не знам дори дали е редно да те питам такива неща.
	— Да, разбира се — отговори веднага. — Искам да живея там. Така ще мога да прекарвам повече време с Джак, но идеята не е много добра. Много е трудно… когато гледам как майка ми и баща изпълняват родителските си задължения към него. Искам да вляза в живота му, но това само ще го обърка.
	— Разбирам — навлажних устни. — Съжалявам.
	— За какво съжаляваш?
	— Вероятно е много трудно… ситуацията ти с Джак… Опитваш се да постъпиш правилно, но дали наистина е правилното решение за всички? Никой не знае. Предполагам ти е много тежко.
	— Така е. Ето защо не съм сигурен дали ще постъпя правилно, ако му кажа истината — призна той, а аз изпитвах такова облекчение, че искаше да говори с мен за тези неща, защото бяха много по-важни от тъпия ми крак. — От друга страна… нима няма право да знае истината? Ами ако разбере по някаква случайност, когато порасне? Ето, това мисля по цяла нощ. И не спя.
	Пресегнах се и стиснах ръката му.
	— Мисля, че ще вземеш правилното решение.
	Той не отговори, но в очите му видях нещо, което просто изскубна думите от устата ми без дори да подозирам, че са били вече заформени в съзнанието ми.
	— Не знам какво ще правя — прошепнах и погледнах към тихата вода в езерото. Ето точно така се чувствах — прекалено тиха и неподвижна. Сякаш някой бе сложил живота ми на пауза. — Мислех… винаги съм мислила, че ще мога да се върна. Че ще мога да танцувам. Това си мислех, бях сигурна. И сега… — Поклатих глава, не довърших изречението.
	— Всичко се промени — довърши той. Кимнах и въздъхнах. — Казах ти го преди време, ще ти го кажа пак. Понякога най-хубавите неща се случват най-неочаквано. — Миглите му се вдигнаха нагоре. Очите му казваха много повече от това, което влагаше в думите. — Повярвай ми, знам, че сега ти е трудно да го преглътнеш. Знам, че думите ми не ти помагат, но това е самата истина.
	Кимнах.
	— За Джак ли говориш?
	— Да.
	Погледнах го през рамо. Погледът му се рееше из синьото безоблачно небе. Полуусмивката грееше на лицето му.
	— Знаеш ли, Тес, от теб ще излезе страхотна учителка.
	Засмях се сподавено.
	— Но ти каза, че няма да съм щастлива да работя тази професия.
	— Не. Казах, че би била щастлива, но че не искаш да правиш това.
	— И къде е разликата?
	Той ме погледна.
	— Разликата е много голяма. Тази професия може да се превърне в нещо, което ще искаш да правиш, нещо, което ще обикнеш. Просто ти трябва време.
	Странно нещо е времето. Понякога ти стига, а друг път се точи прекалено бавно!
	— Вярвам в това, наистина вярвам! — каза тихо Джейс.
	Болка проряза гърдите ми. Може би той имаше право. Може би утре, или другата седмица, или другия месец всичко това нямаше да ми се струва като смъртна присъда. Но точно сега имах чувството, че пропадам. И нищо на света не можеше да ме спре и да ме задържи, нямаше за какво да се хвана и да спра падането.
	— Не искам да говоря за това — казах с пресипнал глас и присвих очи.
	— Какво искаш?
	— Не… не искам да мисля за това. Може би мисълта за перспективите ме кара да се чувствам прекалено слаба.
	— Не, не е така — каза и се обърна настрани.
	— И точно сега не искам това… объркване и празнота — Гласът ми трепереше. — Просто не искам да чувствам тези неща.
	Трябваше да взема лекарствата, щяха да ме успокоят. Нямаше и секунда от последните му думи, когато усетих ръката му на лакътя си и след миг вече лежах по гръб. Когато силното му красиво тяло се надвеси над мен, гърлото ми се сви и отказа да пуска въздух в дробовете ми.
	— Имам една идея — каза облегнат на лакът с една от най-пленителните си усмивки. Но очите му не се усмихваха. Горяха и ме гледаха с такъв опустошителен пламък, че мускулите на стомаха ми затрепериха. — И смятам, че тази идея ще те накара да се чувстваш малко по-различно и да усещаш нещата по друг начин.
	— Така ли? — сърцето ми забърза.
	— Аха.
	Връхчетата на пръстите му докоснаха бузата ми и много бавно се спуснаха по разтворените ми устни и по шията.
	— Имам диплома по изкуства.
	— Моля?
	— Не знаеше ли? — Ръцете му се плъзнаха надолу към деколтето на тениската ми и после отпусна длан върху гърдите ми. — Имам диплома по изкуство. Владея изкуството да карам хората да си мислят за хубави неща.
	— Много хитро, няма що — засмях се.
	— Но действа, нали? — усмихна се и наведе глава. Устните му докоснаха бузата ми, точно там където преди секунди бе сложил пръстите си. — И знаеш ли какво още?
	— Какво? — Потръпнах, когато ръката му се плъзна между гърдите и се спря под пъпа ми.
	— Имам и друга диплома. — Устните ми засмукаха леко ъгълчето на устата ми. Кожата ми изтръпна от приятния гъдел. — Ще кажеш, че е тъпо, но знаеш, че е вярно, защото тайно се възхищаваш на моите умения.
	— Един бог знае за какво говориш. — Разтворих уста да захапя долната му устна, но той ме изпревари. Зъбите му уловиха устната ми. Захапа я много нежно. Неволно простенах и той го прие като подкана. Притисна устните си в моите, плъзна език между тях, преплете го с моя, прокара го по небцето ми. Тялото ми пламна. Тежка пареща болка се настани в слабините ми. Всеки нерв пулсираше бясно, докато езикът му обхождаше устата ми, докато ме целуваше, сякаш и за двама ни времето бе лукс, а минутите ни — отброени. Когато вдигна глава, устните ми бяха приятно подпухнали. Сложих ръка на гърдите му и с радост установих, че и неговото сърце биеше като моето.
	— Имаш диплома по целуване?
	— Това да… — И тогава ръката му се плъзна още по-надолу и пръстите му ловко разкопчаха копчето на джинсите ми. — И по събличане на дрехите на момичетата.
	Засмях се, но той веднага улови смеха ми с устните си и го превърна в мек стон, който не успях да сподавя. Дълбок гърлен звук се изтръгна от гърдите му, усетих как вибрира върху моите. Устата ми пресъхна. Пулсиращо желание се изля във вените ми. Някъде из съзнанието ми се завъртя някаква мисъл, не помня точно каква, но за миг изпитах колебание, несигурност, загриженост. За мен и Джейс… Нещата между нас не бяха уточнени, не знаех какво сме един за друг, а аз отчаяно се опитвах да сложа етикет на всичко между нас. Исках онази сигурност, че той ще е до мен и утре, и след утре, че ще ме целуне пак и пак.
	Но след това ръката му се плъзна под бикините ми и когато усетих как пръстите му се приближават към центъра на цялото ми същество, всички мисли и тревоги изчезнаха. Той наистина владееше изкуството да кара хората да си мислят само за хубави неща, защото цялото ми съзнание бе фокусирано върху движението на ръката му.
	Устните му оставиха пареща пътечка по шията ми. После прокара нос по нея, а дългият му пръст се плъзна по влагата между бедрата ми. Тялото ми мигновено реагира на интимното му докосване. Предишния път не ме бе докосвал с ръце. Мекият като шепот допир на кожата му върху моята бе нещо ново и съвсем различно. И точно толкова опияняващо.
	Горещата му влажна целувка под ухото, онова любимо негово местенце, в комбинация с движението на пръстите му между краката ми накара цялото ми тяло да вибрира. Изведнъж спря и вдигна глава. Прикова поглед в моите очи. Очите му бяха изумителни.
	— Не мога да забравя вкуса ти — каза. Цялото ми тяло се… изчерви. — Умирам да разбера какво е да те докосна там.
	Не бях девствена, не бях и целомъдрена, но смелите му думи бяха буквално скандални… по най-добрия възможен начин. Сатанински, съблазнителни. Или пък ми се сториха скандални, защото лежахме навън, съвсем на показ? Той ме целуна отново, като се стараеше да не притиска крака ми. Беше се облегнал с цялата си тежест върху лакътя си. Пръстите му ставаха все по-настоятелни, а топката в слабините ми — все по-гореща и тежка. Тялото ми се надигаше да го посрещне. Той простена дълбоко и гърлено.
	— Толкова си мокра. — Гласът му беше дрезгав, накъсан. — Боже, колко ми харесва. Предполагам си била така още преди да сложа ръката си там.
	_О, господи!_
	Преглътнах тежко.
	— Смущаваш ли се от думите ми?
	— Не.
	Напротив, думите му ме караха да изпитвам нещо съвсем различно и ново, но не беше смущение.
	— Добре тогава.
	Наведе глава, залепи устни върху моите и в същия момент вкара един пръст в мен. Какъвто и звук да съм издала, той изчезна заради страстната целувка. Изтласках бедрата си нагоре, пръстите ми здраво стискаха раменете му. Исках повече. И го получих. Притисна длан към най-чувствителното ми местенце и… мисля, че ме удари гръм. Краката ми, пръстите, джапанките ми дори трепереха. Коляното леко изщрака, но болката ми беше притъпена заради всичко, което изживявах в този миг. Джейс бе опасен… по всички възможни хубави начини.
	— Господи — простена и захапа устната ми. Пръстът му не спираше да се движи и със следващото вкарване, добави и втори, разпъна ме, челото му опря в моето, тялото му трепереше, бедрата му следваха движенията на ръката му. Начинът, по който успяваше да се контролира и да се сдържа, ме довърши. Напрежението достигна кулминацията и тялото ми завибрира. Търсех целувката му, оплетох език с неговия и първите спазми ме заляха. И продължиха дълго, безкрайно дълго.
	Джейс изплъзна пръстите си, но ръката му остана там. Лицето му беше залепено до моето, а аз се борех за глътка въздух. След няколко секунди усетих, че той диша тежко като мен. Когато се обърна по гръб, усетих болезнената липса на топлината и близостта на тялото му. Той се притисна към мен и почувствах твърдия му пенис. Приятното усещане на безтегловност бе стигнало чак до костите ми, но исках да го видя. В събота беше тъмно, но от малкото, което видях… бях останала силно впечатлена. Исках да му дам това, което ми бе дал той. Пресегнах се към него, но той улови ръката ми и я доближи до устните си. Целуна всяко кокалче.
	— Казах ти, че този път беше за теб.
	Не знаех какво да отговоря. Затворих очи. Може би бе редно да кажа поне едно благодаря, но ми се стори доста… неподходящо за случая.
	Джинсите ми бяха все още разкопчани и ако погледнех надолу, щях да видя бикините си на точки, но това в момента не ме интересуваше, че да се надигам и да се закопчавам. Той целуна слепоочието ми и тогава сърцето ми направи поредното салто. И после започна да се върти в някакви безумни кръгчета, сякаш пишеше нещо. И това, което обезумялото ми сърце написа, беше Л.Ю.Б.О.В.
	Прозрението ме премаза — объркващо, плашещо и тотално обсебващо прозрение.
	Влюбвах се в Джейс.
	Поправка: бях влюбена в Джейс.
	От много време. Може би от онази нощ преди три години, когато се появи за първи път у дома. И това чувство не бе намаляло, не се бе променило, след като научих, че има син. Един ден можеше да се окаже доста неловко, ако майката на детето се появи, но ние бяхме заедно, един до друг… И хем бяхме заедно, и хем не бяхме.
	— Хей — каза тихо Джейс и повдигна брадичката ми. — Къде изчезна?
	Право в страната на лудостта. Там бях отишла. И изведнъж исках да отида пак и този път да отида с него, защото там бях оставила сърцето си и то се чувстваше спокойно и щастливо. Сега трябваше много да внимавам.
	Трябваше…
	Трябваше ми…
	Трябваше ми онзи етикет.
	Или истината. Исках да знам какво сме един за друг. И исках да знам веднага.


>	Шестнайсета глава

	— Какво правим? — попитах и тогава си дадох сметка, че се бях страхувала от този въпрос, защото ако не го бях задала, тази връзка или каквото и да е там можеше да си продължи, но нямаше яснота.
	— Почиваме си.
	Отпуснах глава назад и потиснах въздишката, когато устните му докоснаха моите и ме засмукаха отново в необятния свят на чувствената наслада. Но трябваше да се съсредоточа.
	— Знаеш какво искам да кажа. _Ние_, аз и ти. Какво правим?
	Той бавно движеше пръсти си по шията ми. Потръпнах.
	— Сигурна ли си, че искаш да говорим за това точно сега?
	Чувство на тревога експлодира в стомаха ми и прогони върховното ми блаженство.
	— Мисля, че трябва, особено след _това_. След този уикенд, след събота. И след сламата…
	— Хей, не го казах в такъв смисъл. Просто исках да кажа, че доста неща се случиха през последните няколко дни. С коляното ти и всичко…
	— Това, което се случи с коляното ми няма нищо общо — казах и реших, че за този разговор трябва да съм седнала. Изправих се и събрах смелост. Може би разговорът щеше да свърши зле, може би щеше да боли… Боже, щеше да боли… Но трябваше да знам.
	— Джейс, имам чувства към теб от мига, в който влезе в дома на родителите ми. От тази първа нощ. И може би звучи тъпо и детинско, но ти… ти беше като някакъв недосегаем герой.
	Той премигна и отвори уста.
	— Чакай — сложих ръка на устните му, за да го накарам да мълчи. — Както вече казах, знам, че звучи глупаво, но това изпитвах тогава. Онзи нощ, когато ме целуна, установих, че наистина изпитвам истински чувства към теб. И когато не ми се обади толкова време, не дойде, и не те виждах дълго време, започнах да излизам с други.
	Веждите му се сбърчиха и свали ръката ми от устните си.
	— Това май не ми хареса.
	— Но никой не можеше да се сравни с теб. А аз правех само това — сравнявах _всички_ с теб. Не зависеше от мен, не можех да го контролирам. Те просто не бяха… _Джейс_. — Бузите ми пламтяха. — Никой, никога не беше и на светлинни години от теб.
	— Това вече звучи по-добре.
	— Това, което искам, няма нищо общо с коляното ми и с балета. Винаги съм искала само теб. Независимо от дългия период, през който не се виждахме. Независимо, че имаш син. Това не е променило и няма да промени чувствата ми към теб.
	Джейс ме изгледа, поклати леко глава. Сърцето ми спря и после прескочи няколко пъти. Той седна и каза:
	— Когато те видях за първи път, си помислих, че си много, много красива.
	Не очаквах този отговор, но със сигурност нямаше да му правя рекламация, макар че не бях кой знае колко доволна. На бузите му се появиха две розови петънца.
	— Господи, чувствах се като някой перверзен мръсник. Ти беше малката сестра на най-добрия ми приятел. Беше само на шестнайсет и току-що се бе измъкнала от ужасно неприятна ситуация.
	— Не съм ставала за връзки един вид, а? — пошегувах се и той се засмя.
	— И… аз… винаги съм мислил, че заслужаваш някой много по-добър от мен. — Отворих уста да възразя, но той не ми даде шанс. — Това е истината, Тес. И не съм срещнал нито един мъж, който да те заслужава. — Той зарови пръсти в рошавата си кестенява коса с червено-оранжеви нюанси и погледна в очите ми. — Знаеш колко дълго стоях настрани. Опитах се да не ти обръщам внимание, да те пренебрегвам, да не отдавам значение на това, което изпитвам към теб. А това, което изпитвам… не е никак редно. Но е все едно да се биеш в предварително загубена битка. Ето защо не се боря вече. Не искам да лъжа себе си и да се правя, че мога да загърбя нещо, което не искам. И трябва да съм честен с теб. При мен ситуацията никак не е лесна. Ще стигнем до много препятствия и ще се наложи да ги преодолявам заедно. И наистина не мога да ти кажа какво правим и какво е това, защото не знам.
	Той сложи ръце от двете страни на краката ми и аз се облегнах на него, толкова близо, че дъхът му танцуваше по устните ми.
	— Отдавна се отказах да търся причина, да се опитвам да разбера защо правим нещата, които правим. Истината е, че ние се познаваме от много време, но всъщност не се познаваме. Не се познаваме като хора. А аз искам да те опозная.
	Тази манифестация на чувства не беше най-романтичното нещо, което някога съм чувала, но беше честен и прям. И Джейс беше прав. Познавахме се от години и изпитвахме страст един към друг от години, бяхме прекарали няколко интимни момента откакто се видяхме отново тук, но толкова много неща не знаех за него. Кой знае дали връзката ни ще бъде сполучлива, но това, което вече знаех за Джейс и това, което виждах ми харесваше, и исках да опитам. На лицето му се появи една съвсем различна усмивка. Не беше като другите, които познавах така добре. Беше несигурна, момчешка и отново изкривена на една страна.
	— Искам да бъдеш с мен.
	В началото не бях сигурна, че го чувам добре. Може би оргазмът бе унищожил повече от половината ми мозъчни клетки. От три години бях копняла за този момент, да чуя, че се е борил със същите чувства, с които се бях борила и аз, че ме желае така, както го желая аз, че иска да бъде с мен. И сега когато най-сетне го казваше, бях разкъсана… между желанието си да скокна и да тичам и да танцувам от щастие и от друга страна, да го просна по гръб и да го гъделичкам и прегръщам и стискам. Но не можех да изпълня нито едно от тези мои желания и копнежи, защото коляното ми пречеше, и щях да разваля този прекрасен момент.
	Странно как това голямо и красиво нещо ми се случваше след кошмара, който преживях.
	— И така, това е, което искам аз — каза и погали с дългите си пръсти лицето ми. — Искам да бъда с теб. Искам го от мига, в който те видях да тичаш по стълбите у вас, от мига, в който се хвърли да ме прегърнеш. Оттогава. Въпреки че беше много грешно, откъдето и да го погледнеш беше неправилно и лошо. Мога да ти изброя милион причини. Но да, това е, което искам аз. — Вдигнах поглед. Очите ни се срещнаха. Страхувах се да проговоря.
	— Искаш мен?
	Усмихна се, наклони глава и ме целуна. Безкрайно нежно и сладко. Не бързаше. Беше най-дългата целувка на света.
	— Мисля, че е очевидно, но щом настояваш да го чуеш пак — да.
	Мили боже, щях да се пръсна от щастие. Всеки миг щях да гръмна.
	— Като гадже? Като твоя официална приятелка?
	— Да.
	Опитах се да запазя нищожното достойнство, което ми бе останало, и се въздържах да не започна да пищя от щастие. Дори гласът ми не трепереше. Не много.
	— Значи няма да ме попиташ дали искам да бъда твоя приятелка?
	Той ме прегърна през кръста ми и се засмя.
	— Не че би казала не на такова предложение.
	Ударих го в гърдите.
	— Не си ли много арогантен?
	— Не — целуна нежно устните ми. — Просто съм уверен, когато става дума за чувствата ти към мен.
	— И има ли разлика? Между арогантност и прекалена увереност?
	— Греша ли? Не съм ли прав?
	Не можех да спра да се усмихвам. Сякаш бях на пет години и някой бе сложил в скута ми чиния с пресни топли курабийки.
	— Не грешиш.
	— Е, нали ти казах?
	Засмях се.
	— А и ти трябва да си така уверена за моите чувства към теб.
	Отворих уста да кажа нещо и веднага я затворих. Исках да съм уверена, но… не бях. И на фона на всичко, което се случи и случваше, мозъкът ми щеше да се пръсне от напрежение и въпроси. Очите му бяха светлосиви. Толкова красиви!
	— Затвори си очите.
	Преглътнах потребността да попитам защо и изпълних. Минаха няколко секунди и нищо не се случи. И след това, когато най-малко очаквах, ме събори по гръб. Сложи ръце от двете страни на лицето ми.
	— Не ги отваряй — каза настоятелно.
	Нямах представа как това щеше да ме накара да се чувствам по-уверена и трябваше да положа исполинска воля да не си отворя очите, когато усетих топлото му тяло над моето. Спрях да дишам и чаках. И тогава той целуна върха на носа ми. Отворих очи и се засмях. Усмихваше ми се топло, с цялото си сърце. Около очите му имаше нежна мрежичка от усмихнати бръчици.
	— Сега следва най-страшната част — каза и пое дълбоко въздух. — Трябва да кажем на брат ти.
	И това вече наистина щеше да бъде най-страшната част, но аз се усмихнах.
	— Може би ще си сменя статуса във фейсбук. Ще сложа едно от онези сърчица, които показват, че имам връзка, и ще ти напиша името там. Един таг и готово.
	Джейс се засмя и целуна челото ми.
	— И така става.
	Очите на Ейвъри бяха натежали от тъга. Подаде ми чаша сладък чай. Отпих една глътка и веднага разбрах, че Кам го бе правил. Само той можеше да сложи такова изумително количество захар. Отпих пак и погледнах скришом към Джейс, който седеше до мен на дивана на Ейвъри. Бяхме запазили прилично разстояние от няколко сантиметра. Когато се качихме в колата и потеглихме от езерото, Джейс бе пуснал съобщение на Кам да го пита къде е. Бил в апартамента на Ейвъри. Каква изненада! Какъв сюрприз!
	Стомахът ми се свиваше от притеснение, докато подскачах на един крак по стълбите, но причината за посещението ни остана малко на заден план, след като брат ми ме видя с патериците.
	Кам стоеше в ъгъла на всекидневната със скръстени ръце и мрачно изражение.
	— Защо не ми се обади да ми кажеш, че си пострадала?
	Отворих уста да отговарям, но той не беше свършил. Явно имаше много да говори.
	— Щях да дойда и да те закарам. Не е било нужно да се обаждаш на Джейс. — Затворих уста. — И щях да те закарам при доктор Морган — продължи, а аз преглътнах въздишката си. — Знаеш това, нали? Изобщо направи ли си труда да се обадиш на мама и татко?
	— Обади им се — намеси се Джейс и метна ръка на облегалката на дивана зад гърба ми. — Когато им каза, майка й плака. Беше ужасно тежък телефонен разговор. Вчера аз й пуснах съобщение, понеже не беше в час по музика. И понеже тя не ми се обади…
	— Значи си ме излъгала, когато ми каза, че си болна? — каза ядосано Кам.
	— Мисля, че сам се сещаш за отговора на този въпрос — казах.
	Погледът му беше толкова страшен, че би могъл да изсели половин град само с очи. Обърна се към Джейс.
	— И ти не ми се обади? Човече, това вече не го разбирам. Може ли да се дъниш така?
	— Не се е издънил — подскочих аз. — Не е длъжен да ти казва. _Аз_ трябваше да ти се обадя и да ти кажа. И ето, казвам ти. Просто не исках да тревожа никого, без да има защо. Исках да съм сигурна какво става с коляното ми, преди да почна да бия барабаните.
	— И все пак трябваше да ми кажеш — каза Кам, без да откъсва очи от Джейс, но той му отговори със същия неотстъпчив поглед и накрая каза:
	— Можех да ти кажа, но тя искаше да иде на лекар и да разбере какво става, преди да ви притеснява. И аз уважих решението й.
	— Това е напълно разбираемо — намеси се дипломатично Ейвъри. — Джейс е постъпил като добър приятел.
	— Като страхотен приятел — поправи я Джейс. Едва не се задавих с чая, когато усетих как пръстът му се заиграва с косата ми. Така, както бяхме седнали, Ейвъри и Кам можеха да видят какво правим.
	Кам се успокои едва когато Ейвъри го прегърна.
	— Както и да е. Как се случи?
	Поставих чашата с чая на масичката.
	— Беше пълна случайност. Бях права, удариха ме с една чанта по бедрото. По невнимание, отстъпих назад и сложих цялата тежест на болния крак.
	И като го казах така, звучеше наистина невинно. Дори аз бих повярвала на такова елементарно обяснение.
	Кам сложи ръка на бейзболната си шапка и издърпа козирката надолу.
	— Мамка му! Тереза…
	Облегнах се и усетих как пръстите на Джейс се плъзгат под косата ми и се разперват по гърба ми. Ръката му се движеше нагоре и надолу по гърба ми, а очите ми вероятно са били като яйца на очи.
	— Лекарят наистина ли мисли, че няма да можеш да танцуваш повече? — попита Ейвъри и облегна глава на крака на брат ми. Гледаше ме с големите си препълнени от болка и съчувствие очи. Поех дъх и кимнах. После им разказах всичко, което доктор Морган бе казал. Към края на обяснението ми, Ейвъри беше готова да се разплаче, Кам беше забил поглед в килима.
	— Така че… това е… Това е — казах раздразнена заради треперенето в гласа си. — Не мога да танцувам повече.
	Едно е да си го мислиш, друго е да го кажеш на глас. Болеше като рана от забит нажежен нож.
	— Ужасно съжалявам — каза тя.
	Размърдах се на дивана и се опитах да наместя крака си някак по-удобно. Масичката беше прекалено ниска, за да изпружа крак под нея.
	— Благодаря.
	В стаята настана неловка тишина. Около двайсет възможни вариации на неловкото мълчание. И май това беше най-тежката част, защото нямаше повече какво да се каже. Джейс измъкна ръка изпод косата ми, облегна се напред и попита:
	— Някой да е гладен? Умирам от глад и съм в състояние да направя ужасни неща срещу порция картофи със сирене.
	— Трябва ли да знаем какви неща си в състояние да направиш за едни картофи? — засмя се Ейвъри. Той отвори уста да обясни, но Кам й отговори на секундата.
	— Не. Не искаш да знаеш какви неща вероятно _вече е правил_ за порция картофи.
	— Мога само да кажа, че отчаяните курви нямат нищо общо с мен — каза Джейс й смигна, а тя се изчерви като червената възглавничка, на която се бях облегнала. Засмях се.
	— Това е… това е отвратително.
	Усмивката му беше палава, дяволита. Мускулите на гърба ми се отпуснаха от напрежението, когато Кам погледна към Ейвъри.
	— Гладна ли си? — попита, а аз тихичко казах благодарствена молитва, че разговорът тръгна в друга насока. — Искаш ли да хапнем нещо?
	Тя кимна и прехвърли медено русата си коса през раменете.
	— Хапват ми се картофки и риба тон.
	— Ммм, вкусно — казах и самата аз усетих глад.
	— Да тръгваме тогава — каза Кам и й подаде ръка да стане.
	Докато се надигах от дивана, Джейс вече беше скочил и ми подаваше патериците. Погледите ни се срещнаха, но аз бързо погледнах встрани, защото усетих, че Ейвъри ни наблюдава с повишено внимание. Опитах се да й се усмихна приятелски. Тя също се усмихна и тръгнахме.
	Кам и Ейвъри слизаха по стълбите пред нас, бързаха да докарат колата пред входа. Хванах ръката на Джейс и го дръпнах настоятелно назад.
	— Може би е по-добре да изчакаме, докато Кам е в по-добро настроение — казах тихо. Джейс кимна разсеяно.
	— Наистина ли беше нещастен случай?
	— А?
	Мускулът на челюстта му заигра.
	— Ерик и чантата?
	Не разбирах как изведнъж се сети за това. А Ерик беше последният човек, за когото исках да мисля сега. Не и след като тръснах новината за прецакания си крак пред брат ми и Ейвъри, не и преди да излезем на нещо като двойна среща, макар че двама от присъстващите нямаше да разберат, че са на такава. Спомних си разговора ни край езерото. Усещах глупавата си усмивка, но не можех да я контролирам. Бяхме заедно. Това е.
	— Тес? — настоя тихо той.
	Свих рамене и хванах дръжките на патериците.
	— Вероятно.
	— Идвате ли? — Гласът на Кам отекна от долния етаж. — Или Джейс е стигнал до някои отчаяни курвенски действия за порция картофи?
	— Какво по-точно би направил за допълнителна порция картофи с бекон? — попитах.
	— Ще падна на колене, точно между бедрата ти и ще те изям така, както не си си представяла и в най-разюздените си фантазии — прошепна. Ченето ми увисна. Стана ми горещо. — Да, идваме. Имахме проблем да наместим патериците… — извика така, че да го чуят.
	Смръщих се, но той не ми обърна внимание и сега с още по-тих глас каза:
	— Какво значи това „вероятно“?
	— Беше побеснял, ядосан беше на Деби и я бутна и аз се намесих. И той замахна с чантата. Толкова. Точка. Не казвай на Кам. Ще изперка. Знаеш какво ще направи. Не е нужно да знае. Обещай ми.
	Очите му бяха черни като бурно небе. Погледът му — каменен. Пое дълбоко въздух.
	— Няма да кажа нищо на Кам.


>	Седемнайсета глава

	По време на вечерята с Кам и Ейвъри се чувствах като воайор, който гледа двама души на крачка да се оправят на масата. Бяха като зайци след няколко месеца въздържание. Преброих пет целувки по челото или слепоочието, четири по устата, ръката на Кам поне десет пъти изчезна под масата, и поне пет пъти ръката на Ейвъри изчезна някъде долу.
	До края на вечерята двамата бяха прекалено унесени в играта „Да се пипаме, колкото може повече“, за да забележат, че куцукам към джипа на Джейс, а не се качвам при тях.
	Цялото това време, което прекарвах с него, нямаше да остане незабелязано задълго, но това не беше разговор, който можеше да проведем на паркинга между заведението и християнската книжарница, макар че Кам и Ейвъри нямаха проблем да се мляскат на същия този паркинг.
	На път за общежитието не говорихме много. Радиото работеше тихо. Беше ранна вечер. През цялото време покривах устата си с ръка да прикрия прозявката си. Толкова много неща се бяха случили. Толкова много неща се бяха променили. Бях смъртно изморена. Погледнах към Джейс, огледах тъмния му божествен профил. Заля ме игриво, палаво настроение, защото Джейс и аз… _ние_ бяхме заедно. Той беше моят приятел. Имах си етикет за всичко. Всеки миг щях да се разпищя от щастие, сякаш бях на тринайсет.
	И тогава тъгата се промъкна и наруши щастието ми. Обърнах се към прозореца и затворих очи да поема изненадващата изгаряща болка. Никога нямаше да танцувам. Загубата на нещо толкова ценно и скъпо надвисна като черен облак. Така се чувствах по време на цялата вечеря. В един миг щастлива и после си спомнях за крака си, за провалените ми планове, за изгубените цели, надежди и бъдеще. Всичко бе отишло по дяволите. Не исках да мисля за гадната част от събитията, но беше много трудно да потисна тези мисли — тъгата си стоеше и чакаше някъде в подсъзнанието ми, дебнеше удобен момент да изскочи.
	Джейс се качи с мен в асансьора, взе картата, отвори вратата и запали лампата, за да не се пребия някъде с патериците. Вратата на съквартирантите ни както винаги беше затворена.
	На бюрото имаше бележка от Деби с днешна дата, че ще спи при Ерик.
	— Искаш ли да останеш? — попитах го и се изчервих, защото прозвуча сякаш го каня на дива оргия. Не че имах нещо против, но опряна на патериците… не излъчвах точно сексапил. — Искам да кажа ще се радвам да останеш… за компания.
	_Ще се радвам да останеш… за компания._ Що за идиотско предложение!
	Джейс се усмихна и влезе с ленивата си походка.
	— Това е единственото място, където искам да бъда.
	Широка усмивка се появи на лицето ми и бързо извърнах глава, преди да види колко съм щастлива.
	— Връщам се веднага — казах и събрах нещата си за баня. Обух чифт памучни къси гащи и тениска. Не сложих сутиен. Тениската беше черна, така че не личеше много. Не махнах шината. Измих лицето си, пуснах косата си, сресах я с четката и се върнах в стаята.
	Джейс се бе излегнал удобно на тясното легло, дистанционното за телевизора лежеше на корема му. Беше изритал обувките си някъде в ъгъла. И когато го видях там, онова пърхане в стомаха ми почти ме преви на две. Той ме гледаше и потупваше мястото до него.
	— Не трябва ли да ходиш из апартамента с патериците? — попита. Не обърнах внимание на болката в коляното и бавно тръгнах към него и седнах на леглото.
	— Разстоянието не е много голямо, а и тези стаи са прекалено тесни за патерици — казах.
	Той остави телевизора на Дискавъри и се обърна настрани, направи ми достатъчно място, за да легна по гръб, остави дистанционното на нощното шкафче, хвана ме нежно за лакътя, погледна ме през ветрилото от гъсти мигли и каза:
	— Легни до мен.
	Как за бога можех да откажа на такова предложение? Мигът, в който главата ми докосна възглавницата, той се усмихна така, че чак пръстите на краката ми се извиха нагоре.
	— Как си?
	— Не знам — казах и това си беше истината.
	— Разбираемо е. — Прибра косата от лицето ми и я приглади настрани. — Много ти се събра тези няколко дни.
	— Да. Имам чувството, че главата ми ще се пръсне и всички мисли бягат, в каквато си искат посока.
	Дъхът ми буквално спря, когато палецът му мина по долната ми устна.
	— Сега всичко е различно — казах.
	— Дали?
	Кимнах и веднага застинах, когато ръката му се плъзна между гърдите ми и спря точно под тях. Връхчетата на зърната ми се втвърдиха. Разбрах, че той забеляза, защото погледът му се спусна към тях и захапа долната си устна. Вдигна очи към мен и ме прикова с поглед. Ръката му се плъзна по ребрата ми.
	— За нас ли говориш или за…?
	— И за двете — прошепнах.
	Погледът му обходи лицето ми и се задържа на устните. В стомаха ми се изля топлина и се стече между краката ми. В този момент единственият шум в стаята бе от пулсирането на сърцето ми. Някъде много далеч някой говореше по телевизията.
	— Всичко ще е наред — каза.
	Усмихнах се и сложих ръка върху гърдите му.
	— Знам.
	— За нас… Кое е различното за нас? Лошо ли е, или е хубаво? — попита.
	— Хубаво. Много хубаво.
	Той залепи устни върху челото ми. Тялото ми потрепери. Кожата ми пулсираше.
	— Ще трябва да бъде много повече от хубаво — каза.
	— Така ли?
	— Аха — промърмори и ме целуна.
	Тази целувка беше различна. Може би защото бяхме в леглото ми, може би защото беше първата ни целувка след разговора следобед, или пък беше нещо друго? Той отпиваше от устните ми, изпиваше устата ми. Никога не бях предполагала, че една целувка може да бъде нещо толкова силно, но неговата беше помитаща и в същото време много нежна.
	— Какво ще кажеш за това? — попита. Ръката му потрепери, докато устните му минаваха като четка по моите. Тялото ми потъваше в матрака. В този момент, когато устните ми все още бяха леко изтръпнали от допира му, не можех и не исках да мисля кое беше правилно, кое грешно, кое объркано.
	— Това не е повече от хубаво. Това е страхотно.
	Той отново ме целуна, но този път бавно и сластно. Тези целувки, от една страна, ме издигаха високо над чисто физическото усещане, говореха за любов, обещаваха… завинаги, говореха глупави неща, които вероятно не искаше да признае на глас и въпреки това ми въздействаха, от друга — и чисто физически. Постоянната болка в коляното беше почти изчезнала, или изцяло заменена от физическата болка, причинена от желанието да го имам. Самата идея да бъде до мен и да няма нищо между телата ни, да го усетя в мен… почти ме побъркваше. Исках да опитам, да експериментирам. Той откъсна устни от мен и се настани на своята страна от леглото. Дишаше накъсано и тежко. Очаквах да ме докосне. Гърдите ми бяха подути от желание, очакваха ръцете му, но… той не направи нищо.
	Обърнах глава към него. Очите му бяха сурови и много тъмни. Простена тежко.
	— Ако продължаваш да ме гледаш така, ще съблека дрехите ти за една секунда и ще вляза толкова дълбоко в теб и никога няма да искам да изляза.
	В отговор на думите му мускулите под стомаха ми се свиха в непоносим спазъм.
	— Няма нищо лошо в това.
	Той издаде същия гърлен съблазняващ звук, а аз пламнах не само от възбуда, но и заради смелостта си да кажа такова нещо на глас.
	— Така правиш всичко ужасно трудно — каза той.
	— Наистина ли? — Протегнах ръка към него и пръстите ми докоснаха копчетата на джинсите му, но той хвана ръката ми и леко я стисна. Погледнах го съвсем объркана.
	Той затвори очи.
	— Да, възбуждаш ме. През цялото шибано време. Когато си с мен, съм като ходеща ерекция. Но искам да направя това по… правилния начин.
	Пръстите ми обхванаха свитата му притисната към гърдите му длан.
	— По правилния начин?
	Когато отвори очи, видях, че двете розови петна пак се бяха появили върху бузите му.
	— По правилния начин… знаеш… да сме заедно, но не само заради секса. — Устните ми се разтвориха, но не казах нищо. Бях втрещена от факта, че се изчервяваше от думите си. И продължаваше да се изчервява. — Повярвай ми, много ми е трудно да го правя полека, бавно, да не бързам… защото… по дяволите… желая те по всеки възможен известен и неизвестен за човешкото въображение начин… — Той сложи ръката ми върху възбудения си пенис, сякаш да ми докаже. — Толкова силно те желая. В момента това ме убива… Но с всяко момиче, с което съм бил от… от много дълго време, винаги е било само секс. Вкарваш, изкарваш, ставаш и заминаваш.
	— Като Стеф? — избълвах, преди да помисля. Той смръщи вежди.
	— Да, като Стеф. И това не им пречеше, нямаха нищо против. Чукаха се заради самото чукане. И каквото и да си помислиш за мен, ще те разбера, но не ми е пукало за нито една от тях. А с теб, Тес… това не е така. Искам това да е… искам да е различно. Искам ние… да бъдем… много повече от секс. Искам да означаваме един за друг много повече от това. Разбираш ли?
	Гледах го със свито гърло, очите ми се наляха със сълзи. Очите му се разшириха, пусна ръката ми и сложи длани от двете страни на лицето ми.
	— Бебчо, защо плачеш? Какво направих?
	— Не си направил нищо лошо — казах. Гласът ми се прекърши. — Ти правиш всичко толкова хубаво.
	Той ме гледаше съвсем объркан.
	— Не разбирам.
	Засмях се през сълзи.
	— Всичко е наред — целунах го. — Всичко е наистина страхотно.
	— Сигурна ли си? Забрави какво мисля аз. Защото мога да се съблека за около две секунди и да съм в теб за по-малко от една.
	Кимнах и се засмях. Той опря чело в моето и затвори очи. Топлият му дъх танцуваше по устните ми.
	— Искам да излезем на среща, искам да яздим кон, искам да кажа на брат ти, искам да те заведа у дома и да те представя като моята приятелка. Искам да ти докажа, че за мен това означава много повече от секс.
	Дишах трудно заради чувствата, които изпитвах към него в този момент. Ако вече не бях полудяла от любов по него, тази вечер и това се случи. Бях напълно загубена в него. Двете малки думички бяха на върха на езика ми, но реших да ги запазя за себе си. Засега.
	Притиснах се към него, свих се, затворила очи, и си позволих да се наслаждавам на близостта си с него и почти отчаяното му желание да го направи по правилния начин.
	Въпреки полуделите мисли в съзнанието ми, когато Джейс си тръгна, съм спала като бебе. Събудих се странно свежа. Бях си мислила, че ще е трудно да се изправя и да посрещна утрото сама, да посрещна разбитото си бъдеще. Бъдеще, което не бях планирала. Но не, не беше трудно. Събудих се с очакване. Приготвих се за училище и тогава получих съобщение от Джейс. Казваше, че няма да дойде за лекцията по музика, но ще дойде да ме вземе след това. Пуснах съобщение да питам дали всичко е наред и той ми отговори, че всичко било под контрол.
	В лобито цареше оживление. Някак бях забравила, че излизаме в есенна ваканция. Четиридневен уикенд. Лекцията по история беше слабо посетена, но движението с патерици беше много трудно.
	Лицето на Кала потъмня от тревога.
	— Какво се случи?
	Опитах се да се наместя на стола и й казах, че в събота съм загубила равновесие. Не споменах нищо за Ерик и Деби. Не защото ми пукаше какво щяха да си помислят хората за оня задник, а защото се страхувах, че Деби можеше да понесе последиците.
	През изминалото денонощие бях решила, че е време да си поговоря с нея. Дълъг сериозен разговор. Щях да й кажа истината, че всичко това се бе случвало и с мен. Може би за нея нямаше да има значение, но кой знае, можеше и да помогне.
	— И какво става с балета сега? — попита Кала. Лицето ми помръкна.
	— Коляното ми е много нестабилно и най-вероятно ще остане така завинаги.
	Когато казах думите на глас, прозвучаха толкова реални и грозни. Тя се наведе напред и прошепна:
	— И сега… няма танци?
	Не намерих сили да й отговоря с думи. Само кимнах.
	— Ужасно съжалявам — каза. Лицето й съвсем се натъжи.
	— Благодаря.
	След това не бях особено приказлива. Ведрото ми настроение от сутринта се изпари, когато изпуснахме автобуса за западното крило и се наложи пеша да мина с патериците цялото безкрайно разстояние до залата по музика. Кожата и мускулите под мишниците ме боляха нечовешки. До края на лекцията болката не премина. Колко ли време трябваше да се влача с тези патерици под мишниците? Едва пазех равновесие, докогато се опитвах да балансирам върху тях и да дърпам тениската на гърба си. Щеше да е много по-лесно, ако нямах лекции из целия проклет колеж. Можех да зарежа историята за известно време. Или пък музиката. Тогава щях да ходя само в източното крило, но веднага отхвърлих тази идея. Да не ходя на лекции, беше равносилно на това да се откажа. Да се предам. Нямаше да се предавам. Трудностите нямаха значение.
	— Ето го и твоя човек — каза Кала. Едва не паднах с патериците. За малко да я попитам как, по дяволите, знае за нас, но после разбрах, че само ме закача. Исках да кажа на Кала за нас, но първо трябваше да съобщим на Кам. Странно, но докато не кажех на някого, не ми се струваше реално. Примерно, ако не можеше да го напиша във фейсбук, значи не беше истина.
	— Ще се видим после — казах.
	Тя ми махна и аз закуцуках към Джейс, който беше спрял в забранената за паркиране зона. Той скочи от колата и мина да ми отвори. Къдриците му се подаваха изпод сивата плетена шапка. Реших, че много му отива.
	Джейс отвори вратата, пое патериците, сложи ги на задната седалка, наведе глава да ме целуне, но после се спря, въздъхна и ме подхвана за лакътя.
	— Хайде скачай — каза. Плътният му дълбок глас бе напълно достатъчен да започна да треперя.
	— Свърши ли си работата тази сутрин? — попитах, след като се настани на седалката си.
	— Да — каза и погледна в огледалото за обратно виждане. Една полицейска кола точно завиваше към нас. Той се усмихна доволно и тръгна, преди да са видели, че е паркирал в забранената зона. — Мама ми се обади тази сутрин. Джак повръщал цяла нощ.
	— О, ужас! Добре ли е сега?
	— Явно има вирус. Лекарят каза, че трябва да пие много течности и да си почива. Няма да ходи на училище до края на седмицата, което никак не му хареса.
	— Наистина ли?
	— Да. Обича учителката си. Обича да ходи на училище. — Млъкна и потърка брадичката си. — Дано и за в бъдеще си остане така.
	Наведох се към него.
	— Ти обичаше ли да ходиш на училище като малък?
	— Да.
	— И така ли си остана след време?
	— Ха! Не — засмя се той. — Бягах от повечето часове. Но Джак е различен. Ще бъде различен.
	Усмихнах се на оптимизма му и тайничко му пожелах късмет.
	— Ако е по-добре този уикенд, си мислех, че… не знам… че можем да го изведем на обяд или нещо такова?
	Това вече беше нещо сериозно. Веднага се съгласих и наистина нямах търпение, но секунди след това стомахът ме сви от притеснение. Ами ако някой ден Джак се събуди и изведнъж му хрумне, че не ме харесва? Че ме мрази? Децата са така. Бързо променят мнението си за хората.
	— Супер — каза с облекчение Джейс.
	Повечето студенти бяха изчезнали за почивните дни и пред Бърлогата имаше много места за паркиране. Вътре беше почти празно. Джейс носеше чантата ми и вървеше бавно, за да не се притеснявам да бързам с патериците.
	Кам и Ейвъри бяха сами на масата. Бяха си взели едно парче пица за двамата. Аз си взех хотдог и пържени картофки. Беше започнало да ми писва от мазните хамбургери. Мисля, че Джейс си взе цяла пица, съдейки по броя на натрупаните в чинията му парчета. Седнах срещу влюбените гълъби и изпънах крака си.
	— Изненадвам се, че все още сте тук. Мислех, че заминавате за Пенсилвания.
	— Заминаваме — каза Кам и напълни устата си с картофки. От моята чиния! И дори не си направи труда да ме погледне виновно. — Тази вечер.
	— Вълнуваш ли се? — обърнах се към Ейвъри.
	Тя закима ентусиазирано. Опашката й заподскача.
	— Никога не съм ходила там, нямам търпение.
	— И какво ще правите? — попита Джейс, опря лакът на масата, хвана второто парче пица и пусна другата си ръка под масата. — В смисъл какво се прави на такива места? Ще гледате дърветата?
	— Не — изсмя се Кам пренебрежително. — Можеш да ходиш из планината. Има сауни, вино, риболов. Ще я вода за риба. Никога не е ходила на…
	И докато брат ми неспирно обясняваше какво ще правят, Джейс се размърда на мястото си и доближи десния си крак до моя. След секунда ръката му беше вече върху бедрото ми. Очите ми щяха да изскочат, хотдогът застина пред широко отворената ми уста.
	— И в събота ще наемем яхта — продължи Кам и метна многозначителен поглед към Джейс. Изпуснах хотдога. _О, Боже! Дали е видял?_ Но Кам ме погледна и вяло попита.
	— Добре ли си?
	— Да — почти изквичах, хванах хотдога, а ръката на Джейс спокойно се плъзгаше нагоре по крака ми. — Яхта значи?
	Брат ми каза нещо, което разсмя Ейвъри, около очите й се появиха нежни весели бръчици, но така и не разбрах на какво се смееха, понеже бях прекалено концентрирана върху ръката на Джейс. Той се наведе да заграби няколко картофа от чинията ми и плъзна ръка между бедрата ми. Поех дълбоко въздух.
	_Мили боже…_
	Лицето ми пламна, изведнъж ми стана горещо, в заведението не се дишаше и най-лошото от всичко — топлината пропълзяваше надолу, към онази точка, към която пътуваше ръката му. _Не, няма да има дързостта да го направи!_
	— Каква е яхтата? — попита Джейс и… майко мила! Звучеше съвсем спокоен. Каквато и яхта да бе решил да наема брат ми, това изобщо не влизаше в радара ми, защото ръката на Джейс се приближаваше бавно, но сигурно към ципа ми. Пръстите ми стиснаха хотдога, сякаш можех да се задържа за него преди да се разпадна. Няколко парченца хляб се отрониха в чинията. Не, нямаше да стигне по-далеч, нямаше начин! Изключено.
	— А вие какво ще правите — попита Ейвъри и подпря брадичка върху дланта си.
	— Нищо особено. Аз ще…
	И до тук бях. Пръстите му подминаха ципа, настаниха се между краката ми и се притиснаха леко навътре. Пламнах. Втечнявах се. Не знам как не подскочих. Кам наклони глава настрани:
	— Да? Ще какво?
	— Ще… — Оставих хотдога в чинията, докато пръстът му се движеше нагоре-надолу и притискаше джинсите ми. Движенията му ставаха все по-интензивни, болката в слабините ми — по-силна.
	— Да? Ще…? — попита невинно Джейс. Копеле!
	— Ще си остана тук — завърших най-сетне изречението си.
	— Трябва да си вземеш кола — каза Кам. — Така ще можеш поне да си ходиш при мама и татко.
	Ръката на Джейс се върна върху бедрото ми. Не бях сигурна дали бях разочарована, или облекчена. Тялото ми пулсираше, но поне мислите ми се поизбистриха.
	— Е, ще си купя кола с въображаемите пари, които печеля от въображаемата си работа.
	Той се намръщи.
	— Много добре знам, че нашите ти пращат пари.
	— Да, за храна, не за кола — отвърнах.
	— Нали камионът ти остава тук? — попита Ейвъри и отпи от водата си. — Може би…
	— О, не, да ги нямаме такива! — Кам я погледна сякаш бе изумяла. — Няма да кара камиона ми.
	Ръката на Джейс остана върху бедрото ми и към края на обеда се чудех дали да го ударя, или да му разкъсам джинсите и да се покатеря върху него и…
	— Хей — извика Кам и прекъсна мръсните ми видения. — Трябва да поговорим за секунда, ако си свършила с обяда.
	— Разбира се — казах и погледнах скришом към Джейс. Не изглеждаше разтревожен. Не че имаше за какво да се притеснява! Кам нямаше да го бие много, особено след като разбере, че ми е споделил тайната си.
	Казах довиждане на Ейвъри и тръгнах с патериците след Кам. Не вървяхме много. Спряхме под един голям клен, обагрен в зашеметяващи нюанси на златисто и червено. Кам обърна кепето си с козирката назад и се уви по-плътно в жилетката си. Не беше кой знае колко студено, но вятърът определено бе започнал да пощипва.
	— Какво има? — попитах. Имах чувството, че всеки миг ще повърна всичко, което бях изяла. Кам се усмихна, но лицето му изведнъж стана много сериозно, пое дълбоко въздух и когато ме изгледа изпитателно, стомахът ми отново се сгърчи.
	_Боже, разбрал е за мен и Джейс. Знае. Знае всичко! Трябваше да му кажем! Нищо че се случи едва вчера. Трябваше да му кажем._
	— Ще предложа брак на Ейвъри този уикенд — каза някак смутено.
	— Чакай! — Едва не си изтървах патериците. — Какво?
	— Ще й предложа този уикенд. На яхтата. Ще бъдем само ние двамата. Ще има цветя и шоколад и всичко. Пръстенът не е много голям. Само два карата.
	— _Само_ два карата?
	— Да. И ще го сложа в една от розите. — Бузите му порозовяха. — Както и да е, просто исках да ти кажа…
	Щастие забълбука в кръвта ми като мехурчета в шампанско. Едва не се пребих с патериците в бързината да го прегърна.
	— Боже мой! — изпищях. — Ще се жениш!
	— Да се надяваме — прегърна ме и после леко се отдръпна. Усмивката не слизаше от лицето му. — Ако се съгласи.
	— Разбира се, че ще се съгласи! — Усмихвах се толкова силно, че лицето ме заболя. — О, толкова се радвам за вас! Тя е толкова сладко момиче. И я обичам. И теб обичам. Обичам ви и двамата!
	Кам се засмя и пак ме прегърна.
	— Тя е… тя е съвършена.
	— Кога ще й предложиш? В събота ли?
	Той кимна, а аз бях безкрайно благодарна, че не бях избързала да отварям темата за Джейс. Не и сега, не и когато се канеше да й предлага брак. Трябваше да е изцяло концентриран върху нея и плановете им.
	— Обади ми се или ми пусни съобщение, когато каже „да“. Обещай ми.
	— Обещавам.
	Изпищях за кой ли път. Преминаващите край нас хора ме гледаха изумени. Прегърнах го опряна криво на патериците и в този миг видях Джейс да излиза от Бърлогата, понесъл чантата ми.
	— Ето го и твоя малък помощник — изкиска се Кам и ме целуна по бузата. — Връщам се при Ейвъри.
	— Късмет! Но не ти е нужен.
	Когато се обърна и ме погледна, нямаше и следа от обичайната му увереност и самочувствие.
	— Наистина ли мислиш така?
	— Да, наистина — замигах бързо и се опитах да преглътна щастливите сълзите.
	— Благодаря — каза. — Обичам те, сестричке.
	— Обичам те.
	Гледах как Кам се приближи до Джейс, чукна го леко с юмрук в рамото и се разделиха. Поех дълбоко въздух. Сълзите тежаха в очите ми и имаше много голяма вероятност да започна да прегръщам случайни минувачи.
	— По тая огромна усмивка мога да направя заключение, че Кам не е питал за нас — каза Джейс и преметна ярко розовата ми чанта през рамото си. — Казвал ли съм ти колко обичам усмивките ти.
	Да, мисля, че сега идиотската ми усмивка достигна епични размери.
	— Кам ще предлага брак на Ейвъри!
	— Тоя напълно си е изгубил ума.
	— Моля! — Стиснах патериците и го ударих в гърдите. — Не си го е загубил, а едва сега си го е намерил!
	Джейс избухна в смях.
	— Шегувам се. Знам отдавна.
	— Моля? — изпищях отново и пак го ударих в гърдите. — Как така си знаел?
	— Ох! — потърка мястото, където го бях ударила. — Нали не те притеснява фактът, че в момента се възбуждам?
	Поклатих глава.
	— Сериозно ли?
	— Може би — каза под носа си, погледна надолу, къдриците, които се подаваха изпод шапката му, се залюляха. — В интерес на истината в момента съм с доста стабилна ерекция.
	— Господи… — потърках длан по пламналото си лице. — Добре, да се върнем на темата. Кога ти каза?
	— Преди около месец. Ако мислиш да ме удряш пак, опитай по задника ми. Подозирам, че ще ми хареса.
	Гледах го и не вярвах. Той не спираше да се смее.
	— Отидох с него да изберем пръстена. Почти съм сигурен, че бижутерът реши, че аз съм избраницата на брат ти.
	— Можеше да ми кажеш! — избучах.
	— Хей, той ме помоли да не казвам на никого. Не искаше Ейвъри да заподозре.
	Отворих уста да споря и да викам, но той скръсти ръце и ме прекъсна:
	— Когато те заведох на лекар, ти ме помоли да не му казвам.
	— Тук вече ме хвана натясно.
	— Знам.
	Бях толкова щастлива след последните събития, че не можех и не исках да си позволя да се дразня от глупости. Усмихнах се сърдечно:
	— Толкова се радвам за тях. Те са един за друг. Знаеш… нещо като… един път в живота. Знам, ще кажеш, че е глупаво, но аз вярвам в тези неща.
	— Изобщо не мисля, че е глупаво. Знам… много добре знам какво искаш да кажеш.
	Той отпусна ръцете си и усещах, че в думите му има нещо голямо и сериозно, но вниманието ми бе отвлечено от раните по кокалчетата му. Не бях забелязала по време на обяда, защото ръцете му бяха заети през цялото време и така и не видях подутата и охлузена почти до кръв кожа. Взех ръката му в моята и внимателно я огледах.
	— Какво се е случило с ръката ти?
	Той я издърпа и я заоглежда.
	— Не знам, вероятно съм я одрал на нещо във фермата.
	— Не знаеш?
	Той поклати недоумяващо глава.
	— Хайде да ти закараме красивото дупе на лекции. Скачай. Хоп-хоп!
	Усмихваше се закачливо, но през очите му мина мрачен облак. Погледнах пак охлузените му кокалчета и не знам защо се сетих за ръцете на Кам след като преби Джеръми. Веднага отблъснах тази мисъл… защото беше много странно. Джейс каза, че ги е одрал във фермата и сигурно точно това се бе случило. Нямаше абсолютно никаква друга причина да се случи нещо като това, което се случи с Кам.


>	Осемнайсета глава

	Сутринта през първия почивен ден стоях пред Светкавица и стисках патериците толкова силно, че кокалчетата ме боляха.
	— Не.
	— Ти обеща — каза тихо Джейс. Сякаш говореше на Джак.
	— Не ми пука.
	— Не се прави така. Не е хубаво да не спазваш обещанията си.
	Погледнах го ядно, а той се засмя.
	— Не мога да се кача там с това коляно!
	— Бъди сигурна, че ще се качиш съвсем лесно.
	Долната ми устна затрепери. Мисля, че ако Джак бе видял това, щеше да се почувства много горд от уменията, които той владееше, а аз не. Когато Джейс му каза, че не може да излиза и трябва да остане в леглото, Джак плака и се тръшка, но господи… какъв рев и писъци! Когато се появихме, майката на Джейс беше в банята, а баща му някъде из фермата. Не бях сигурна дали днес Джейс щеше да изпълни обещанието си да ме представи като своя приятелка, но бях ужасно притеснена. Може би, защото това беше огромна стъпка.
	Чувствах се зле заради мъничкия.
	— Може ли да видим Джак, преди да тръгнем? — попитах. Той премигна веднъж и после още веднъж.
	— Да.
	— Чувствам се виновна и ми е кофти заради него — обясних и прехвърлих тежестта на тялото си върху патериците. — Толкова му се излизаше.
	Лицето му омекна. Някаква топлинка се разля и изглади чертите му.
	— Със сигурност ще го видим, преди да тръгнем. Ще му стане хубаво — каза и потърка нос в моя. — И на мен ще ми е много хубаво.
	Усмихнах се.
	— Но няма нужда да сменяш темата, защото няма да забравя защо сме дошли. Ще се качиш на този кон и точка.
	— Не се опитвах да сменям темата на разговор.
	Глупости! Дори аз самата усетих хленча в гласа си. Конят ме подуши и обърна глава в другата посока — очевидно бе приключил с мен.
	— Стой мирно! — каза Джейс, издърпа внимателно патериците изпод мишниците ми и ги облегна на оградата. После потупа кончето по носа, пое юздите и мина от другата страна. Под ярката слънчева светлина в косата му блещукаха златисти и червеникави нюанси. Той се метна на коня с такава грация, сякаш от раждането си бе правил единствено и само това. И сега, седнал настрани върху тоя звяр, ми се стори по-голям от… самия живот. И много секси.
	— Вдигни си ръцете — каза.
	Ето, от това се страхувах. Знаех си! Но събрах смелост и вдигнах ръце. Наблюдавах как мускулите на бедрата му се стегнаха, когато се наведе надолу и сложи ръце под мишниците ми. Погледите ни се срещнаха, той ми смигна и след секунда вече бях във въздуха. Нямах време да изпадна в паника, защото след още една секунда вече седях настрани върху коня.
	— Сложи си левия крак тук — каза и ме хвана здраво за ханша. — Няма да позволя да паднеш.
	Стиснах ръцете му и без да мърдам болния си крак, преметнах другия през гърба на коня. Кончето мръдна леко встрани, захапах устни от ужас, но Джейс ме държеше здраво, нямаше начин да падна. Наместих се на седлото между краката на Джейс.
	— Добро момиче. — Почувствах топлия му дъх във врата си и потръпнах. — Видя ли? Не беше чак толкова зле, нали?
	— Май не. — Устата ми беше пресъхнала.
	Дълбокият му смях разтърси тялото ми. После сложи здраво ръка около кръста ми, а с другата хвана юздите.
	— Готова ли си?
	Поклатих глава и добавих, в случай че не ме е разбрал:
	— Не!
	Той пак се засмя.
	— Ще ти хареса, обещавам ти.
	После наведе глава и притисна устни към врата ми. Гръбнакът ми изтръпна. — Няма да позволя да ти се случи нищо лошо.
	Светкавица тръгна бавно по отъпканата трева около оградата. Отне ми време да свикна с подскачането на гърба на коня. Джейс ме притискаше здраво до себе си и ми разказваше за първия път, когато яздил. Бил само на шест и паднал от коня. Счупил ръката.
	— После веднага ли се качи — попитах, докато правехме второ кръгче. — Или те беше страх?
	— Страхувах се. — Палецът му правеше малки кръгчета около пъпа ми. — Но татко казваше, че трябва да опитам пак. И опитах. И не паднах.
	Представих си Джейс като малко момче. Бях сигурна, че е бил същият като Джак. Същото мило, прелестно, очарователно дете. Минаха повече от двайсет минути преди да се отпусна и най-вече да отпусна смъртоносната си хватка около ръката на Джейс. Ноктите ми се бяха впивали в кожата му и бяха оставили ужасни следи.
	— Извинявай — казах и погледнах към дърветата.
	— Няма проблем. Това е само кожа.
	После леко целуна врата ми и устните му се преместиха напред под ухото ми. Сетих се за разговора ни от предишната вечер. В гърлото ми заседна бучка. Думите му все още ме давеха. Искаше да направи всичко бавно, искаше да бъда различна от другите му момичета (списъкът им очевидно беше кошмарно дълъг), но сега не исках да мисля за тях. Той искаше нашата връзка да бъде не само сексуална, искаше да я започне по друг начин.
	И точно тогава захапа леко ухото ми. Удоволствие се изля във вените ми. Пулсиращата болка в слабините ми не забрави да ми напомни, че това ще се случва винаги, когато е край мен. Мускулите на гърба ми се изопнаха и после се отпуснаха. И тогава го усетих, притиснат към дупето ми. Усмихнах се доволна да разбера, че близостта ми му действаше по същия начин, по който той действаше на мен. Облегнах глава на гърдите му, затворих очи и се усмихнах. Вятърът галеше лицето ми. Мощните мускули на Светкавица се изопнаха и кончето увеличи скоростта. Страхът само ме погъделичка, защото нямах време дори да се уплаша. Нова силна емоция се надигна в гърдите ми и прогони паниката. Цялото ми тяло се скова и напрегна. Но не от страх, а от очакване за нещо хубаво. Като онези скъпоценни мигове в спомените ми за първите секунди на сцената преди музиката да започне.
	— Усещам го — прошепнах. И най-удивителното беше, че можех да изпитам същото чувство, да го изживея отново. Наболата му брада опари бузата ми, ръката му ме притисна по-здраво.
	— Не искам да звуча просташки, но… _Нали ти казах?_
	Отворих очи и се засмях. Изправих се на седлото, все по-сигурна, че няма да падна и да си счупя врата, погледнах през рамо и усмивката ми срещна неговата. Унищожителното разочарование, че никога няма да мога да танцувам, започна да избледнява.
	— Може ли малко по-бързо?
	И полетяхме.
	Когато слязох на земята и се подпрях на патериците, признах, че ездата е нещо много, много хубаво. Изобщо не се виждах качена сама на кон в обозримо бъдеще, но Джейс беше прав. В известен смисъл ездата беше като танцуването. Не мислех, че ще замени напълно сцената, но поне беше начало на нещо ново.
	И това не беше всичко. Имах толкова много неща. Имах Джейс.
	Усмихнах му се, когато мина покрай мен да заведе Светкавица в конюшнята. Сърцето ми направи онзи голям и сложен подскок, който аз никога повече нямаше да мога да направя. Но в сърцето си все още го можех. _Можех го._
	Когато Джейс се появи, беше с баща си. Беше странно да ги видя двамата. Същият ръст, същата тъмна коса, същите дълги крака, дори походката им беше еднаква.
	Господин Уинстед каза с усмивка:
	— Никога не съм виждал по-красиво момиче на патерици.
	Бузите ми пламнаха.
	— Благодаря.
	— Радвам се да те видя, но не и с тези патерици — каза и извади от джоба си червен парцал да си избърше ръцете. — Нали не е нещо сериозно?
	Поклатих глава. Нямаше смисъл да се впускам в детайли, които вероятно никой не искаше да слуша.
	— Току-що язди Светкавица — каза усмихнато Джейс. — Справи се страхотно като за първи път.
	— Качила си я на кон я в това състояние. С този крак? — учуди се баща му.
	— Точно така — отговори Джейс вместо мен и се усмихна гордо. Стана ми толкова хубаво да го видя такъв. Така се усмихваха мама и татко след концертите ми. Господин Уинстед наклони глава настрани и каза:
	— Е, момче, ако бях с двайсет години по-млад и ако я нямаше майка ти…
	Джейс рязко извърна глава към баща си:
	— Стига татко! Опитваш се да сваляш приятелката ми ли?
	Аха, ето как сърцето ми повтори сложния скок. Перфектно завъртане. По дяволите, къде изчезна гравитацията! Бях в пълна безтегловност. Точно така изглеждат балерините, когато правят този скок.
	— Приятелка? Гадже? — Гласът на баща му беше натежал от изненада. Гледаше ту мен, ту Джейс, който се усмихваше най-безсрамно. Сега вече и двете ми колене се подкосиха.
	— Да, гадже.
	— Е… — пое дълбоко въздух, поклати глава, като че нямаше никаква идея какво да каже. Ако бях изпитвала някакви макар и малки съмнения относно това, което Джейс ми беше разказал за другите момичета, сега вече напълно му вярвах. Очевидно не водеше момичета у дома и когато Джейс доведеше момиче тук, това беше наистина грандиозно събитие.
	— Много хубава новина — каза най-сетне. Очите му, които ми се струваха поразително познати, ми се усмихваха с цялата си сребърна красота. После погледна сина си сякаш искаше да му каже много повече отколкото можех да разбера. — Това е наистина страхотна новина.
	Джейс не каза нищо, гледаше ме.
	— Защо не влезете за няколко минутки? — каза баща му и смота парцала в джоба си. — Майка ти току-що направи чай.
	Очите му грейнаха. Засмях се тихичко.
	— Идваме след секунда — каза Джейс и се обърна към мен, докато баща му се отдалечаваше към къщата. — Какво ще кажеш? Харесва ли ти как им съобщих новината? Може би трябваше да се постарая повече, но както и да кажеш на родителите си, че имаш приятелка, все звучи куцо.
	— Не, беше много добре — отговорих и спрях, когато той тръгна с плавна крачка към мен. — И аз съм първото момиче, което водиш тук?
	Той прибра падналата над челото му коса и каза:
	— Откакто бях в гимназията, да.
	Това е било преди толкова много време и бях сигурна, че майката на Джак е идвала тук. Реших съвсем скоро да го накарам да говори за нея.
	— Това… За мен е…
	— Голяма чест?
	Изсумтях. Като истинска дама!
	— Много силно казано.
	Джейс се засмя и се присламчи до мен.
	— Е, един мъж води в дома на родителите си жена, само когато е наистина сериозно и когато се интересува от нея.
	Когато наближихме общежитието, беше вече вечер. Джейс спря джипа и погледнах нагоре. Лампата в стаята ни светеше. Вероятно Деб се бе прибрала. Джейс проследи погледа ми и попита:
	— Утре за вечеря?
	Погледнах го въпросително.
	— Мислех, че ще ходим при Бети за обяд?
	— Това не означава, че не можем да вечеряме — засмя се той.
	— Вярно е — засмях се, но усмивката ми съвсем се стопи, когато джипът спря. Не исках да се разделям с него. Днес… днес беше прекрасен ден. Той хвана дръжката да излиза, за да ми помогне.
	— Няма нужда да ме изпращаш догоре.
	— Но…
	Целунах го по устните и не му дадох възможност да възрази. Ако се качеше с мен, нямаше да искам да си тръгне, а сега вече беше време да поговоря с Деб.
	— Наистина няма нужда. Ще ти се обадя утре.
	Той пусна дръжката.
	— Пусни ми едно съобщение, преди да си легнеш.
	Усмихнах се сърдечно.
	— Добре.
	Преди да се изскубна, той уви ръка около врата ми и ме целуна. Устните ми веднага се разтвориха да го посрещнат. Целуваше ме толкова сладко! Не знаех как да събера сили да тръгна.
	— Лека нощ, Тес.
	Откъснах се от него със затворени очи.
	— Лека нощ.
	Джейс изчака, докато вляза в сградата и в асансьора и чак тогава чух как джипът му потегли. Както и очаквах, Деб беше в стаята. Седеше на леглото със скръстени под дупето й крака, прибрана коса и прекалено голям за нея джемпер. Когато ме видя, ръката й полетя към устата.
	— Господи!
	Застинах на вратата.
	— Какво?
	— Патерици? — Опита се да скочи от леглото, но сякаш не намери сили да се изправи. — Знаех, че ще си на патерици… но просто… не знам. Притисна ръка към гърдите си. — Толкова съжалявам!
	Оставих патериците до стената и внимателно седнах на леглото. Не знаех как да започна този разговор, но твърдо бях решила да й кажа за моето минало. Просто не беше лесно да изтърся нещо от сорта „Между другото на времето излизах с един, който ме смазваше от бой“.
	— Деби…
	— Скъсах с Ерик.
	Мигах и не можех да повярвам. В началото си помислих, че не съм я чула добре. И след това надеждата заблика:
	— Какво?
	Тя седна до мен.
	— Скъсах с Ерик. Днес.
	— Това е… — Какво се казва в такива случа? Страхотно! Прекрасно? При положение че бях уверена, че тя го обича по някакъв си свой начин и знаех, че не й е все едно.
	— Трябваше. Трябваше да го направя, защото… — Тя сведе глава и скри очите си от мен. — Защото ти беше права в събота. Ерик може да бъде много добър… но…
	— Но те удря — казах тихо и не знам защо гърдите ме заболяха като притиснати от голяма тежест.
	Тя бавно кимна.
	— Не ме удряше често… Не през цялото време… Понякога просто ме стискаше и крещеше, но после винаги, _абсолютно винаги_ съжаляваше. Или поне извиненията му звучаха убедително. И аз _винаги_ му прощавах. — Тя млъкна и въздъхна тежко. — Никой никога не каза нещо, не и преди ти да се обадиш. Може би, защото напоследък все по-често ставаше груб и си изпускаше нервите, и хората го харесваха все по-малко, но не му казваха нищо.
	— Трудно е да се каже нещо в такава ситуация — казах и свих левия си крак към гърдите. — Не исках да те ядосвам.
	Не исках да я карам и да се срамува, защото след като семейството ми разбра какво крия, срамът беше доминиращото ми чувство.
	— Не бях ядосана — каза и в потвърждение на мислите ми добави: — Срамувах се. Защото… Защо да продължавам да бъда с човек, който се държи така с мен?
	— Защото понякога се държи с теб като с кралица? — казах и задърпах кончето на подгъва на джинсите ми. — И се държиш за тези мигове, защото знаеш, че е способен и на нещо добро.
	Усещах погледа й.
	— Ти си била…?
	Кимнах. Тя въздъхна.
	— И скъса с него?
	— Не стана точно така — опитах се да се засмея, но пак излезе като лай. — Майка ми и Кам видяха синините ми и чак тогава казах истината. Исках да го напусна много пъти, много преди това, но се страхувах и…
	— И ти го обичаше? — попита с тих, натежал от болка глас.
	Все по-ожесточено дърпах кончето на джинсите си. Преглътнах тежко.
	— Той беше моята първа… първи… той беше всичко първо за мен. Мислех, че съм влюбена в него, но сега, когато си спомня за него, разбирам, че е било страх от…
	— Самотата? — каза и аз кимнах. — Много сме били глупави и двете. Да допуснем страхът от самотата да надделее над страха от боя.
	— Ти не си глупава — възразих. — Ти успя да приключиш с него.
	— Така е. — Очите й се напълниха със сълзи и тя започна да мига, за да ги скрие. Гърлото ми се сви. Бях щастлива за нея, повече от щастлива, но знаех, че щеше да й бъде много трудно.
	Първата нощ след раздялата с Джеръми беше най-трудна. Защото той точно както Ерик имаше тази магическа способност да те накара да забравиш за лошите неща, които ти е причинил. Беше изключително добър да замазва всичко и може би това беше причината да не го напусна толкова дълго време. Сега разбирах, че това е качество, което притежава всеки един насилник. Запазена марка. Могат да бъдат дяволски чаровни, когато се налага, и точно това ги прави толкова опасни. Като гърмящи змии.
	— Ерик как го прие? — попитах.
	Колеблива усмивка погали устните й.
	— Не много добре.
	Стомахът ми се обърна.
	— Нали не е…
	— Не! Не направи нищо такова. Точно обратното — каза и обърса очите си с длани. Сложих ръка върху нейната и я стиснах окуражително. — Извини се, плака, моли се… — Деб поклати глава и замълча за малко. — И после се ядоса и накрая успях да избягам, преди да се стигне до нещо по-лошо.
	— Добре, това е добре.
	Тя вдигна глава и ме погледна.
	— Съжалявам, че не те изслушах в събота. И за това, което се случи, когато Ерик беше тук. Наистина мисля, че не го направи нарочно, защото когато се ядоса не мисли.
	— Затова ли скъса с него?
	— И да, и не — прочисти гърло. — Когато Джейс се изправи срещу него в сряда сутринта и когато разбрах, че коляното ти е напълно прецакано…
	— Джейс се е изправил срещу него? — прекъснах я. Не можех да повярвам на ушите си.
	Тя кимна.
	— Появи се точно преди да тръгнем за лекции. Не знаех, че те е ударил толкова лошо. Не знаех, че е станало това с коляното ти.
	Пулсът ми се учести.
	— Джейс какво му каза?
	— Всъщност не му каза кой знае какво. Каза му, че ако още веднъж се случи нещо такова с теб, ще го закопае. Ерик беше… в настроение така да се каже. Нарече те… нарече те любопитна кучка, която трябва да бъде вързана, за да не си пъха носа в хорските работи.
	Не ми пукаше какво е казал Ерик за мен. Стомахът ми се сви на топка.
	— Джейс не прие никак добре изказването му… — продължи тя. — И се разправи с Ерик.
	Стиснах очи, борех се за глътка въздух. Ставаше ми ту топло, ту студено. Спомних си раните по кокалчетата на Джейс. Ходил е да се разправя с Ерик. Точно както Кам бе направил с Джеръми. В известен смисъл, историята се повтаряше. Разтърсиха ме гняв и разочарование. И нещо друго, което отказвах да си призная. Всички емоции рухнаха в мен.
	— Добре ли си? — попита Деби.
	— Да, добре съм. Сега нещата за теб ще бъдат съвсем различни и много по-хубави. Гласът ми беше пресипнал от напрежение, но се опитах да се фокусирам върху по-важното за момента, а това беше Деби. И сега не беше време да мисля за това, което бе направил Джейс. — Наистина, повярвай ми.
	— Знам — каза и ме прегърна. Когато ме пусна, вече не плачеше. — Животът ми тепърва започва и ме чакат само хубави неща.


>	Деветнайсета глава

	С Деби говорихме почти цялата нощ. В началото ми беше трудно да приема, че Джейс се е конфронтирал с Ерик сутринта, когато ми каза, че е бил с Джак. Или може би е имал време и за двете? Не че имаше значение, защото това не променяше фактите.
	Накрая казах на Деби всичко за Джеръми, поразмих малко случая с реакцията на Кам, но все пак беше страхотно да сваля този товар от гърдите си и то пред някой, който наистина можеше да ме разбере. Деб ми разказа за добрите времена, и за лошите времена, и за най-ужасните и страшни моменти. На няколко пъти ми се стори, че изпитва известно колебание за взетото си решение, но това беше съвсем нормално. Бяха заедно от години и понякога е трудно да се разделиш с някого след толкова време, дори и ако е социопат. Хора, които не са попадали в такава ситуация не биха разбрали. Биха си помислили, че сме слаби и глупави. Но и най-умното и силно момиче може да стане жертва на чаровник с брилянтна усмивка и отрова в зъбите.
	И плакахме. Не бяха сълзи от тъга, а пречистващи сълзи, сълзи, които слагат началото на нещо ново.
	В петък се успах. Когато станах, Деби ми каза, че ще отиде да се види с родителите си и да им каже. Пожелах й късмет. Пожелах го и на себе си.
	Не успях да отида на обяд. Деби бе заминала и Джейс щеше да пристигне след няколко минутки да ме взема за нашата първа официална среща. А през цялото време, докато чаках пред общежитието опряна на патериците, мислех само за едно — Джейс бе постъпил точно като Кам. Все още не знаех какво да мисля за постъпката му. Дали да съм бясна, или още по-бясна. Той знаеше много добре каква вина изпитвах заради това, което направи Кам.
	Джипът спря до тротоара, той скочи и мина от моята страна. Беше облечен в джинси и хубав тъмен пуловер. Почувствах се малко смачкана в старата жилетка, която бях метнала в последния момент. Каквото и да облечеше това момче, винаги изглеждаше дяволски красив. В сравнение с останалите момчета, които напомняха на каталог на _Sears_, Джейс беше рекламното лице на _GQ_.
	Помогна ми да се кача и сложи патериците на задната седалка. На таблото имаше розова кутийка. Взех я и го погледнах.
	— Това е за десерт — каза и се усмихна.
	Не исках да отварям капачето, но изглеждаше толкова вкусно.
	— С какво е?
	— Познай.
	— Шоколад?
	— Не, това е прекалено скучно — каза и колата плавно се отдели от бордюра. — С фъстъчено масло и пълнеж е.
	О, колко вкусно! Исках да разкъсам кутията и да го налапам веднага.
	— Съвсем спокойно можеш да си го хапнеш и сега. Майната им на правилата. Десертът може да е преди основното, нали?
	Усмихнах се. Не знам защо тези къпкейкчета ми действаха така. Като оставим настрана, че бяха много вкусни, се бяха превърнали в нещо, което винаги очаквах с нетърпение.
	— Откъде ги купуваш? — попитах. Как досега не ми бе минало през ума да го попитам? — От сладкарницата в центъра ли?
	— Не.
	Погледът ми падна върху кокалчетата на пръстите му и зачаках обяснението. Бяха все още леко подути. Стомахът ми се преобърна.
	— Майка ми има сестра. Нейната дъщеря Джен ги прави.
	— Удивително! А сякаш са правени в луксозен ресторант. Трябва да си отвори сладкарница.
	— Всички й го казваме — Погледна ме и полуусмивката му се появи. — Джен пита за момичето, за което прави тези специални кейкчета. Обещах й, че ще те заведа някой ден при нея.
	Погледът ми отново се заби в охлузените му ръце, но вдигнах очи към него и казах:
	— Да, много ще се радвам.
	— И аз.
	После се пресегна и преплете пръсти в моите. Пърхането в гърдите ми отново се появи, после се спусна към стомаха и… отново към разранените му кокалчета. С тях беше разцепил кожата на Ерик. Беше тръгнал да се разправя с момчето за нещо, което може би беше само случайност или може ми не е било случайност, но той не знаеше това. Сега беше времето да повдигна въпроса, но не бях готова.
	— Джен знае ли за Джак? — попитах, за да сменя темата на разговор.
	— Всички от семейството знаят. Никой обаче не говори за това. Нещо като злокобна и добре пазена семейна тайна.
	И след това млъкнах — бях прекалено заета да мисля за всичко случило се.
	Пътуването до ресторант „Фредерик“ беше кратко. Сервираха ни бързо. Можех да ям стриди за предястие и основно, толкова бяха вкусни. Джейс говореше за Джак и после разговорът се завъртя около брат ми.
	— Значи утре е голямото събитие? — каза и открадна една мида от чинията ми. — Мислиш ли, че няма да се уплаши в последния момент?
	Такъв вариант дори не ми бе минал през ума.
	— Сериозно ли мислиш, че ще се откаже в последната секунда?
	— Честно казано е много притеснен — засмя се и се облегна.
	— И аз се надявам да събере кураж. Те са идеалната двойка.
	Джейс прокара пръст по ръба на чашата и ме погледна изпод гъстите си мигли.
	— Когато се върнат, трябва да му кажем.
	Дъхът ми спря.
	— Да, трябва.
	Сервитьорката донесе сметката и когато Джейс се наведе да извади портфейла си, бързо целуна ъгълчето на устата ми. Сребристият блясък в очите му сякаш стисна гръдния ми кош и спря дъха ми.
	— Деби скъса с Ерик — метнах бомбата.
	Той застина за секунда и после извади парите от портфейла си.
	— Това е хубава новина, нали? Искам да кажа, че винаги се е държал лошо с нея. Никой не можеше да проумее защо е с него.
	Гледах го как оставя парите на масата. Сърцето ми биеше все по-бързо.
	— Той… той я биеше.
	Джейс застина. Гъстите му мигли се разпериха като ветрило над широко отворените му очи.
	— Моля?
	Нищо в изражението му не подсказваше, че крие нещо от мен, но аз знаех.
	— Той я биеше. Както Джеръми биеше мен. — Челюстите му изпукаха, устните му се свиха в права черта. Подсвирна леко и погледна встрани.
	— Не знам какво да кажа, Тес!
	— Може би сега е времето да кажеш, че си двойно по-щастлив, че си го пребил?
	Отново ме погледна. Удивително сиво! Отвори уста да каже нещо, но после премисли и се отказа. Раменете му се напрегнаха.
	— Знам — прошепнах. — Деб ми каза снощи.
	— Снощи? — повтори. — И ми казваш чак сега? — засмя се и мускулът на лицето му заигра. — Знаеш ли, цяла вечер усещам, че нещо не е наред. Прекалено беше мълчалива, не си изяде къпкейкчето и си помислих, че те боли коляното.
	Прибрах косата зад ушите си.
	— Ти не ми каза.
	Той въздъхна дълбоко, измъкна се от мястото си в сепарето, взе патериците ми и каза:
	— Този разговор не е за тук.
	И понеже не беше разговор, който човек провежда по време на вечеря при първа среща, изчаках да седнем в джипа, и го притиснах пак.
	— Ти си тръгнал да се разправяш с него.
	— Не, не беше така. Не беше като при Кам. Знам, че натам биеш. Нямах такова намерение. Просто го видях сутринта след като се върнах от фермата. Бяха в къщата. Седеше си на шибания диван най-безгрижно и спокойно, сякаш нищо не се е случило.
	Гледах го как върти ключа в захранването, двигателят изръмжа и проговори едва когато излязохме на магистралата. Карахме почти със седемдесет мили в час.
	— И тогава мислех само за разбитите ти мечти. _Той_ ти ги взе, _той_ те лиши от тях и изобщо не му пукаше. И изобщо не ме интересуваше дали е било нещастен случай или не. _Той_ го направи, _той_ е виновен.
	Така беше.
	— Джейс…
	— След всичко, което преживя, трябваше да кажа нещо, трябваше да кажа! — продължи. В мрака чертите му изглеждаха още по-изострени. — Казах му, че искам да стои далеч от теб и не искам повече да чувам за никакви злополуки. Това е. Е, може да не съм го казал много любезно, но исках да ме разбере добре.
	Всичко съвпадаше с думите на Деби, затова и продължението не ме изненада.
	— Но после каза нещо… нещо, което не биваше да казва, Тес. Нещо за теб и се погрижих никога повече да не говори така за теб.
	Говореше с известна доза гордост. Може би от позицията на мъж, който е поставил друг мъж на мястото му, и като казвам „мъж“, трябваше много голямо въображение и щедрост да определиш Ерик като такъв.
	— Ти си го ударил.
	Той ме погледна решително.
	— Да, ударих го.
	— И това е всичко, което имаш да казваш?
	Той обърна глава напред и се загледа в тъмния път. Прокара пръсти през косата си.
	— Не съжалявам.
	Въздъхнах тежко.
	— И Кам не съжаляваше.
	— Това не е същото. Не съм го премазал от бой. Не съм го пратил в болница, не съм в затвора — каза разгорещено. — Мамка му, Тес, не исках да кажа това.
	— Знаеш много добре какво мисля за това, което Кам направи, и колко виновна се чувствах години наред. Кам почти провали целия си живот заради моята…
	— О, това не е по твоя вина. Това, което Кам направи… не си виновна ти. Това, което направих аз, също не е по твоя вина. Ерик просто не можа да се спре и да говори гадости и го ударих. Добре де, ударих го два пъти.
	Не можех да разбера себе си, не знаех какво да чувствам. Объркването ми се дължеше предимно на факта, че една мъничка издайническа част от мен _се радваше_, че го е подредил така. И точно това изпитах, когато разбрах какво Кам е направил с Джеръми. Не знаех дали трябва да се срамувам от това. Загледах се в тъмните сенки на дърветата, които профучаваха край нас.
	— Защо не ми каза?
	— Аз… — Изпсува пак. — Бях сигурен, че ще се разстроиш. И се надявах Деби да не ти каже.
	— Сериозно ли си мислил, че няма да ми каже?
	— Ти би ли искала хората да знаят, че приятелят ти е изял бой, защото е обидил и наранил момиче, което не му е направило нищо?
	— Не.
	— Мислех, че няма да каже нищо. Знам, че не е хубаво. Съжалявам. Но предпочитах да не знаеш.
	Той не съжаляваше за нищо, съжаляваше само, че съм разбрала. Ето защо ми беше трудно да приема извинението му.
	— Обеща ми да не казваш на никого.
	— Обещах да не казвам _на Кам_. И не съм му казал. И повярвай ми, Ерик няма да му каже, защото тогава ще трябва да разкаже на брат ти защо му е синьо окото. Защото това е всичко, което отнесе.
	Охлузените му кокалчета стискаха волана.
	— Мамка му, тази вечер… не ти беше хубаво, нали? Трябваше да е нашата първа… не знам. Мамка му! Първата ни среща и през цялото време си ядосана.
	Седях, мълчах и не помръдвах. Да, беше първата ни официална среща, но не се чувствах като на първа среща. Не защото не исках да бъда с него, а за това, което бе надвиснало над нас.
	— Трябваше да ти кажа в сряда. Не трябваше да се опитвам да скрия от теб. Ето там се издъних.
	Мълчах.
	— Тес, кажи нещо.
	Стиснах очи и бавно отпуснах свитите си в юмруци ръце. Какво можех да кажа? Не само той бе провалил вечерта, която трябваше да е голямата крачка в нашата връзка. Можеше да му кажа веднага щом го видях, или да му пратя съобщение през деня, или да му кажа когато му писах предишната нощ преди да си легна. Но аз си бях затраяла. Можеше да изясним всичко преди вечерта и да й се насладим. Евентуално.
	— Не знам какво да кажа — признах накрая.
	През следващите трийсет минути, докато пътувахме към общежитието, Джейс не каза нищо повече. Може би преигравах. Не беше направил това, което направи Кам, но не ми каза истината. И да не забравяме, че се бе впуснал във физическа саморазправа. Но пък Ерик го бе предизвикал. Когато стигнахме до общежитието, главата ме болеше от напрежение. Той искаше да изгаси двигателя, но аз исках да остана сама, да помисля, исках да си изясня нещата.
	— Ще ти се обадя утре — казах.
	Той дълго не откъсна очи от мен и накрая кимна.
	— Може ли поне да ти извадя патериците?
	— Да, добре.
	Измъкнах се от джипа, стъпих на здравия си крак и изчаках, докато извади патериците. Погледнах в очите му и тогава ми се стори, че е много разстроен, нещо което изобщо не бях проумяла през целия път. Отворих уста да го поканя горе, но той сложи нежно ръце от двете страни на лицето ми, наведе се бавно, целуна ме нежно. Джейс имаше толкова нежност и доброта в сърцето си!
	— Всичко ли е наред с нас? — попитах и земята под краката ми изчезна. Самата мисъл, че нещо можеше да не е наред още в началото на връзката ни, беше като шамар през лицето. Думите сами излетяха от мен. Учудвах се на себе си. Откъде се вземаше това нещо в мен? — Не е само защото ми напомни на това, което направи Кам. Напомни ми за него, спомних си за всичко, за начина по който се чувствах, докато бях с него и много след това!
	Джейс затвори очи.
	— Съжалявам, не помислих.
	— Всичко е наред — прошепнах.
	Не ми вярваше.
	— Сигурна ли си?
	Кимнах, защото не можех да говоря. Пръстите му се изплъзнаха, пусна ме, обърна глава към входа.
	— Ще изчакам докато влезеш.
	Гърлото ми се сви от тъга.
	— Лека нощ, Джейс.
	— Лека — каза тихо.
	Едва когато влязох в лобито, разбрах, че в колата бях оставила кейкчето. И сърцето си. Извъртях се, исках да хукна навън при него, да забравя за всичко, но както Джейс ми бе обещал, бе изчакал само докато вляза във входа.
	Джипът го нямаше.
	Преглътнах буцата в гърлото си и закуцах към асансьора. Късно беше да съжалявам. Вината се бе настанила в стомаха ми и ме изяждаше. Но може би така беше по-добре. Трябваше да съм наясно със себе си. Все още не знаех какво да мисля и как да се чувствам, но как можех да продължавам да му се сърдя? И изобщо трябваше ли, обосновано ли беше? Може би утре щях да знам какво да му кажа. Сега исках само да спя.
	Когато запалих осветлението, лампата премигна и после изгасна. Стаята беше тъмна.
	— Мамка му! Мамка му! — мърморех и куцуках край масата за кафе, патериците се чукаха в ъглите на мебелите. Намерих малката лампа и я включих. Беше с една от онези енергоспестяващи крушки и светлината беше много слаба — колкото да не си счупя врата из стаята. Опрях патериците на стената и се обърнах към нашата спалня.
	— Това някаква шега ли е? — извиках.
	На дръжката на леко открехнатата врата висеше розово шалче. Но тя бе скъсала с него! И пак се чукаха! Побеснях. Кръвта ми пламна. Сега щях да ги бия и двамата. С патериците.
	И това би било страхотно, защото после нямаше да имам причина да се сърдя на Джейс за това, че бе ударил Ерик. По една патерица в главата на двамата щеше да реши един от проблемите ми. Закуцах към вратата. Шината започна да се изплъзва от коляното ми, болката се стрелна по крака ми, но въпреки това се втурнах като ураган към вратата.
	В стаята беше непрогледен мрак. И много тихо. Леглото не скърцаше, никой не стенеше, никой не охкаше, никой не се раздвижи да се покрие. Малките косъмчета на врата ми се изправиха.
	— Деби? — очите ми не се бяха адаптирали към тъмнината. Пресегнах се и опипах стената да намеря ключа за осветлението. — Деби, тук ли…
	Лампата не светна.
	Опитах отново, но ключът отказваше да работи. Нищо… нищо освен странен скърцащ звук. Като счупена полюшваща се на пирон греда.
	Усетих свиреп студ. Преглътнах.
	— Деб?
	Никакъв отговор. Само… скръц… скръц… скръц…
	Инстинктът пищеше в мен — _бягай, бягай, бягай_. Страхът впи ледените си пръсти в мен. Направих крачка напред. И още една. Мигах и се опитвах да видя. Исках да извикам името й, но думите така и отказваха да напуснат устата ми. Бяха замръзнали някъде дълбоко в мен.
	Мракът започна да спуска черните си пръсти. Сенките изглеждаха по-плътни, по-солидни. Ударих се в нещо, нещо, което не трябваше да е там в средата на стаята, нещо, което не биваше да се люлее в средата на стаята. Напред, назад, скръц, скръц.
	Мисля, че отдавна бях спряла да дишам.
	Очите ми се адаптираха.
	Два крака.
	Два голи крака.
	Два бледи голи крака.
	Тъмна тениска за спане.
	Две ръце, странно отпуснати и изкривени встрани.
	И разбрах. И не повярвах. Не можех. Не беше възможно. Мисля, че извиках.
	Това не беше тя.
	Това не беше нейната кестенява коса, и тази коса не закриваше наполовина лицето, което не беше нейното. Отворената й уста… не, това не беше устата на Деби.
	Това тяло, което висеше от лампата на стаята ни не беше тялото на Деби.
	Защото това беше напълно невъзможно.
	Някакъв ужасен шум изпълни стаята. Ушите ми отказваха да го приемат. Звукът не спираше и не спираше, идваше на нови и нови талази.
	Някъде се чуваха гласове, изплашени викове, нечии ръце ме хванаха за раменете точно когато коленете ми се подкосиха. Но писъците бяха най-кошмарното от всичко.
	И тогава разбрах, че идваха от мен.
	Аз пищях.
	Не можех да спра. Никога нямаше да спра.
	Деби се беше обесила.


>	Двайсета глава

	Всичко се случваше в непрогледна мъгла, някъде далеч от мен. Накрая явно бях спряла да пищя, но само защото гласът ми изчезна. Ръцете, които ме бяха задържали да не падна бяха на човек, който никога, ама никога не си бях представяла, че ще видя точно тук. Едната ни съквартирантка от винаги затворената стая се оказа полуголото момиче, което видях в стаята на Джейс. Стеф.
	При други обстоятелства бих се изсмяла на това иронично съвпадение, че мистериозният субект в мистериозната стая бе не кой да е, а именно тя. И наистина почти се изсмях, но се спрях навреме, защото знаех, че ако започна да се смея, нямаше да мога да спра до края на живота си. Красивата Стеф с нейната още по-красива гарваново черна коса, вързана на висока опашка и по къси гащи, изрязани нагоре по дупето като на момичетата в Хутърс*.
	[* Верига ресторанти, известна и с оскъдното облекло на сервитьорките си — Б.пр.]
	Когато ме изкараха в осветеното преддверие и ме сложиха да седна на един от неудобните твърди столове, тя се опитваше да ми говори, да ме успокоява, но накрая се отказа, защото не реагирах и я гледах с празни невиждащи очи.
	Деби беше мъртва.
	Цялото ми тяло се разтресе, после пак, и пак и не можех да спра да треперя.
	Преддверието беше пълно с народ. Бяха се събрали на групички из ъглите. Някои плачеха, други си шепнеха. Някои се прегръщаха сякаш да се утешат и да си дадат кураж. Някои изглеждаха втрещени. Мисълта, че няколко етажа над нас имаше умрял човек, бе парализирала лицата им. Стеф се върна при мен с едно одеяло и го уви около раменете ми. Едва отворих уста да благодаря. Тя кимна и седна до мен. Някакво момиче, което май бях виждала някъде, се приближи към нас.
	— Не сега — извика Стеф. Резкият й тон ме накара да подскоча. Босите стъпала на момичето застинаха.
	— Но…
	— Но не ме интересува — извика Стеф. — Остави я на мира.
	Премигнах няколко пъти и проследих с поглед момичето, което се обърна и изчезна сред тълпата.
	След няколко минути към нас се приближи някакво момче, но Стеф разкара и него. Беше като куче пазач. Не даваше на никого да се приближи до мен. Синьо-червените светлини на спрелите пред входа полицейски коли мятаха странни сенки в преддверието. Стиснах очи. Не можех да си събера ума, не разбирах. Не можех да приема, че е мъртва, какво остава да мисля и анализирам защо го беше направила. Та тя бе взела такова голямо решение, и тази сутрин бе весела и искаше да иде да види родителите си. И сега…
	Сега беше мъртва.
	По някое време полицията дойде да ме разпитва. Един млад полицай седна до мен и с равен тон ме помоли да разкажа как съм я намерила. Когато ме попитаха дали се е държала странно през последните няколко дни, аз поех дълбоко въздух, но дъхът ми бе насечен и трепереше.
	— Не, но скъса с приятеля си — казах с равен пресипнал глас. — Беше в добро настроение, когато говорих с нея за последен път. Мислех, че е тръгнала да се види с родителите си и да им каже, че са се разделили.
	Полицаите си размениха многозначителни погледи, сякаш фактът, че бе скъсала с него, обясняваше всичко. Напротив, не обясняваше нищо. Сега всичко изглеждаше още по-неразбираемо. Защо беше направила такова нещо, след като каза, че я очакват само хубави неща?
	Полицаят свърши с въпросите и след него се изсипаха още полицаи и следователи от градската полиция и започнаха да питат същото.
	— Тя вече отговори на тези въпроси — излая Стеф, когато полицаят попита какво съм правила преди да се върна в апартамента. Той бавно кимна и каза:
	— Да, разбирам, но…
	— Но не считате, че е достатъчно травматизирана от случилото се? Не мислите, че е редно да й дадете малко пространство да диша? Може би няколко минути да се съвземе от шока?
	Очите на полицая се разшириха от изумление, но преди да отговори, Стеф скочи на крака:
	— Слава богу, че си тук. Да не вървя пеша?
	Така и не разбрах с кого говори. Полицаят отстъпи настрани. Една висока сянка падна върху мен и в следващата секунда нечии ръце ме прегърнаха. Вдишах дълбоко и разпознах слабия аромат на неговия парфюм. Джейс беше тук! Обърнах се и зарових лице в гърдите му.
	— Бях стигнал до фермата, когато ми се обади — каза й Джейс. Тя му се е обаждала? Какво… но какво за бога? — Дойдох възможно най-бързо. — Ръцете му се плъзнаха по гърба ми и се заровиха в косата ми. — О, бебчо, толкова съжалявам!
	Не можех да говоря. Просто се свих като топка в него, стиснала тъмния пуловер, с който бе облечен на вечерята. И пак не бях достатъчно близо. Беше ми толкова студено, че исках да изпълзя и да се скрия в него.
	— Трябваше да се кача с теб! По дяволите! Не трябваше да виждаш това! — Опря брадичка върху главата ми и ме стисна по-силно. — Толкова съжалявам, бебчо, толкова съжалявам.
	Полицаят очевидно се бе отказал, защото вече не задаваше онези въпроси, за които не исках да мисля сега. Не исках да мисля никога. Чух как Джейс благодари на Стеф и после мекото топуркане на стъпките й, докато се отдалечаваше от нас. Исках да кажа на Джейс как е била до мен през цялото време, как не ме е оставила сама, но не можех да отлепя устните си. Той не ме пускаше. Говореше нежни думи в ухото ми. Не разбирах какво казва, но някак ме успокояваха.
	И тогава в преддверието настана зловещо оживление. Тялото ми се скова. Някой извика, някой заплака с глас. Исках да повърна, исках да се изскубна от ръцете му и да погледна. Трябваше да видя.
	— Не. — Притисна главата ми към гърдите си. Не ми позволи да мръдна. — Не трябва да виждаш това, бебчо. Няма да ти позволя.
	Стисках пуловера му, докато кокалчетата ме заболяха. И без да вдигам поглед, вече знаех какво става — изкарваха Деби. Разтреперих се. Минаха няколко минути и полицията пак ме нападна. Искаха официални показания.
	— Това не може ли да почака? — попита Джейс. — Моля ви. Мога да я доведа за показания утре сутринта, но наистина ми се иска да я изведа от тук сега, веднага.
	Полицаят явно обмисляше. След дълга пауза неохотно се съгласи.
	— Мисля, че засега имаме достатъчно информация. Това е визитката ми. Трябва да дойде утре сутринта в офиса ми.
	Джейс се размърда, докато прибираше визитката и му благодари за разбирането.
	— Съжалявам за случилото се, госпожице Хамилтън. Опитайте се да си починете тази вечер. Ще се видим утре.
	Да се опитам да какво? Да си почина? Едва не се изсмях.
	— Махаме се. Само ще ида да ти взема патериците — каза Джейс и се отдръпна леко назад да ме погледне. Сложи ръце от двете страни на лицето ми. Устните му, чертите на лицето му бяха изострени от тревога и загриженост. Беше бледен, почти бял. И точно така се чувствах и аз — бледа и побеляла. — Нали ще си добре, докато отида и се върна?
	Вяло се запитах как съм слязла без патерици. Затворих очи, поех въздух няколко пъти и се опитах да се съвзема.
	— Добре. Аз ще бъда… добре.
	— Сигурна ли си?
	Кимнах и той стана, но аз улових китката му.
	— Къде ще идем?
	— Можем да отидем в моята стая в къщата или във фермата на родителите ми.
	Не исках да ходим в къщата, защото можеше да видим Ерик. Не исках да виждам никакви хора.
	— Ключът от апартамента на Кам е в мен. В чантата ми е. Можем да отидем там. Може ли да отидем там?
	— Да, слънце, можем да отидем, където пожелаеш — каза и се загледа през рамото ми. — Връщам се вед…
	Стиснах китката му още по-настоятелно.
	— Не казвай на Кам. Моля те. Ако кажеш, ще им развалиш деня и цялата почивка. Моля те, не му казвай.
	— Няма да му кажа. Обещавам. — Целуна ме по бузата. — И не се тревожи за това. Нали? Просто не се тревожи за нищо.
	Мисълта, че можех да спася поне почивката и големия ден на Кам, ме поуспокоиха. Джейс тръгна да търси някой от полицаите да се качи с него горе за патериците ми. Свих се и зачаках. Забих поглед в охлузените плочки на пода. Усещах десетките впити в мен очи. Исках да се смаля в одеялото и да изчезна.
	Когато Джейс се върна, вече мислех, че е минала цяла вечност откакто ме остави. Беше взел чантата ми. Помогна ми да стана и тръгнахме. Почти не усещах студения въздух, докато си проправяхме път през паркиралите навсякъде полицейски коли.
	В колата никой от двама ни не проговори. Джейс държеше ръката ми, но бях напълно безчувствена и почти не усещах допира му. Бях загубила сетивата си и се запитах дали някога ще мога да усещам отново. Така беше в първите часове след като прецаках коляното си за първи път. Празно. Като в мъгла. Усещането, че всичко се случва, без аз да съм там, продължи дни наред, но този път беше по-страшно, по-различно, по-дълбоко.
	Влязохме в апартамента на Кам и Джейс забърза да включи осветлението. Мисля, че това място бе нещо като негов трети дом. После спря на няколко метра от мен и зарови ръце в косата си.
	— Тес… бебчо… — Не знаеше какво да каже. За първи път нямаше идея какво да каже. Какво се казва в такива ситуации? Поех дълбоко въздух. Коленете ми пак омекваха.
	— Никога… никога не бях… виждала мъртъв човек.
	Той стисна очи и пак ме погледна.
	— А тя беше мъртва — казах и започнах да преглъщам. Това беше глупаво и ненужно разяснение, но трябваше да го кажа на глас. — Тя се е самоубила. Защо? Защо го е направила?
	— Не знам — Тръгна към мен. Очите му потъмняха от болка. Гърлото ми пламтеше.
	— Снощи ми каза, че е щастлива от решението си да скъса с Ерик. Че й предстоят толкова хубави неща, че чака с нетърпение да й се случат. И днес беше съвсем добре. Весела. Не разбирам.
	— Знам — каза и спря пред мен и когато проговори, гласът му беше много тих. — Може би никога няма да разбереш.
	Не исках да вярвам в това. Нещо трябва да се е случило, нещо я е накарало да прибегне до това. Не исках, отказвах да приема, че никога няма да разбера истината и че цял живот ще живея без да знам защо.
	Не се движех, но някак се препънах и патериците се строполиха глухо на килима. Джейс ме хвана за лакътя и ме поведе към дивана.
	— Добре ли си? — Седна до мен и сложи топлата си ръка върху студената ми буза. Кимнах и затворих очи. Думите… сами излязоха. Странно, че дори не бях помислила за това.
	— Може би трябваше да й кажа по-рано за Ерик. И за това, което преживях с Джеръми. Можех да й помогна. Ако бях обърнала повече внимание…
	— Спри — каза, стисна лицето ми в ръце и опря чело в моето. — По никакъв начин не си можела да предотвратиш това. Каквото и да си мислиш сега, каквото и да бе направила, нищо нямаше да е различно. Разбираш ли това?
	Не бях сигурна. Не казах нищо за Ерик, а знаех, виждах. _И мълчах._ И Деби не беше казала на никого. Както и да го погледнеш, мълчанието убива, мълчанието съсипва живота. Той издаде накъсан болезнен звук и каза:
	— Ако е искала да се самоубие, щяла е да го направи независимо какво ти или някой друг й казва. Така е, Тес. Повярвай ми.
	Да се самоубие. Нещо не звучеше наред, нещо не беше наред. Не можех да проумея, че сама ще се качи и ще се обеси. Разбирах, че от една страна се опитвах да отрека, защото не исках да повярвам, но нещо някъде дълбоко в съзнанието ми пищеше, че нещата наистина звучат… нередни, че Деби не би направила такова нещо.
	— Дали са намерили бележка или нещо? Оставила ли е писмо? — казах на глас. — Как мислиш?
	Той сложи ръце на краката ми и поклати глава.
	— Не знам. Може би утре ще ти кажат, когато те заведа в полицейското управление.
	Това беше едно от нещата, за които категорично отказвах дори да мисля. Потърках лице с длани. Толкова много въпроси се въртяха като в центрофуга из главата ми и за да направя място за нови, започнах неволно да ги изричам на глас.
	— Знаеше ли, че Стеф живее там? Че ми е съквартирантка?
	— Не. Никога не съм ходил до апартамента й и никога не съм я питал.
	Реших да му повярвам, просто защото беше тъпо да се тревожа за това точно сега.
	— И тя ти се обади?
	— Да, обади се… и аз… и каза, че си много разстроена и пищиш.
	Потръпнах при спомена за тези първи секунди след като намерих тялото на Деби.
	— Откъде е разбрала?
	Той ме погледна леко объркан, но после схвана въпроса ми.
	— Онази вечер на партито предполагам е разбрала, че означаваш много за мен и има нещо между нас.
	Имаше логика. Опитах се да се концентрирам върху дишането си. Дишай. Издишай. Дишай. Издишай.
	— Ще видя дали Кам има нещо за пиене.
	— Гледай да е нещо силно — казах тихо.
	— Сигурна ли си? — попита и ме целуна по бузата. Кимнах. — Убеден съм, че има нещичко.
	Вдигнах поглед и се загледах в патериците. Лежаха си кротко върху бежовия килим на Кам. Преди няколко дни си мислех, че животът ми е съсипан. Но не съвсем, защото в същото време се случиха толкова много и хубави неща. Хубавите неща и лошите неща се случват винаги по едно и също време. Имах Джейс. Най-накрая, след толкова много години копнеж по това момче, най-накрая го имах. И когато му се разсърдих, затова че е ударил Ерик… Сега ми се струваше толкова глупаво. И прецаканото ми коляно изглеждаше като напълно необоснована тревога. Всичките ми проблеми изведнъж избледняха на фона на това, което се случи с Деби и семейството й. Моите проблеми бяха едно голямо нищо, защото Деб… Деб я нямаше.
	Джейс се върна с чаша кехлибарена течност.
	— Скоч — каза и ми я подаде. — Може да помогне.
	Отпих и смръщих лице, когато питието изгори езика и гърлото ми.
	— Втората глътка ще е по-лесна — каза и отпи направо от бутилката с обигран жест. Но се оказа прав. Втората глътка наистина беше по-лесна, а третата — почти приятна. Изпих скоча и оставих чашата на масичката.
	— По-добре ли е? — попита и остави бутилката до чашата ми.
	Дали бях по-добре? Погледнах го.
	— Искам… искам… искам да спя.
	Изражението му омекна.
	— Засега това изглежда е най-добрата идея.
	Да, беше прекрасна идея.
	— Ще останеш ли с мен тази нощ? Не искам да съм сама.
	— Разбира се! Няма начин да те оставя сама тази вечер!
	Наведох тялото си към него и обвих ръце около врата му.
	— Благодаря ти, че дойде.
	— Не трябва да ми благодариш за такова нещо — каза и ме прегърна.
	— Не е така. Наистина съм ти благодарна, защото нямам представа какво щях да правя сама без теб. Вероятно щях да седя в някой ъгъл и да откачам. Аз… просто… — не можех да завърша изречението. Толкова му бях признателна! — Благодаря ти.
	Джейс ме целуна по челото. Трудно ми беше да го пусна.
	Облякох една стара огромна риза на Кам вместо нощница, а Джейс отиде да проучи как е положението в спалнята, която Кам не ползваше.
	— Съжалявам, но не мога да легна в леглото на Кам. Прекалено е… странно.
	Докуцах до другата спалня и огледах голямото двойно легло със синя грижовно опъната завивка.
	— Това не беше ли стаята на Оли?
	Джейс погледна през рамо и не пропуснах да отбележа, че очите му попиваха всеки милиметър от голата ми кожа, която ризата на Кам не успяваше да покрие. Раменете ми бяха почти голи, бедрата също.
	Той откъсна поглед от мен и направи крачка към леглото.
	— Всъщност Кам махна старото легло и нещата на Оли. Понякога оставам да спя тук.
	— Сигурен ли си?
	Джейс се засмя.
	— Не бих легнал в леглото на Оли, освен ако не е дезинфекцирано.
	— Това беше много грубо — казах, но направих опит да се усмихна.
	Не се получи съвсем.
	— Хм, може би, но и ти не би легнала в леглото му. Защото онова легло беше като линията на метрото. Толкова много влакове са влизали под земята и са излизали от тунела… ако ме разбираш правилно.
	Усмихнах се. Очите му грейнаха.
	— Ето ги.
	— Кое?
	— Трапчинките.
	Усмихнах се по-широко.
	— Така е още по-добре — наведе се целуна първо лявата и после дясната ми трапчинка. — Обичам ги.
	Въпреки всичко случило се, топлина заля гърдите ми и знаех, че това няма нищо общо с алкохола. Но топлинката си отиде веднага щом се покатерих на леглото и се мушнах между праните свежи чаршафи, защото Джейс бе отишъл да провери дали всичко е заключено и да си вземе вода. Отново треперех. Свих се на топка с гръб към вратата. Когато затворих очи, видях двата бели крака и странно изкривените ръце. Защо го беше направила? Никой и нищо не може да струва колкото живота ти. Никой и нищо не заслужава такава жертва. Нищо не е по-скъпоценно от самия живот. Сълзите ми се затъркаляха по бузите. С Деби не бяхме най-близки приятелки, но това нямаше значение. Сърцето ме болеше. За нея.
	Вратата тихо се затвори и веднага избърсах сълзите си. Лампата изгасна. Чух как Джейс съблича дрехите си и ги пуска по пода. Сърцето ми започна да прескача. Матракът се огъна и в следващата секунда тялото на Джейс бе плътно притиснато към гърба ми. Мракът в стаята миришеше на ванилия и кокосов орех. Пръстите му намериха сълзите върху бузите ми, избърсаха ги. Не каза нищо. Просто се уви около мен и ме прегърна през кръста. Топлината на тялото му се разля по гърба и краката ми, но имах усещането, че половината ми тяло бе заровено в снега, а другата половина, която той грееше, се бе разположила уютно пред камината. Опитах да затворя очи, но тялото на Деби се полюшна под клепачите ми.
	— Не мисли за това — каза и ме притисна по-силно.
	— Не мога. Само това виждам — признах след няколко минутки. — Когато затворя очи, я виждам как виси там…
	Не исках да мисля за това, не исках да говоря за това. Не исках да чувствам нищо. Той се размърда зад мен и аз се опитах да мисля само близостта му, за топлото му твърдо тяло. Можех да се загубя в него, можех да забравя. И изведнъж идеята ми се стори брилянтна. Джейс можеше да ме накара да забравя. За малко поне!
	Размърдах таза и бедрата си. Тялото му буквално се вцепени.
	— Джейс?
	— Да? — Гласът му бе дълбок и дрезгав.
	Бузите ми пламтяха, но той не можеше да види.
	— Моля те, помогни ми да забравя.
	Гръдният му кош рязко се повдигна зад гърба ми.
	— За какво молиш?
	— За теб — прошепнах.
	— Тес…
	— Толкова ми е студено. — Легнах по гръб и обърнах глава към него. Лицата ни бяха на сантиметри. — Не искам да се чувствам така. Моля те, Джейс, искам да се стопля. Не искам да мисля, не искам да я виждам как виси там. Моля те. Само сега.
	Претърколих се и почти легнах върху него. Левият ми крак с шината се мушна между краката му и сложих ръце върху твърдите му гърди. Преди да ми каже не, вече го целувах. В началото той не отговори на целувката, сякаш бе шокиран от смелостта ми. Опитах се да си спомня кога за последен път съм била инициатор и първа съм целувала момче. Не се сещах за такъв прецедент. Дори и след онази нощ на партито не беше така, защото тогава не го бях целунала. Бях целувала… друго, но не устните му.
	Да направя такова нещо в подобна нощ след такова кошмарно събитие остави кофти вкус в устата ми, но веднага отблъснах неприятното чувство и исках да забравя. Устните му бяха твърди и топли. Перфектни. И после се разтвориха и откликнаха. Езиците ни се вплетоха, заля ме гореща вълна. Малки локални пожари се бяха разгорели дълбоко в слабините ми. Джейс ме хвана за ръцете, усещах го твърд и голям под мен, очаквах да ме прегърне, да ме притисне… но той ме вдигна от себе си. Отворих очи.
	— Защо?
	Виждах чертите му в мрака на стаята — обтегнати, почти груби.
	— Не трябва да е по този начин, Тес.
	Не, не исках да чуя точно тези думи. Притиснах тяло към неговото, стон се откърти от гърдите му, болката между краката ми беше почти непоносима. Захапах долната му устна. Той потрепери. Засмуквах кожата му, забивах нежно зъби в нея, докато тазът му започна неволно да се вдига нагоре и да ме търси, да се притиска в мен. Да, точно от това се нуждаех сега. Да забравя. Да се стопля. Да оживея. Да се чувствам жива. Джейс се размърда под мен и без да очаквам, ме обърна по гръб, застана между краката ми. Усещах пулсиращата му ерекция. Адреналинът от очакваното удоволствие се изсипа във вените ми. Вдигнах лявото си коляно, извих гърба си и го притиснах по-дълбоко към себе си.
	— Исусе! Тес… — Хвана китките ми и ме закова към леглото. Дишаше тежко и бързо. — Не, няма да го направим.
	Размърдах бедрата си и отново усетих ерекцията му.
	— Мисля, че той не е съгласен.
	Джейс се засмя, но когато се опитах да се притисна в него, ръцете му ме стиснаха още по-здраво.
	— Не ме ли желаеш?
	— Мамка му — изръмжа високо. — Винаги съм те желал! Искам те от години! Искам те във всяка известна на човечеството поза! — Опря челото си в моето. — Но първият път няма да бъде след такъв кошмар, не и за да забравиш какво си видяла, не и като заместител на болката.
	Погледнах в очите му. Не разбирах.
	— Първия ни път? — повторих сякаш едва сега се сещах, че всъщност все още не го бяхме правили.
	— Искам да мислиш за мен. Искам да го правиш, защото искаш да си с мен, а не защото искаш да избягаш от нещо друго — каза и бавно отпусна китките ми. — Не искам нещата между нас да бъдат опетнени от сянката на нещо зло.
	Изпитвах толкова много болка, на толкова много места, но думите му бавно започнаха да добиват смисъл. Той ме наблюдаваше и усети мига, в който проумях. Господи! Какво си бях мислила? Лицето ми се сгърчи от безпомощност.
	— Много съ…
	— Не се извинявай, бебчо — каза и ме целуна леко по челото. — Да спра сега… беше най-трудното нещо в целия ми проклет живот.
	Опитах се да се съвзема, но очите ми пареха. Сълзите опариха очите ми и после се търкулнаха и тези сълзи вече нямаха нищо общо с Джейс, не плачех затова че спря сексуалните ми начинания. Плачех, защото чувствах единствено и само това, което бе редно да чувствам в този момент — тъга, болка, объркване. Всичко се завъртя в мощен, зловещ циклон от емоции.
	Джейс плъзна ръце около тялото ми, притегли ме до себе си, сложи главата ми в дланта си като в люлка. Знаеше защо плача и ме притискаше до себе си, докато се уморих и се предадох на сладката забрава на… нищото.
	Явно бяхме спали часове, вероятно бяхме проспали половината ден, защото когато отворих очи, слънчевата светлина се изсипваше през прозореца зад леглото.
	И не бяхме сами.
	_Какво по…?_
	Все още бях много сънлива, когато цялата стая започна да се избистря пред очите ми. Брат ми стоеше до леглото с отворена уста. Зад рамото му видях червената коса на Ейвъри и секунди след това кафявите й очи надникнаха иззад главата му.
	Премигнах бавно. Какво, за бога, правеха тук? Сънувах ли? Кошмар ли беше?
	Мускулът на лицето на Кам започна заканително да играе, когато очите му се плъзнаха по леглото. Проследих погледа му. През нощта завивката се бе увила около краката ни. Левият ми крак бе преметнат между бедрата на Джейс. Знаех, че си легна с боксерки, знаех, че не беше гол, но мамка му, _изглеждахме_ голи! Ризата бе паднала от раменете ми и изглеждаше, че нямам нищо по себе си, а Джейс бе легнал без тениска.
	На всичкото отгоре бях легнала върху него.
	По дяволите!
	Вдигнах поглед към Кам. Сините му очи горяха от гняв. Успя да затвори устата си, а Ейвъри надничаше зад брат ми и ми се стори, че се опитва да прикрие усмивката си.
	Ръката на Джейс се уви около кръста ми, притегли ме към себе си, обърна глава и завря нос в косата ми. Прозя се ведро и гръмогласно.
	— Какво има, бебчо?
	Не можех да обеля дума. Всеки мускул в тялото на Кам се изопна. Това вещаеше голяма, много голяма беда. Изключително голяма беда.
	— _Бебчо?_
	Джейс застина. Ръката му остана около кръста ми, но измъкна глава от косата ми. Погледна към края на леглото и издиша бавно.
	Секунда мълчание.
	— _Какво по дяволите?_


>	Двайсет и първа глава

	Нещата не можеха да бъдат по-зле.
	— Какво правиш в едно легло със сестра ми? — извика Кам.
	Джейс най-спокойно се пресегна за завивката и покри краката ми.
	— Спяхме. Това правехме.
	— Голи? — почти извика Кам и челюстта му заигра от нерви.
	Е, това вече беше много неловко. И за да стане по-неловко, аз се надигнах да ставам, но ръката на Джейс беше като стоманен обръч около кръста ми.
	— Не сме голи.
	— Браво!
	Ейвъри извърна поглед и сви устни.
	— И не правехме нищо — казах, но прозвуча адски тъпо дори в моите уши, въпреки че беше истината, но понякога истината звучи тъпо.
	Джейс ме погледна и после се обърна към брат ми:
	— Сега, това не е съвсем вярно. _Точно в този момент_ не правехме нищо — каза и седна, след като се увери, че съм завита. И добре, че ме покри, защото усещах че ризата се бе усукала около гърдите ми. — И снощи не правихме нищо. Но сме правили… разни неща, за които съм повече от сигурен, че няма да искаш да чуеш.
	_О. Милостиви. Боже._
	— Всъщност. Много искам да разбера какво е правил _моят_ най-добър приятел с _моята сестра_, докато аз си скъсвам задника от бързане да дойда и да я видя, след като разбрах какво се е случило с Деби.
	Ейвъри сложи ръка на рамото му и каза:
	— Кам, мисля, че това не ни влиза в работата.
	— Не, влиза ви в работата — прекъсна я Джейс. — И искахме да ви кажем, но не казахме по ред причини.
	— Какво да ни кажете? — настоя Кам.
	Не, изобщо не си бях представяла, че точно по този начин ще съобщим новината на брат ми. Не си бях представяла, че аз ще съм в леглото с най-добрия му приятел. Не си бях представяла, че Ейвъри ще стои в ъгъла, и ще изглежда сякаш би предпочела да стои на главата си в който и да е друг ъгъл на света и в същото време да й правят бразилска кола маска, само и само да не присъства на този разговор.
	— Ние сме… заедно — казах. Поне да бях имала време да си измия зъбите преди този разговор! — Джейс и аз. Ние сме заедно.
	Брат ми ме гледаше сякаш му бях казала, че се чукам с костенурката му.
	— Глу. Пос. Ти.
	— _Моля?_ — извиках аз.
	— Не си с никакъв Джейс — продължи, без да обръща внимание на Ейвъри, която се опитваше да го хване за ръка и да го успокои. Едва сега забелязах, че на безименния й пръст нямаше нищо. — _Никое_ момиче _никога_ не е с Джейс. Не и за повече от една нощ. Не и за повече от един-два часа.
	Джейс застина.
	— С Тес не е така.
	Брат ми му метна убийствен поглед.
	— Това е _шибаната_ ми сестра, Джейс. Това не е някаква _шибана_ еднодневка, не е някакво _шибано_ случайно момиче. Не забравяй, че знам. Знам такива неща за теб… И знам, че никога няма да имаш сестра ми.
	— О, я чакай малко! — извиках аз. — Не съм някое „_шибано_ обикновено момиче“ и нещата не са такива, каквито ги представяш.
	— Тереза, честно, проста ли си, или си тъпа? — изсумтя Кам.
	След буквално една наносекунда Джейс, който досега почти спокойно си седеше до мен, изчезна и преди да мигна, беше застанал пред брат ми. Може би съм много, много лошо момиче, но не можех да му се възхитя в цялото му почти голо великолепие. Тесните черни боксерки прилепваха върху стегнатия му задник като кожена ръкавица. Краката му бяха перфектно оформени, мускулите на гърба му бяха изопнати и потреперваха, татуировката му се мърдаше като развълнувана повърхност на езеро.
	— Кам, можеш да викаш на мен и да ми крещиш и да говориш за мен каквото си искаш, но не можеш да я обиждаш така! Не и след това, което…
	— Не се приближавай към мен, предупреждавам те! Не ми говори! — Лицата им бяха на сантиметри едно от друго. Стомахът ми се сви от ужас. Скочих изпод завивките, оправих набързо ризата. Лицето на брат ми беше червено като домат.
	— Това е малката ми сест…
	— Не съм дете, Кам! И ти знаеш, че Джейс е добро момче. Спри да се държиш като задник. Щяхме да ти кажем, но… — И тогава забравих за коляното, сложих теглото си върху него и то започна да поддава. Джейс се извъртя на секундата и тръгна към мен.
	— Тес…
	— Добре съм. — Наведох се и сложих ръка върху коляното си. Кам изпсува и изкрещя:
	— Видя ли се какво направи сега!
	— Нищо не е направил — каза Ейвъри. Очите й бяха широко отворени, изумени. — Кам, мисля, че трябва да излезем за няколко минути и да им дадем време да се успокоят.
	— Напълно съм съгласен — каза Джейс и ме сложи да седна. Очите ми попаднаха точно между краката му. Цялата тази ситуация беше толкова извратена, по всички възможни начини. — Мисля, че и двамата трябва да се успокоим.
	— Да не мислиш, че ми дреме — Кам изплю думите и заби пръсти в косата си. Обърна се да излиза, поклати глава, после пак ни погледна. — Колко време? От колко време продължава това?
	Джейс стана и се обърна към брат ми.
	— За първи път я целунах преди една година и…
	И не успя да каже нищо повече. Кам се изстреля напред като куршум. Ейвъри извика изплашено, аз се опитах да стана от леглото, но беше прекалено късно. Юмрукът на Кам се стовари в лицето на Джейс, той политна назад, тялото му се завъртя настрани, удари се в стената и се строполи до нея. Аз изпищях и паднах на пода до него. Коляното ми пищеше от болка, но не му обърнах никакво внимание. Хванах ръката на Джейс и погледнах брат ми с поглед, който би убил всеки друг човек.
	— Какво, по дяволите ти, става?
	Кам дишаше тежко, ръцете му се отпуснаха до тялото, мигаше бързо. Ейвъри го дърпаше назад.
	— Той не трябваше да…
	— Не трябваше да какво? Да е до мен винаги, когато имам нужда от помощ? Да се отнася с мен така, както заслужавам? Да бъде до мен? Защото това правеше през цялото това време. Значи толкова по-лошо за него, така ли? Обичам го, затова можеш да ходиш и да си го начу… — гласът ми секна. Извърнах бавно глава и погледнах към Джейс. Кръвта ми се източи от лицето, всеки миг щях да припадна. _Какво казах току-що?_ — О, господи…
	Дясната страна на лицето на Джейс бе червена, но той ме гледаше с ярките си сиви очи.
	— Какво? — прошепна. Да, това бях казала — че го обичам. И го обичах. Знаех, бях се примирила с чувствата си, но не бях готова да ги изрека на глас, пред него. И най-малко пред брат ми, след като го беше ударил с юмрук в лицето. Не беше никак, ама никак романтично.
	— Хайде, Кам, да ги оставим сами — каза Ейвъри и го дръпна за ръката. И най-накрая той я послуша. Запрепъва се към вратата и се остави тя да го води. Сякаш не беше на себе си. Гледах как вратата бавно се затваря и обмислях как най-бързо да избягам през прозореца. Може би апартаментът на Ейвъри не беше заключен и можех да се напъхам в гардероба й. За около седмица. Направо си бях признала, че го обичам. _Моля те, боже, нека не е разбрал правилно. Да е чул нещо друго като например не обичам, а заничам? Тичам? Да, така може и да мине. „Тичам го…“?_
	Пръстите на Джейс се заковаха под брадичката ми и после бавно извъртя главата ми към себе си. Изражението му беше някаква смесица от нещо диво и първично и някаква толкова оголена и сурова уязвимост. Сърцето ми спря, пак затуптя, но неравно. Отворих уста да кажа някаква глупост, но устните му ме спряха. И в тази целувка нямаше нищо нежно, нищо спокойно и леко. Устните му мачкаха моите, зъбите ми се удряха в неговите. Ръцете му се разпериха върху лицето ми. Поглъщаше ме, изяждаше ме. Груба, чувствена, възбуждаща целувка. Тялото ми трепереше.
	— Чакай — казах. — Челюстта ти!
	— Майната й на челюстта.
	Плъзна ръце по тялото ми и стисна таза ми. Вдигна ме и ме сложи върху себе си. Седнах малко накриво заради болното коляно, но сега изобщо не ми беше до него. Бях напълно изгубена в сензационното усещане. Пенисът му бе притиснат между краката ми. Деляха ни само пласт тънки дрехи — едни боксерки и моите бикини. Не оставаше много за въображението.
	Нямах представа кога и как се беше възбудил толкова много. Хвана бедрата ми и ме притисна към себе си. Сурово, животинско желание се въртеше като спирала в тялото ми. Устните му не се откъсваха от моите и заглушаваха стоновете, които се събираха в гърлото ми. Имах чувството, че ще започна да вия. Ръцете му се плъзнаха по бедрата ми и после под ризата и когато ръцете му докоснаха голите ми гърди, щях да гръмна.
	— Джейс — прошепнах накъсано. Жестока тежка болка наля гърдите ми, исках да пищя. — Брат ми е отвън.
	— Майната му и на брат ти! — Ръцете му се затвориха около гърдите ми. — Майната му на всичко извън тази стая.
	Имах чувството, че цялата земя се въртеше като спирала. Пръстите му минаха по зърната ми, тазът му се впиваше между краката ми. Простенах името му. Усетих как леко притиска зърната ми. Никога не бях мислила, че имам хубави гърди, но сега изпълваха ръцете му точно като по мярка. Насладата се изля в мен като пълноводна река.
	Джейс откъсна ръце от гърдите ми и обви кръста ми. Не знам какво стана. Бях сигурна, че седим на пода, бях сигурна, че го бях обкрачила, и после вече не знам как се оказах на леглото под него.
	Очите му горяха. Като нагорещен живак. Челюстта му започваше да посинява и за миг си спомних кой беше зад вратата, но изобщо не ми дремеше. Исках го! Тялото ми пулсираше. Исках го толкова силно. Очите ни се намериха и чак сега осъзнах колко много воля и самоконтрол му е бил нужен да се въздържа всеки път, когато бяхме заедно. Защото сега този самоконтрол го нямаше. В очите се четеше буря от страст и желания и нещо много по-дълбоко.
	Бицепсите му се стегнаха, започна да се спуска бавно над мен. Впи устни в моите, прокара ръка по бедрото ми. Тялото ми последва неговите плавни движения. Суров стон се откърти от гърдите му. Целувките му по шията ми оставиха гореща диря. После по раменете. Пръстите ми се заровиха в косата му, докато устните му си проправяха път по пулсиращата ми кожа надолу към гърдите. И после дъхът ми спря. Устните му се затвориха около болезнено втвърденото ми зърно през материята на ризата. Тялото ми рязко се изви нагоре. Стисках зъби, за да не извикам. Пръстите му се затвориха около другата ми гърда и ловко притиснаха другото ми зърно. Не можах да заглуша този вик, успях само да го сподавя. Исках го по-близо, исках го в мен.
	— Моля те.
	Джейс вдигна глава. Устните му бяха подпухнали и влажни.
	— Толкова си красива така — каза и се притисна между краката ми.
	Дръпнах косата му, за да го накарам да се приближи до лицето ми и да ме целуне. И той не се забави. Целувката му беше страстна, изпиваше ме. Пръстите му се закачиха за дантелата на бикините ми. Знаех какво следва. След секунди щеше да е в мен. И точно това желаех толкова отчаяно. Погледът му гореше.
	— Исках да го направя красиво, исках да чакам. Не мога да чакам, не мога.
	Сърцето ми пулсираше като обезумяло. Надигнах таза си, за да може да издърпа бикините надолу. Джейс буквално се разпадаше в ръцете ми.
	— Искам те — казах задъхано. — Искам те от цяла вечност. Об…
	И… леко почукване на вратата.
	— Тереза? Джейс? Нося ви лед. — Мекият глас на Ейвъри сякаш телепортира леда от ръката й и го цопна между краката ми. И двамата застинахме.
	— Тереза?
	Той опря чело в моето и започна да псува. Тялото му потръпна и се изтърколи по гръб.
	— Не мога да отида до вратата.
	Погледнах надолу и при вида на възбудения му пенис ми се доплака, исках да вия. Изпсувах тихо, опитах да овладея хормоните си, прочистих гърло и извиках:
	— Минутка само.
	— Минутка само. Толкова ни трябваше — измърмори Джейс.
	Ударих го по гърдите и той се засмя. И после пак. И изведнъж сякаш не можеше да спре да се смее. Малки весели бръчици се появиха около очите му, косата му беше рошава, като кълбо от копринено кафяво, червено и златисто. Ето, затова го обичах толкова много.


>	Двайсет и втора глава

	Ейвъри подаде леда и каза, че Кам е почти спокоен. Но аз и Джейс… това вече беше съвсем друга работа. Какво спокойствие? Какъв контрол? Сигурна бях, че когато Ейвъри ме видя на вратата веднага разбра какво става. Косата ми беше като козина на проскубан плъх. Бузите ми пламтяха, а устните ми бяха подути. Не каза нищо, но можех да се закълна, че когато се обърна едва прикри усмивката си.
	Те бяха в спалнята на Кам, а ние в другата. С Джейс се бяхме облекли в дрехите от вчера. Чувствах се почти прилично, докато държах леда до бузата му. Не беше много подуто, но беше зачервено и охлузено. Той ме изгледа над торбичката с лед.
	— Не стана както го бях планирал.
	— Айде бе! Не думай! — засмях се въпреки… всичко.
	Устните му се извиха в усмивка, но го заболя, изохка и се дръпна рязко назад.
	— Не се смей! — заповядах му и пак притиснах торбичката към бузата му. След малко добавих: — Не беше много зле, някои моменти бяха страхотни.
	— Не било зле? — Очите му бяха сребристосиви от мига, в който бе принуден да се отлепи от мен, а сега грееха още по-ярко. Плъзна ръка около кръста ми и ме придърпа да седна на крака му. — Не било зле? При положение че мокрите сънища на хората са далеч по-бедни и лишени от въображение в сравнение с това, което се случи тук?
	— Това не звучи много романтично.
	Той хвана китката ми и свали ръката ми с торбичката с лед от бузата си.
	— Не исках да губя контрол.
	— Но аз нямах нищо против — казах и бузите ми пак пламнаха. — Ще ми се да бяхме свършили.
	От гърлото му се откърти дълбок стон, ръката му се плъзна зад врата ми и наклони главата ми към лицето си. Устните му разтвориха моите, езикът му се плъзна около моя. Господи, това момче умееше да целува! Пламъците на непотушеното желание се разгоряха. И тогава вратата рязко се отвори и Кам нахлу.
	— Пак ли искаш да те удрям, Джейс — избуча той.
	— По дяволите — хвърлих му унищожителен поглед и попитах: — Ти знаеш ли как се чука? Чувал ли си, че се чука преди да се влезе в някоя стая? Не е трудно, трябва да опиташ някога.
	Думите ми изобщо не го засегнаха. Не откъсваше гневния си поглед от Джейс.
	— Идвам аз да си поговорим културно и да изясним нещата, отварям вратата и ти си я сложил на коляното си и я чукаш с език!
	Джейс отвори уста да каже нещо и имах ужасното предчувствие, че ще му каже нещо от сорта „точно сега не я чуках, но виж ако беше влязъл преди малко“… Затова се намесих.
	— Кам, наистина трябва да се успокоиш.
	— А ти трябва веднага да станеш от там.
	Ейвъри завъртя очи.
	— Тя е там, където иска да бъде — отвърна Джейс. Гласът му беше удивително спокоен. — И сега ще ти кажа и нещо друго. Не съм ти ядосан, затова че ме удари. Заслужавах си го. Трябваше да ти кажа преди година, когато я целунах за първи път.
	Кам пак подскочи.
	— Нека довърша — продължи Джейс и ме притисна към себе си. — Целунахме се нощта преди да тръгнем рано призори от вас. Помниш, по време на есенната ваканция. И нищо повече не се случи. До тази есен. Опитах се да се боря със себе си.
	— Да, явно много си се борил, по всичко личи!
	Кожата ми пламна от раздразнение.
	— Кам, той наистина се опита. И не е като да сме се крили от много време. Искахме да ви кажем в сряда, но вие… имахте други планове. — Изчаках, докато се сети, че му намеквам за предложението за женитба. — И после това с Деби… — Гърлото ми се сви и усетих как ръката на Джейс се затяга около кръста ми. — Както и да е, не сме се опитвали да крием. Просто нямаше подходящ момент.
	— И сега ти казват — каза Ейвъри. Очевидно когато брат ми почнеше да откача, тя се бе превърнала в гласа на разума. — И мисля, че това е много хубаво.
	— При Тереза разум и хормони са едно и също нещо — промърмори Кам и прокара ръка през косата си. Затворих уста, но му метнах поглед, с който исках да му завра топките в задника. Джейс, който до този момент беше относително спокоен, сега вече реагира доста… неочаквано. Вдигна ме внимателно от крака си и ме сложи да седна на леглото. Един мускул заподскача под челюстта му. Изправи се.
	— Виж, няма да повдигна повече въпроса, че ме удари, но ако още веднъж те чуя да говориш така на сестра си, да поставяш под съмнение интелекта й, да я подценяваш като човек, да я обиждаш или поставяш в неудобно положение, аз и ти ще имаме проблем. Огромен проблем. Защото на мен не ми е безразлично какво става с нея, и се интересувам от нея. Всичко, което става с нея ме засяга. — Тези думи очевидно не можеха да накарат Кам да се почувства по-добре. — Грижа ме е за нея, точно колкото ме е грижа за Джак.
	Кам направи крачка назад сякаш Джейс го беше ударил с юмрук в гърлото. Ейвъри не усети намека, но брат ми разбра много добре. Погледнах го многозначително, да го уверя, че знам истината за Джак. Брат ми изглеждаше пред припадък и изведнъж ми стана адски смешно. Кам бавно поклати глава и попита:
	— Наистина ли?
	— Наистина — кимна бавно Джейс.
	— Е… — Кам направи още няколко крачки назад. — Предполагам аз…
	— Се радвам за вас? — подсказах услужливо. — Защото сега наистина искам да мисля само за хубави неща.
	Кам ме погледна, чертите му омекнаха, дори не реагира, когато Джейс се приближи до мен и нежно стисна бедрото ми.
	— По дяволите, Тереза, аз просто…
	— Прекалявам с надзора? — подсказа Ейвъри и ми се усмихна. — И понякога съм задник?
	Вече се смеех с глас.
	— Да, точно така.
	— Да, добре, може би преиграх малко, но то е, защото се притеснявам за теб. Ти си ми мъничката сестричка и от мен се очаква да се държа като задник, когато става дума за момчетата, с които излизаш.
	— Да, тая част си я развил в цял научен трактат — промърмори Джейс.
	Кам му размаха среден пръст и напрежението постепенно изчезна. Когато Кам и Джейс започнеха да си размахват средни пръсти, значи всичко между тях беше наред.
	— Прибрахме се по-рано, защото тази сутрин всеки човек, когото познавам ми, пусна съобщение за Деби — обясни Ейвъри. Беше рязка промяна в разговора и темата беше изключително неприятна, но не можеше да се избегне. — Трябваше да се върнем.
	— Ще ми се да бяхте останали — казах и си помислих с горчивина за провалените планове на Кам.
	— Изключено бе да останем при такива обстоятелства — каза той и падна на колене пред мен. — Моля те, кажи ми, че не е вярно, че си я намерила така!
	Притиснах ръце към гърдите си, сякаш имаше някакъв шанс да изтръгна завинаги спомена за нея.
	— Вярно е.
	Кам изпсува.
	— Господи — извика Ейвъри и притисна длан към устата си. — Това е ужасно.
	Това, което преживях аз, _беше_ ужасно, но не толкова ужасно като това, което Деби бе направила със себе си и което бе преживяла секунди или минути, или часове преди това.
	Докато Джейс им обясняваше, че трябва да отида в полицията, за да дам официални показания, аз се опитвах да проумея защо. Защо го беше направила. Наистина предишната вечер беше разстроена, но и изпълнена с нова надежда. Не я познавах чак толкова добре, но нямаше никакви следи от депресия, нищо не подсказваше, че бе обмисляла или е била в състояние да прибегне до такава крайна стъпка.
	— Не можеш да останеш в онова общежитие — заяви категорично Кам и стана. — Можеш да останеш тук.
	Джейс сложи ръка на рамото ми.
	— Съгласен съм с Кам.
	Никак не исках да се връщам в общежитието, но да остана тук… беше прекалено, не можех да искам такова нещо от брат си.
	— Не искам да се натрапвам.
	— Кам е в моя апартамент почти през цялото време — каза Ейвъри. — Така че тук никой няма да те безпокои.
	— Но…
	— Офертата е много добра — намеси се Джейс. — И не искам да се връщаш там. Така че или ще останеш тук, или ще дойдеш в къщата в моята стая.
	При мисълта да съм под един покрив с Ерик ми се догади.
	— Искам да плащам наем. Когато кракът ми се оправи, ще започна да работя нещо почасово.
	— Прави каквото знаеш. Наемът е платен до лятото.
	След като взехме решение да остана при Кам, лошото започна да избледнява и да се вдига като мъгла под слънчевите лъчи. По-скоро бих спала на улицата, отколкото да стъпя пак в онази стая. Колкото и странно да звучи за хората, които не са намирали трупове през живота си, никак не бях сигурна, че някога ще забравя, че някога ще престана да виждам люлеещото се от тавана тяло.
	— С Кам ще отидем да вземем нещата ти. Кажи ми кое искаш сега, от кое имаш най-голяма нужда и ще го донеса — каза Джейс.
	Погледнах ги леко притеснена от факта, че щяха да останат насаме и нямаше да има кой да ги озаптява, но Джейс се досети какво ми минава през ума, смигна ми и каза:
	— Всичко е наред.
	Кам се усмихна сухо, притисна кокалчета на пръстите си и те изпукаха.
	— Да, съвсем наред.
	Ейвъри погледна тревожно към часовника. Седяхме на дивана и чакахме.
	— Как може да се бавят толкова много!
	— Да, много време мина — кимнах.
	Кала се бе върнала сутринта. Беше ходила да се види със семейството си. Чула какво се е случило и веднага ми пусна съобщение. Дойде малко след като момчетата тръгнаха за общежитието. Сега седеше и чакаше с нас.
	— Защо се притеснявате за тях? — попита тя.
	— Ами… има голяма вероятност да се изпотрепят. Кам не е много щастлив, че Джейс и аз сме заедно.
	— Чакай, чакай! Какво? Ти и Джейс? Кога стана това?
	— Миналата седмица — казах и отпих от сладкия чай.
	— Но нали се видяхме в сряда! Не ти ли мина през ума да ми кажеш?
	Бузите ми пламнаха и погледнах безпомощно към Ейвъри. Тя гледаше към стената — явно не знаеше как да ми помогне да се измъкна от ситуацията.
	— Ами не стана дума, а и все още ми беше много… свежо.
	— Свежо? — промърмори Ейвъри.
	— Майко мила! — извика Кала. — Браво, Тереза! Той е абсолютно божествен. От километри мирише на секс!
	— Така е — засмях се.
	— Обичам брат ти с цялото си сърце — каза Ейвъри и заусуква крайчетата на косата си между пръстите си. Бузите й пламнаха, луничките й почти не личаха. — Но Джейс… Джейс е нещо… не знам… присъствието му ме кара да се чувствам някак неловко. Искам да кажа, че този мъж действа на всяка жена.
	— Сериозно ли?
	Тя пусна косата си и каза:
	— Да, винаги изглежда толкова… има нещо много силно в него. Сякаш…
	— Сякаш една нощ с него ще промени живота ти завинаги — услужливо довърши Кала и се усмихна. — Мисля, че още първия ден ти казах точно тези думи за него.
	Не можех да твърдя от собствен опит, защото така и не стигнахме дотам, но от това, което бях изживяла с него, можех напълно да се съглася. Загледах се в чая си. Бях толкова горда, че можех да го нарека _мой_. И това беше много странно, защото никога не се бях чувствала така. С никого.
	И след това настана тишина. Знаех, че всички мислят за Деби. Можехме да си говорим за какво ли не, да се смеем дори, но тя беше там, в стаята, като дух, като нещо, което не можеш да отпратиш ей така.
	— Не знам защо — и едва сега осъзнах, че бях произнесла думите на глас. Двете момичета ме гледаха. — Не разбирам.
	— Възможно е никога да не разбереш — каза Кала. Лицето й помръкна, странна остра болка изопна чертите й. — Понякога може да е повече от един фактор. Събират се много неща и в един миг те мятат зад ръба.
	Ейвъри кимна и започна замислено да върти гривната си.
	— Така е. Може би преди това са се натрупвали много проблеми и в един миг нещо дребно прелива чашата. Причините могат да са всякакви.
	— Това ми е ясно, но Деби беше щастливо момиче. Като изключим раздялата с Ерик, тя беше съвсем добре.
	— Но как е можела да е щастлива, след като се отнасял зле с нея през тези години? — попита Ейвъри. — Искам да кажа как можеш да се чувстваш щастлив, след като толкова години са те третирали по този кошмарен начин?
	Да, имаше право.
	— Не знаем какви други проблеми е имала. Може да е имало и друго — каза Кала и сведе поглед в дланите си, които лежаха отпуснати в скута й. — Майка ми се самоуби.
	Притиснах длан към гърдите. С Ейвъри се спогледахме.
	— _Какво?_
	Кала наведе глава и захапа устната си.
	— Е, не точно като Деби. Не го направи за една нощ. Отне й няколко години.
	— Много съжалявам, Кал! — Оставих чая на масата, взех една възглавница и я притиснах към корема си. — Как?
	— Пиеше и вземаше лекарства и какво ли не, наркотици, всичко. Не беше злополука — каза и вдигна поглед. — Мама просто не искаше да живее. И избра лесния и пасивния начин да избяга от живота. Но никой никога не разбра, че е такава. Никой не разбра защо. Тя просто успя да излъже всички ни. Не казвам, че Деби е искала да се измъкне, не казвам, че го е искала отдавна, дори не казвам че го е обмисляла, но понякога не знаеш, не разбираш и може никога да не разбереш.
	Щеше ми се да я питам повече неща, но от тона и от вкамененото и лице, разбрах, че не иска да говори повече за това.
	— Не знам, Кал, просто не ми изглежда достоверно. Нещо не е наред.
	— А нима подобно нещо може изобщо да изглежда наред? Човек просто отказва да повярва — каза меко Ейвъри.
	Да, добър отговор. Отново. Но колкото повече се ровех из спомените си за онази нощ, толкова повече се убеждавах, че изпускам нещо. Нещо ми убягваше. Нещо важно. Нещо, което се бях насилила да забравя, за да не изпитвам болка, нещо от което ме е заболяло, нещо… Нещо, което ме ядоса… И тогава…
	Вдигнах поглед и погледнах Кала.
	Започнах да се изправям, сърцето ми биеше като откачено.
	— Господи!
	— Какво? — Кала стана с мен, въпреки че изглеждаше крайно объркана. Погледна към Ейвъри, която също се изправи. — Какво?
	— Тереза, какво, по дяволите, има? — питаха.
	Поклатих глава, за да осмисля и да си спомня отново.
	— Розово шалче.
	— А? — Кала погледна към Ейвъри.
	— Имаше розово шалче на вратата на стаята ни.
	Краката ми се огънаха и паднах на дивана.
	— Господи! Добре ли си? — Ейвъри хвана ръката ми с вледенените си пръсти. — Да се обадя ли на Джейс? Или на Кам?
	— Не, но трябва да дам показания! — Повдигаше ми се. — Трябва да ида до полицията.
	Сега.
	— Добре. — Кала грабна ключовете от колата си. — Ще отидем, но трябва да ни кажеш какво става.
	— Розовото шалче. Деби винаги го слагаше на вратата, когато Ерик идваше и беше знак никой да не влиза — казах бързо. Ръцете ми трепереха.
	— Добреее, ноооо… — Ейвъри проточи думите.
	— Не разбираш, нали? — Поех въздух, но той заседна в гърлото ми. — Когато се качих онази нощ, на вратата имаше розово шалче. Тогава… в началото си помислих, че са с Ерик в стаята и са сложили шалчето, за да не влизам. Това шалче означава, че Ерик е бил там. По някое време през деня или… не знам кога, но е бил при нея.


>	Двайсет и трета глава

	Ейвъри и Кала очевидно разбираха какво се опитвам да кажа, разбираха, че Деби не е била сама вечерта, но май не осъзнаваха колко беше важно. Аз обаче разбирах.
	Съзнанието ми отказваше да приеме факта, че Деби се е самоубила. Не че бях наивна, не че се опитвах да отрека факта, че я няма, не че не беше възможно да го е направила сама. Но Ерик е бил там преди това и _според мен_ беше съвсем логично онзи изрод да си е изтървал нервите и този път… наистина да я е наранил, или…
	Заведоха ме в полицията, дадох показания и наблегнах на розовото шалче, което означаваше, че Деби не е била сама, но те не се стреснаха кой знае колко.
	— Ще разговаряме с приятеля й по-късно днес — каза полицаят, докато ме извеждаше от офиса към чакалнята, където Кала и Ейвъри ме чакаха. Той, разбира се, ми се усмихна, но усмивката му беше толкова фалшива и незаинтригувана, че се почувствах като клюкарката на квартала, която уж винаги знае всичко, но все нещо не е разбрала правилно.
	— Какво казаха? — попита Ейвъри, след като се качихме в колата на Кала. Въздъхнах.
	— Казах им какво видях и всичко, което знам. Казах им, че с Ерик са скъсали и че той… — Едва сега осъзнах, че не им бях казала нищо за връзката им. И не беше хубаво да го правя, защото може би Деби не би искала никой да знае, макар че така и не ме помоли да пазя тайна. Но знаех по себе си… колко се бях срамувала от връзката си с Джеръми и все още се срамувах. Казах на полицая и той старателно си записа. Разказах му за синините, за раните и охлузванията, но те просто искаха да вярват само в едно — че се е самоубила. И ако никой не повдигнеше обвинения срещу Ерик, нямаше какво да се направи.
	Очите на Ейвъри изведнъж се разшириха от ужас.
	— Той… той я е удрял, нали?
	Запитах се дали може да чете мислите на хората. Погледнах към огледалото за обратно виждане и забелязах как Кала ме гледа и напълно бе забравила да гледа пътя.
	— Да, той… той я удряше. Питах я веднъж и тя отрече, но после ми каза истината. След като… — Не, Кам все още не знаеше, че Ерик е виновен за това, което стана с коляното ми и реших, че засега е най-добре да не знае. — Каза ми вечерта преди да умре.
	— Исусе — промърмори Кала.
	Ейвъри ме погледна съчувствено.
	— Както и да е. Казах каквото знаех и че розовият шал вероятно означава, че Ерик е бил там през деня. Днес щели да го извикат за разпит.
	Тя захапа устни.
	— Мислиш ли, че наистина е направил такова нещо с нея и после я е… обесил? Потръпнах при мисълта за такава изродщина.
	— Не разбирам как някой може да извърши такова нещо, да причини такова зло. Но на този свят има безкрайно много откачени и объркани хора.
	— Съвсем правилно — кимна Кала.
	— И колко ли пъти преди си е изтървавал нервите!? Може би не го е направил нарочно. — Зачудих се на глас. — Може да е било злополука, да се е изплашил и да е направил така, че да изглежда като самоубийство.
	— Изглежда малко вероятно, но хората правят далеч по-ненормални неща — каза Ейвъри и погледна през прозореца. — Едно знам със сигурност — изобретателността на злия човек никога не бива да бъде подценявана.
	— Да — въздъхнах и се облегнах. Беше пълна лудост да си мисля, че едно толкова младо момче може да убие бившата си приятелка и после да я закачи на лампата, за да изглежда като самоубийство. Но както Кала и Ейвъри казаха, хората вършат какви ли не злини.
	Кам и Джейс се бяха прибрали в апартамента и в мига, в който влязохме, започнаха да ни обстрелват с въпроси какво се е случило в полицията. Изглежда не се бяха карали или били. На масата се кипреха две розови кутийки. Сгуших се при Джейс на дивана и се усмихнах. Тези негови кейкчета! Бяха като зараза. И сега и Кам се бе заразил.
	— Не взехме всичко, но засега това ще ти стигне — каза Джейс и прибра косата ми зад раменете. — Всичко е в спалнята ти.
	— Благодаря. И на двама ви.
	— Няма проблем — каза Кам, прегърна Ейвъри и я притисна към гърдите си. — Само гледай да не подпалиш апартамента.
	Всички се засмяха, само аз го гледах намръщено.
	Кала си тръгна първа. Бързаше за смяна. И после Ейвъри и Кам ми се сториха малко неспокойни в най-добрия смисъл на думата, така че си тръгнаха почти веднага след нея. Джейс ме притегли към гърдите си и аз се свих на топка. Колкото и да исках да забравя за всичко и да се насладя на близостта му и да се отпусна в ръцете му, не успявах.
	— Мислиш ли, че избързвам със заключенията — попитах го и така пак върнах разговора към показанията ми в полицията и към моите подозрения. Той приглади косата ми назад и ме целуна по слепоочието. — Не скачам ли директно в някакви необосновани твърдения?
	— Не бих казал, че _скачаш_. По-скоро _куцукаш_ към тях, но си права. Ерик има ужасен нрав. И хора като него често изпускат нервите си и правят такива неща.
	Добре, че поне Джейс не мислеше, че съм напълно откачила.
	— Мислиш ли, че ще направят аутопсия?
	— Не знам — каза и затегна прегръдката си. — Може би е редно, за всеки случай.
	Молех се да направят аутопсия. Ако подозренията ми бяха основателни, това щеше да се види при една аутопсия. Стана ми лошо при мисълта за Деби и аутопсия, сякаш по този начин щяха да я принизят до едно лабораторно изследване. Защо трябваше да е така?
	— Знаеш ли какво се питам цял ден? — казах и затворих очи. — Ами ако Джеръми беше стигнал дотам? Той беше същият като Ерик. Съвсем спокойно можеше да направи такова нещо, ако… ако приемем, че Ерик наистина е виновен.
	Джейс замръзна. Мина доста време преди да каже нещо.
	— В такъв случай слава богу, че Кам го размаза от бой. Съжалявам, знам какво мислиш по въпроса и как се чувстваш, но само това мога да кажа — слава богу.
	— Да — прошепнах. И колкото повече мислех върху хипотезата, че Ерик може да е убил Деби, толкова повече се страхувах, че е станало точно така, и толкова повече ми се повдигаше.
	— Искам да ми обещаеш нещо — каза Джейс, сложи два пръста под брадичката ми и извъртя главата ми така, че да го погледна в очите. — Не искам да припарваш до Ерик, особено сама.
	— Няма никакъв проблем — казах сухо.
	— И не искам да споменаваш на никого за подозренията си, освен ако не говориш с полицията или с някой от нас.
	Отворих уста да протестирам, но той поклати глава и ме спря.
	— Не казвам, че трябва да мълчиш за това, което е станало, но ако Ерик наистина е направил такова нещо, не искам да се излагаш на опасност, защото той ще разбере, че знаеш истината.
	— Добре, това мога да направя.
	Останахме сгушени на дивана и гледахме как слънчевата светлина избледнява в хола. Навън задуха вятър. Очертаваше се дълга нощ и аз трябваше да се изправя и да я посрещна сама.
	— Остани с мен тази нощ? — казах или по-скоро попитах. Осъзнавах, че искам прекалено много от него. Вероятно искаше да си отиде във фермата или в стаята си в къщата.
	— Вече съм помислил за това — каза и с усмивка погледна към малкия сак до фотьойла. Не го бях забелязала. — Когато ходихме за багажа ти, минах през стаята си и си взех си чисти дрехи. Искам само да си метна един душ.
	— Благодаря ти — целунах го по бузата. — Благодаря за всичко.
	— Искаш ли да поръчаш китайско? — каза и опря чело в моето. — В това местенце долу на ъгъла правят доставки по домовете. А аз ще вляза да си взема душ.
	Добър план. Обадих се и поръчах, а той се мушна в банята. В мига, в който чух течащата вода, с изненада установих, че не мога да откъсна очи от вратата. Сърцето ми блъскаше. Какво ли би направил, ако отида при него? Да, щях да изглеждам супер секси. Гола, подпряна на патериците и с шината на крака. И как вдигам сапуна от пода.
	Въздъхнах. Докуцах до спалнята и започнах да разопаковам багажа, но когато Джейс спря водата, се върнах в хола.
	— Поръчах пиле… Уау…
	Джейс стоеше на врата. Мократа му коса падаше върху изваяните му скули. Кожата и деликатните косъмчета на гърдите му блестяха окъпани в капки вода. Джинсите му падаха ниско под таза. Много ниско.
	— Това пиле уау някакво ново кулинарно изкушение ли е? — подкачи ме той и започна да бърше тялото си с бялата кърпа.
	— Да, изкушение е.
	Очите му светнаха в сребристосиво. Бавно тръгна към мен. Гледаше ме гладно, сурово и точно когато ръцете му докоснаха лицето ми, на вратата се звънна. Той изръмжа недоволно и направи крачка назад.
	— Аз ще отворя — каза.
	Гледах го с пресъхнала уста как върви към вратата. Момчето от китайския огледа почти голото му тяло, но не мога да кажа, че се стресна или притесни. Кой знае какво още бе виждал из домовете на хората.
	Хранихме се на дивана и гледахме телевизия. После станах да се изкъпя и го оставих сам на дивана. Искаше ми се водата да измие очите ми, съзнанието ми, да ме отърве от спомена за Деби, за розовото шалче, но всеки път когато затворех очи, то беше там, появяваше се на вратата. Дали наистина Ерик беше извършил такова престъпление? След всичко, което бях видяла и след всичко, което Деб ми беше разказала, никак не бих се учудила. Ерик губеше контрол много бързо. Когато завъртя онази чанта, беше почти превъртял. Но да въртиш една чанта дори с риск да удариш някого, дори и ако искаш да го удариш, не означава, че си способен на убийство, нали? Водата започна да изстива. Увих се в пухкава зелена кърпа, сложих шината, макар че беше трудно, защото кожата ми беше мокра. Докато успея да я наглася, бях започнала да се потя.
	Джейс не беше в хола. Тихо запристъпях към спалнята.
	Джейс прибираше дрехите ми и си тананикаше. Не ме чу. Гърлото ми се сви от изненада, когато взе пуловера си и го закачи на закачалка, която или беше донесъл със себе си, или беше задигнал от общежитието. После се обърна към леглото и взе купчинката с джинси. Сгънати! Всичките ми дрехи бяха прилежно сгънати и подредени в гардероба.
	— Не си мъж за изпускане.
	Той направи крачка назад от гардероба и се обърна към мен. В ръцете му бе останал един чифт джинси. Той сякаш забрави за него, докато сребристите му очи обхождаха цялото ми тяло. От главата до петите.
	— Мамка му!
	Изчервих се до корените на косата.
	— Благодаря за дрехите… че ги прибра.
	— Аха.
	Той пусна джинсите ми на пода и тръгна към мен. Погледът в очите му ме караше да се обърна и да хукна да бягам навън и в същото време да се втурна към него. Връхчетата на пръстите му докоснаха ръцете ми, очите му горяха в моите.
	— Сега ще ти направя едно много шантаво предложение. Може ли?
	— Може.
	Ъгълчето на устата му се изви нагоре и каза:
	— Мисля, че трябва да се разхождаш около мен в този вид поне два пъти дневно. Един път сутрин, един път вечер.
	Засмях се.
	— Значи искаш да марширувам в кръг около теб по кърпа?
	— Да маршируваш. Да вървиш. Да сядаш. Да ставаш. Да дишаш. — Устните му погалиха бузата ми. Потръпнах. — Всяко едно от гореизброените неща ме устройва.
	Обърнах леко глава към него и го целунах нежно. В началото беше сладка целувка. Прокарваше леко пръсти по скулите ми, после езикът му се стрелна и разтвори устните ми. Кърпата започна да се свлича.
	Обичах целувките му, как ме вкусваше, как само с език и с връхчетата на пръстите си можеше да ме възбуди страхотно. Дишах тежко. Тялото му беше на сантиметри от моето. Желанието се надигна толкова бързо. Желанието за… него, желание не само да го имам физически, а да имам него самия. Не исках нищо да застава между нас. Той простена, целувайки ме:
	— Искам те. — Разтопена лава се стече по вените ми. — Ти си това, което искам.
	Ръцете му се спуснаха встрани по тялото ми и се задържаха до ръба на кърпата. Политнах към него.
	— Твоя съм — прошепнах. Той прокара език върху моя, отдръпна се леко назад и захапа долната ми устна.
	Отворих очи и потънах в сивия живак на неговите. Сега осъзнах колко прав беше, когато ме спря предишната нощ. Не исках край нас да обикалят черни сенки и лоши спомени. Сега и аз исках да бъде съвършено преживяване. Исках да мога един ден, като си спомня за този момент, да не съжалявам за нищо.
	Но такива неща не могат да се планират. Те се случват, когато и двамата искат едно и също нещо. Желанието му да направи всичко по правилния начин разтапяше сърцето ми, но той изобщо не подозираше, че вече беше направил всичко по _възможно най-правилния начин_.
	Поех дълбоко въздух, събрах кураж и развързах кърпата. Беше като онзи миг, когато за първи път стъпих на сцената и всички очи бяха вперени в мен. Но сега усещането беше по-различно, защото само неговите очи имаха значение. И в този миг светът му се свеждаше до мен.
	Кърпата падна.
	— Исусе — простена и въздухът изсвистя между зъбите му. Застанала пред него гола, единствено по моята много секси шина, се чувствах по-ранима, по-оголена, по-прозрачна отколкото пред който и да е друг човек в целия ми живот. Давах му не само голото си тяло. Давах му сърцето си.
	Джейс направи крачка назад. Ръцете му бяха отпуснати до тялото. Юмруците му се свиваха и отпускаха.
	— Знаеш ли колко си красива? Имаш ли представа какво ми причиняваш така?
	Чувство на блаженство и замаяност нахлу в тялото ми. Тялото и сърцето ми откликваха на думите ми. Той бавно поклати глава.
	— Мисля, че не разбираш, защото ако ме разбираше нямаше да стоиш така пред мен. За Бога, Тес, в моите очи ти си абсолютно съвършена.
	Не, много неща в мен бяха далеч от съвършенството. Без балета, някъде преди… около петдесет хамбургера фигурата ми беше заминала по дяволите. Ханшът ми бе започнал да се заобля, бедрата ми не бяха тънки и стройни като преди. Нямаше и следа от перфектния ми плосък корем, гърдите ми бяха станали по-големи, което не беше зле, но с тях бе нараснал и задникът ми. Но в неговите очи се видях красива, много по-красива от всякога.
	Никога не бях предполагала, че да очакваш нещо с такава надежда може да боли. Погледът му правеше чудотворни неща с тялото ми. Стоях пред него пламнала, развълнувана като малко дете и знаех, че вземам единственото правилно решение.
	— Никога не съм била толкова смела преди… — казах с разтреперан глас. — Но мисля, че това е подходящият момент за нас. Желая те, Джейс. Желаеш ли ме?
	— Да — гласът му беше дрезгав, накъсан. Погледна ме бързо и после погледът му се закова върху гърдите ми, които пулсираха от копнеж да ме докосне. — Искам те.
	Дланите му се плъзнаха по ръцете ми. Наведе глава. Влажните му кичури погалиха бузите ми.
	— Сигурна ли си, че го искаш?
	— Никога не съм била по-сигурна — прошепнах. Гърдите му се повдигнаха и докоснаха моите. Сензационно, непознато усещане разтърси тялото ми.
	— Стой тук и не мърдай.
	— Добре.
	Той ме целуна бързо, пое въздух през зъби и отиде в хола. След минута се върна с няколко презерватива. Погледнах го въпросително.
	— Дошъл си подготвен?
	Той се усмихна доволно.
	— Исках да съм готов за теб — каза, метна ги на матрака и тръгна с мен назад, докато глезените ми опряха в леглото.
	— Гледаш ли ме? — попита.
	— Да. И да искам, не мога да откъсна очи.
	Ослепителна усмивка се появи на лицето му, но дъхът ми спря, когато ръката му се плъзна по копчето на джинсите, разкопча ги. Джинсите се плъзнаха по краката му. Боксерките ги последваха секунди след това. Едва се въздържах да не извикам от възхищение, когато го видях гол пред мен. Той беше невероятно красив. Беше далеч, далеч над всичко, което някога бях очаквала.
	Джейс мушна два пръста под брадичката ми и ме накара да го погледна в очите.
	— Доволна ли си от това, което виждаш?
	— О, да — потръпнах.
	— Добре — каза и ме целуна. И тогава сексуалното напрежение сякаш напои въздуха в стаята. — Нямаш никаква идея от колко време копнея за това — каза, целувайки ме, а ръката му се уви около кръста ми, вдигна ме и ме притисна до тялото си. — Нямаш представа колко нощи съм лежал и съм си представял този миг.
	— Може би толкова, колко и аз.
	Той ме сложи да легна в средата на леглото.
	— Не искам да чакам повече — каза.
	— Нито пък аз.
	Той грабна един презерватив, разкъса опаковката и го плъзна по пениса си. После наведе тялото си над моето, устните му бавно минаха по лицето ми и продължиха надолу към гърдите. Бедрата ми конвулсивно се движеха нагоре и го търсеха. Тласнах таза си към него, той потрепери. Ръцете му бяха навсякъде, изучаваше тялото ми като слепец, който иска да запомни всеки сантиметър, всяка извивка. Тялото ми се изви нагоре като дъга. Желанието ме наводни като прииждаща река след силна продължителна буря.
	— Не искам да бързам — каза, пусна ръка между нас и вкара един пръст между краката ми, като в същото време разтвори бедрата ми. — Искам да целуна и да вкуся всяка частичка от прелестното ти тяло, защото това заслужаваш. Но не мога да чакам, бебчо, не мога. Наистина не мога.
	Докато говореше, тялото му трепереше. Бавно извади пръста си и закова поглед в очите ми. И когато се притисна в мен, едва не се разпаднах в ръцете му.
	— Господи, толкова си… — И сякаш думите му свършиха, сякаш не можеше да говори. Дори и само наполовина влязъл в мен, удоволствието беше невероятно. Повдигнах таза си и заключих крака около кръста му. А когато ме изпълни докрай, стоновете ни изкънтяха в стаята. Той спря и попита:
	— Добре ли си?
	Гласът му трепереше от напрежение да контролира порива си и да не мърда в мен. Усетих леко парене — беше минало прекалено много време откакто бях правила секс, но не болеше. Бях добре. Много повече от добре.
	— Да.
	Устните му докоснаха моите, последва сладка целувка и после нежно сложи ръка на бузата ми.
	— Няма нищо по-хубаво на този свят от това да усещам тялото ти, притиснато в моето.
	— Същото мога да кажа и аз — прокарах пръсти в косата му, надигнах бедра към него и целият му самоконтрол замина по дяволите.
	Той тласна в мен и с всеки следващ тласък започна да влиза по-дълбоко и по-дълбоко. Ръцете му обхванаха дупето ми, тялото ми се изпълваше с напрежение. Бързо преминахме в трескав ритъм, който отприщи цяла река удоволствие. Докато се движеше все по-бързо в мен, ръцете му се опитваха да докоснат всеки част от тялото ми. Една здрава стегната пружина някъде в сърцевината на слабините ми започна да се развива с мълниеносна скорост. Екстазът беше като камшик. Езикът му се плъзна в устата ми и се разпаднах, трепереща. Спазмите разтърсиха тялото ми. Той ме последва почти веднага, заровил глава в сгъвката на шията ми. Когато и последният спазъм започна да отшумява, бавно прокарах ръка по гърба на все още потрепващото му тяло.
	Минаха минути преди да се вдигна на ръце.
	— Тес… бебчо… — Отворих очи и погледнах в безкрайната сива красота. Влюбвах се, отново и отново. — Това… това беше прекрасно.
	Останахме прегърнати дълго, много дълго. След тези минути на абсолютно удоволствие, той стана от леглото и хвърли презерватива в кошчето и пак дойде при мен. Останахме така — аз по гръб, а той излегнат настрани до мен, докато дишането ни се нормализира. Онази полуусмивка се появи на лицето му и каза:
	— Знаеш ли… беше като за първи път! — Раменете му се разтресоха от смях. — Звучи ужасно тъпо, нали?
	— Никак даже.
	— Не, дори не беше като първия пък. Мисля, че моят първи път не беше кой знае какво, а имах големи очаквания. Примерно да получа ключа към живота или нещо такова.
	Засмях се и се обърнах към него. Гърдите ми се притиснаха в неговите. Очите му горяха като живак. Сложи ръка на бедрото ми, а аз затворих очи в очакване да си получа целувката. Не се наложи да чакам дълго. Зъбите му леко захапаха долната ми устна.
	— Не, не звучи никак тъпо. Звучи прекрасно — казах.
	— Знам още нещо, което звучи прекрасно — усмихна се и се притисна в корема ми. Очите ми щяха да изскочат от удивление. Погледна ме палаво, тялото му се плъзна по моето и меките му косъмчета погъделичкаха кожата ми.
	— Толкова бързо?
	— Казах ти, винаги съм готов, когато си край мен. Помниш, нали?
	— Да, но… О! — Ръката му вече беше между бедрата ми. Усмивката му беше прелъстителна.
	— А ти какво мислиш по въпроса? — Имах чувството, че Джейс криеше някъде таен ключ, с който можеше да включва и изключва сексуалността и възбудата ми. Бедрата ми започнаха да се движат с бясна скорост, докато той въртеше пръстите си в мен. — Кажи какво мислиш по въпроса? Май спря да дишаш. Ще приема, че си съгласна. — Целуна мокрото ми чело. — Искам те. Отново. — Устните му се плъзнаха по пламналата ми буза и се впиха в моите за дълга, страстна целувка. — Искам да съм в теб. Дълбоко в теб.
	Ръката му започна да опипва слепешката по леглото сред събраните на топка чаршафи и да търси презерватив. Минутка след това хвана таза ми, вдигна ме в скута си, легна по гръб и ме сложи да го обкрача. Дълбокият му стон разпали още повече желанието ми да се слеем.
	— Искам да вляза толкова дълбоко и никога да не изляза от теб. Ти искаш ли го?
	— Да — прошепнах.
	— Погледни ме. — Гласът му прозвуча заповеднически и, мамка му, толкова възбуждащо. Изпълних без никакво колебание. Очите му бяха като течен живак. — Господи, колко си красива! Никога няма да мога да ти се наситя.
	Ръцете му се плъзнаха по жадните ми за допир гърди, пръстите му притиснаха втвърдените ми зърна. Милиметър по милиметър, много бавно, той направи това, което ми обеща и не му отне много време да докара и двама ни до края и да ни изстреля нагоре. Коляното… странно не ме заболя нито веднъж, макар че бях отгоре. Бях прекалено съсредоточена върху удоволствието. Притискахме се един в друг. Телата ни се изопваха и пак сливаха, докато и двамата се разпаднахме на милион парченца. С устни върху неговите, нашепвах името му, а моето се откърти като дрезгав стон от гърлото му.
	После обви ръце около мен и ме притисна до гърдите си. Ръката му бавно се плъзна по гърба ми, тялото му потрепери за последен път, зарови пръсти в косата ми.
	Не исках да помръдвам. Исках да остана така завинаги. Устните му оставиха целувка като жиг върху шията ми и тогава прошепна най-силните думи, които някога бях чувала в живота си.
	— Обичам те.


>	Двайсет и четвърта глава

	Той ме обичаше. Тези нашепнати думи пулсираха в тялото ми, а съзнанието ми не спираше да си ги повтаря. Отново и отново.
	Той ме обичаше. И всичко това бе като сбъдната мечта, като щастлив край на романтичен роман. Момчето, след което тичах години наред, момчето, в което бях влюбена от години, ме обичаше. И това беше любов, която те прави щастлив, която разцъфтява в теб, а не като онази другата любов, от която само боли и която те унищожава. Точно това видях между Кам и Ейвъри, но вече нямаше защо да им завиждам, защото и аз имах такава любов.
	Треперещите ми ръце се плъзнаха по тялото му, мускулите му се отпускаха под допира ми. Дишането му бавно се възвръщаше към нормалното.
	— И аз те обичам — прошепнах, усмихвайки се.
	Ръцете, които държаха дупето ми, бавно се отпуснаха и после се преместиха върху хълбока ми. Той леко ме повдигна и ме сложи да седна до него, целуна челото ми и каза:
	— Веднага се връщам.
	Затворих очи и с въздишка се свих на топка. Джейс изчезна в банята и когато се върна в стаята, загаси лампата. После се качи на леглото до мен и прегърна ме нежно.
	Не каза нищо, но и така беше добре, защото вече беше казал всичко, което исках да чуя.
	Беше топло и уютно и усещах как сънят притискаше клепачите ми. Усмихвах се щастлива и доволна като котка, която е изяла цяло ято канарчета.
	Ръцете на Джейс ме топлеха и унасяха като приспивна песен и изгонваха мрака от изминалите събития далеч от мен, поне засега.
	Не знам колко бях спала, но изведнъж усетих, че топлинката изчезна. Студът прекъсна щастливия ми спокоен сън без сънища. Отворих очи и започнах да мигам в мрака. Контурите на предметите в спалнята полека изплуваха от черното и станаха по-ясни. Протегнах ръка. Джейс не беше там.
	Обърнах се по гръб все още унесена в летаргията на съня. Ръката ми все така опипваше празното място до мен. Джейс седеше на ъгъла на леглото с глава, отпусната в облакътените на коленете му ръце. Тревогата ме разсъни окончателно. Седнах.
	— Добре ли си?
	Той обърна глава към мен, сякаш стреснат от дълбок размисъл. Очите му изглеждаха много тъмни, дори черни.
	— Да… просто… забравих да свърша нещо.
	Гледах как се изправя, после как се наведе и взе джинсите си от пода, обу ги и вдигна ципа. Не закопча горното копче. Бях леко объркана.
	— Трябва да се върна в къщата, не съм си взел нещата за лекции за утре.
	— Добре. Можем да излезем рано и да минем да ти ги вземем. Няма нуж…
	— Няма проблем. — Наведе се бързо, целуна ме по бузата и се отдръпна. — Ще заключа, за да не ставаш. Можеш да поспиш още няколко часа. Ще те взема около осем и половина.
	Кимнах и изведнъж ми стана много студено. Студът идваше отвътре.
	— Добре.
	И той тръгна към вратата, обърна се и ме погледна. Едва различавах чертите му.
	— Тес…
	Въздухът изведнъж не ми достигна. Той като че сведе глава и чух как въздъхна дълбоко.
	— Благодаря ти за тази нощ.
	_Благодаря ти за тази нощ?_
	Бях толкова шокирана, сякаш ме бе нокаутирал. Едва успях да отворя уста да кажа нещо, но той вече беше извън входната врата.
	Благодареше ми? Не че имаше нещо лошо да ми благодари, но не беше ли супер странно да каже такова нещо, особено след като преди няколко часа ми беше казал, че ме обича? Стомахът ми се сви, усука се на възел и ми се догади. Минутите се превръщаха в часове. Седях в леглото и гледах в нищото, докато бледата синя светлина започна да пълзи по пода и да прогонва нощта.
	_Всичко е наред_, казвах си. Не трябваше да търся никакъв подтекст в неговото внезапно… какво? Напускане? Каза, че е забравил да си вземе нещата за лекции и това е. Нямаше нищо друго. Но защо не ми каза, че ме обича преди да тръгне? Стиснах очи и отчаяно се борех да не обръщам внимание на съмнението и несигурността, които пропълзяха в съзнанието ми.
	След това, което се случи снощи… легнахме си и всичко беше наред. Не можех да си позволя да мисля друго, защото… разтърсих ожесточено глава и не спрях, докато не усетих силна болка във врата си. _Трябваше_ да е наред!
	След няколко часа Джейс дойде да ме вземе за лекции. Беше мълчалив. Аз също. Не успях да заспя повече след като си тръгна и когато се качих в джипа, бях пълна развалина. Когато ме остави пред Уайтхол, си бяхме разменили не повече от пет думи.
	Нещо не беше наред. Съвсем не беше наред.
	Но тази тревога бързо мина на втори план в мига, в който влязох в сградата на крилото. Хората ме гледаха. И не защото бях на патерици. Бяха се събрали на групички от по двама-трима. Някои само гледаха, други си шепнеха.
	— _Тя_ я намери.
	Докато стигна до залата по история, го чух поне още пет пъти.
	— Изглеждаш като лайно — каза Кала и ме огледа загрижено.
	— Благодаря — измънках.
	Тя мушна един паднал рус кичур зад ухото си и тревогата й стана почти осезаема.
	— Извинявай. Не исках да звуча като кучка. Добре ли си?
	Не, не бях добре. И причините бяха около един милиард.
	— Всички ме гледат.
	Тя се огледа из залата. Няколко души се бяха обърнали и най-безсрамно ме гледаха още от момента, в който седнах.
	— Никой не те гледа.
	Погледнах я безизразно.
	— Благодаря за усилията да ме накараш да се почувствам по-добре, но всички ме гледат сякаш съм някаква атракция от света на мъртвите.
	Тя присви очи към момчетата пред нас и те веднага се обърнаха напред.
	— Не им обръщай внимание — каза. — Само така ще спрат да гледат. Или в крайна сметка на теб ще спре да ти пука. Повярвай ми, знам.
	Кимнах и наистина се опитах да не им обръщам внимание. Нямаше нищо вълнуващо в това, което ми се случи, но пък и какво вълнуващо имаше в автомобилните катастрофи по магистралите, че всички намаляваха и извъртаха вратове, за да гледат.
	— Е, как е днес дяволски красивият Джейс? — попита Кала, когато излизахме от лекцията по история. Без да иска навлезе в тема, за която дори не смеех да мисля.
	— Не знам — признах и здраво стиснах патериците. Идеше ми да ги запратя към преминаващите коли с най-вулгарната псувня, която знаех. — Беше в някакво криво настроение тази сутрин. И странно мълчалив.
	Тя завъртя очи:
	— Колко познато! Всички момчета са така. Обвиняват ни в предменструален синдром, но настроението им се променя по-често от това на бременна жена.
	Успяхме да стигнем до спирката на автобуса. Никой не ни гледаше. Огледах се и… толкова много исках да кажа на някого!
	— Но снощи правихме секс — казах тихо. Устните й образуваха огромно обло _О_. — Беше ни за първи път. И преди да питаш, веднага ти казвам — да, беше великолепно. Абсолютно нечовешки зашеметяващо. Но когато се събудих по някое време през нощта, той седеше на ръба на леглото и каза, че имал да си взема нещо от тях и си тръгна. И тази сутрин, когато ме взе с колата, почти не проговори.
	Тя затвори уста, замисли се и попита:
	— Да не би да сте спорили?
	— Не, напротив.
	— Може би наистина е трябвало да вземе нещо от стаята си или пък да е бил в най-обикновено лошо настроение — каза Кала след малко. — Но каквато и да е причината, просто го попитай какво става. Така е най-добре вместо да се измъчваш и да се тормозиш излишно. Имаш достатъчно други притеснения.
	Кала беше права, но нещо в думите й ме наведе на мисълта, че по-скоро се опитваше да убеди себе си отколкото мен и стомахът ми продължи да се върти и усуква от притеснение. Трябваше да го попитам. При първа възможност щях да го попитам дали е добре и той щеше да ми каже, че всичко е наред и щях да се чувствам като още по-голям идиот, затова че правех от мухата слон.
	Уви, когато се появи за музика, настроението му беше същото. Каза здрасти на Кала, усмихна ми се и се загледа напред, сякаш професорът говореше някакви крайно интересни неща и Джейс наистина се интересуваше от всяка дума, което беше пълна глупост, защото никой в цялата зала не разбираше нищо от лекцията. И когато ми се усмихна, усмивката изобщо не бе искрена. Това не беше усмивка. Това беше някаква грешка. Напомни ми на усмивката на доктор Морган, на усмивката на полицая, когато се опитваше да ме избута от кабинета си, за да се отърве по-бързо от мен.
	Дланите ми се потяха. Химикалът се изплъзваше от ръцете ми. През цялата лекция надрасках едно или две изречения.
	Казах довиждане на Кала и закуцуках към джипа му. Той носеше чантата ми, както всеки път. Сложи я в краката ми, за да мога после да я взема по-лесно. Но розовата кутийка… я нямаше. С натежало сърце наблюдавах как минава пред колата. Сивата му плетена шапка бе издърпана ниско под ушите и косата му не се виждаше, само няколко косъмчета се развяваха тук-там. Когато седна и затвори вратата, аз се обърнах към него и огледах лицето му. Зъбите му бяха здраво стиснати. Стомахът ми се обърна. Устата ми беше суха. Даде заден и тръгнахме по шосето. Пръсках се от тревога и през цялото време, докато търсехме място за паркиране до Бърд Сентър, събирах смелост да го попитам. Стиснах здраво дланите се една в друга.
	— Наред ли е всичко?
	Джейс изключи двигателя и извади ключовете. Облегна се и прокара ръка по шапката си. Мускулите ми отказваха да се движат. Секундите болезнено отекваха в тишината.
	— Не — каза най-накрая. Каза го толкова тихо, че в един момент реших, че не съм го чула правилно. — Всичко е… Нищо не е наред.
	Отворих уста, но когато обърна глава и ме погледна, това което исках да кажа не успях да изрека. О, щеше да е лошо, много лошо. От напрежение не усещах нищо.
	— Не знам как да ти го кажа… — Стисна устни, а в гърлото ми се настани горяща болка. — Съжалявам.
	— _Съжаляваш?_ — изграчих. — За кое съжаляваш?
	_Не, не е възможно да съжалява за това, което се случи между нас. Не, няма начин, никакъв начин. Това е абсурдно!_
	Той извърна поглед и наклони глава настрани.
	— Това е… твърде много.
	Премигнах бавно и помислих, че нещо не съм разбрала както трябва. Аз ли бях пропуснала началото на този разговор?
	— Кое е много?
	— Това — каза някак насила и вдигна ръце да посочи към… нищото. — Всичко това е прекалено много. Ти и аз.
	Ноктите ми се забиваха в дланите и оставиха кървави следи.
	— Не… не разбирам! — Думите ми звучаха слаби, жалки, нищожни дори за моите собствени уши. Кръвта се оттече от лицето ми. — Какво става?
	— Прекалено много е — затвори очи. Лицето му се изопна, чертите му се изостриха. — Прекалено много, прекалено скоро.
	— Кое? Ние? Искаш да кажеш, че избързваме? — Дали наистина мислеше така, защото бяхме правили секс? Това звучеше направо смешно за човек с неговата репутация. Доколкото бях разбрала, той искаше да направи всичко по най-добрия начин и снощи _беше_ по подходящия начин. — Можем да намалим темпото, ако мислиш, че така ще е по-добре.
	— Не мога да го направя — прекъсна ме той и отвори очи. — Прекалено е сериозно и аз мислех, че съм готов, но не съм.
	Не бил готов? Какво, за бога, го спираше? Да, знаех за Джак и че това можеше да повлияе на бъдещето му, но когато се насилих да поема въздух и когато го погледнах, разбрах — не ставаше дума за мен и него, за нас, не ставаше дума и за Джак. Това, което го спираше беше майката на Джак.
	— Това е заради нея, нали? Ти все още…
	— Няма да говоря за нея — каза ядно и нещо в гърдите ме опари, тялото ми сякаш се разкъсваше на две с всяка негова дума. — Не искам нищо сериозно. Не и сега. Джак е прекалено малък, трябва да се съсредоточа върху завършването си, трябва да си намеря работа и да помогна на родителите си да отгледат Джак.
	— И аз не влизам в картинката?
	Тъмните му очи докоснаха моите, но само за секунда.
	— Не, защото не мога да го направя. — Челюстите му изпукаха и после тръсна решително глава. — Съжалявам. Моля те да разбереш, че никога не съм искал да те нараня, не исках да стане така. Моля те, трябва да ми повярваш.
	Гърдите ми се повдигнаха от ужасната болка. Сякаш бе разтворил гръдния ми кош и бе бръкнал с юмрук право вътре и бе стиснал и смачкал дробовете ми като лист хартия. Изгаряща болка засмъдя в очите ми. Опитах се да се успокоя, но паренето беше безмилостно. Това не беше никакъв сън.
	— Знам, че те засегнах и ужасно много съжалявам. — Погледнах го и тялото му се изопна. Пукнатината продължи да пори тялото ми. — Ще те вземам за лекции и ще те карам на обяд. Не искам да се тревожиш за това.
	Притиснах се до вратата, сякаш едва сега думите му започваха да си пробиват път през ада на шока и да пълзят към съзнанието ми. Подът, седалката, всичко под мен изчезна. Опитах се да спра горещите сълзи.
	— Нека повторя, за да съм сигурна, че съм разбрала правилно. Не искаш да си ми гадже, но искаш да си ми шофьор, така ли?
	— Искам да бъда твой приятел, Тес, не твой шофьор.
	Дишах учестено и обърнах глава напред. Мислите ми препускаха, стомахът ме болеше. Кожата ми беше станала суха и изопната, като кожа на барабан.
	— Съжалявам…
	— Престани да повтаряш едно и също! — Една сълза избяга и се затъркаля по лицето ми. Избърсах я ядно. — Просто спри да се извиняваш, защото така става много по-зле.
	Той не каза нищо, само кимна с разбиране. Ръцете ми трепереха, наведох се да взема чантата си и хванах дръжката на вратата. Не се опита да ме спре, но искаше да стане да ми подаде патериците.
	— Не — казах с пресипнал глас. — Не искам помощта ти.
	Джейс застина на мястото си, ноздрите му се разшириха.
	— Но аз искам да ти помагам, Тес, искам ние…
	— Да бъдем приятели? — изсмях се сподавено. — Ти сериозно ли си го мислиш?
	Да, сериозно си го мислеше.
	Това беше такъв абсурд, че дори не си струваше труда да се обмисля. С това ли се изчерпваше дълбочината на чувствата му към мен?
	— Не можем да бъдем приятели. Аз не мога. Защото аз те обичам, а ти ме нарани.
	Лицето му се сви болезнено, но не ми стана по-добре. Докато се опитвах да разделя патериците, политнах леко назад и изтървах чантата си.
	— Тес! — извика и отвори вратата. — За бога, нека ти помогна!
	Изпсувах тихо, наведох се и през сълзи успях да хвана чантата си. Изправих се и я метнах през рамото си. Той вече седеше пред мен и ми подаваше патериците. Изскубнах ги от ръцете му. Треперех.
	— Иска ми се да беше решил, че ти идва прекалено много преди да кажем на брат ми — Гласът ми се прекърши и колкото и да исках да се контролирам, изплаках, докато отстъпвах назад. — Ще ми се да беше разбрал, че съм ти в повече преди да се любим!
	Той отстъпи назад. Устните му се разтвориха. Обърнах се и без да го погледна повече, закуцах напред и далеч от джипа.
	Не, не можех да отида в Бърлогата, защото не исках да се изправя лице в лице с Кам и Ейвъри. Блъсках патериците в земята и вървях към пейката пред _Нути_. Трябваше да запазя разсъдъка си и трябваше да се успокоя, защото не можех да си позволя да откача на публично място — това щеше само да ме накара да се чувствам още по-унизена. Господи, Кам щеше да превърти! Щеше… Гуменият накрайник на едната патерица падна и едва не се размазах на тротоара. Побесняла, полудяла от един милион други емоции, опитах да балансирам теглото си на двата си крака и набутах патериците в близката кофа за боклук. Стърчаха като два дървени крака. Момиче и момче минаха покрай мен и ме изгледаха странно. Не им обърнах внимание. Закуцах към празната пейка.
	Докато се довлека до пейката, коляното ми вече пулсираше, но болката беше нищо в сравнение с това, което ме изгаряше отвътре. Забих лакти в бедрата си и опрях глава в длани. Стиснах очи и се опитах да спра сълзите, които заплашваха да ме ослепят.
	Какво се случи?
	Джейс се бе държал толкова галантно, толкова мило, идеалният мъж. И снощи… беше едно от най-невероятните изживявания в живота ми. Не се бяхме чукали, не беше секс. Бяхме правили любов. Направихме го в подходящия момент, но…
	Господи, защо бях такава глупачка? Защо бях приела за истина думи, казани в момент на страст. Защо изобщо подех инициативата?
	За първи път в живота си се чувствах толкова малка и глупава. След две седмици щях да стана на деветнайсет и изведнъж ми се стори, че съм прекалено млада и в същото време ужасно стара.
	Внезапен студен вятър се появи отнякъде и косата ми изплющя през лицето. Потръпнах, но почти не обръщах внимание на студения октомврийски ден. Вкарах пръсти в оплетената си като кълчища коса. Раменете и ръцете ми трепереха, сълзите започнаха да се процеждат през миглите ми.
	Не знам колко време съм седяла там, но все повече пропадах. Нямаше начин да стигна за следобедните лекции. Извадих телефона си и пуснах съобщение на Кала с молба да дойде да ме вземе и да ме закара до нас. Тя веднага ми писа, че идва до минутки, след което пуснах телефона в чантата си. Поех въздух и издишах много бавно. Погледнах с насълзени очи към тревата и тогава се вцепених от ужас. Под едно от ниските дървета на тротоара видях Ерик.
	Гледаше право в мен. Отблъсна се от дървото и бързо закрачи към мен. По гръбнака ми полазиха милион мравки. Последният човек, когото исках да видя днес, човекът когото подозирах в убийство, вървеше към мен. Изглеждаше зле, много зле. Винаги поддържаната му коса сега беше рошава, лицето му беше бледо.
	— Казала си на полицията, че съм бил с Деби преди тя да… да… умре.
	Премигнах няколко пъти, облегнах се назад и се опитах да си събера мислите за разговор, какъвто не исках да водя за нищо на света.
	— Казах им за розовия шал и…
	— Не съм ходил там. Тя скъса с мен, което със сигурност ти е казала и предполагам си много щастлива от резултата! — Той се наведе и ме погледна право в очите. Беше толкова близо, че можех да преброя миглите му. — И си им казала, че съм я удрял. Знаеш, че това не е вярно.
	Не, не му вярвах. Лъжеше!
	— Така че ако искаш да нямаш проблеми, дръж си шибаната уста затворена.


>	Двайсет и пета глава

	— Какъв задник! — каза Кала и извади една кутия със сладолед, който намерихме в хладилника. — Мъжете заслужават само едно — да им го начукаш. Сериозно! Чукай ги и ги зарязвай!
	Очите ми бяха подпухнали и виждах размазано. Гледах как Кала крачи напред-назад и се сетих колко много неща не знае за Джейс. Не можех да й кажа нищо от уважение към тайната на семейството му. Колкото и да ме бе наранил, нямаше да тръгна да разправям на всички, че има син и че вероятно все още е влюбен в майката на това дете. Защото нямаше никакво друго обяснение. Не беше готов за нищо сериозно именно заради момиче, за което не знаех нищо. Къде живееше? Ако все още присъстваше в живота му, от колко време бяха разделени? И сега, когато осъзнавах, че сърцето му принадлежи на друга, се почувствах като истинска глупачка. Трябваше да се сетя още първия път, когато отказа да говори за нея. Тогава още трябваше да разбера, че това е предупреждение. Но аз какво направих? Не обърнах никакво внимание!
	— Да, да им го начукаш — прошепнах.
	Тя застана пред мен и ми подаде кутията.
	— Искаш ли още?
	Поклатих глава и притиснах възглавницата към корема си. Тя въздъхна и седна до мен.
	— Толкова съжалявам, Тереза! Само това ти липсваше сега. С коляното и Деби и лудия Ерик.
	— Можеше и да е по-лошо — казах и си помислих, че никога повече нямаше да мога да легна в онова легло. Щеше да мирише на него. Нямаше да мога да го понеса. Без общежитието и сега и без легло, бях повече от сигурна, че щях да прекарам остатъка от живота си на този диван. Кала ме изгледа въпросително.
	— По-лошо от кое? Мисля, че за една седмица ти се събра достатъчно.
	Така беше, но за Деби беше много по-зле. Поне бях жива. Затворих очи и разтрих слепоочията си.
	— Мисля, че никога повече няма да правя секс. Никога в живота си.
	— Добре дошла в клуба — въздъхна тя. — Аз съм се отрекла от мъжете преди много време.
	— Сериозно ли?
	— Да, животът е далеч по-лесен така.
	— Момичета ли харесваш?
	— Ще ми се — засмя се тя. — Мисля, че сексът допълнително обърква и усложнява нещата. Да, знам, че постоянно говоря за момчета и ги обсъждам и правя сексуални намеци и всичко. Дори хората си мислят, че не съм съвсем в ред. Но истината е, че дори не съм правила секс.
	— Моля? Девствена ли си? — не можех да повярвам. Тя се засмя.
	— Наистина ли е толкова шокиращо? Не е възможно да съм единствената двайсет и една годишна девственица?
	— Не, не си — отвърнах веднага.
	Тя се изправи и премести кутията със сладоледа в другата си ръка.
	— Погледни ме, Тереза. Приличам ли ти на Ейвъри? Или на теб? Не съм слаба. И… приличам малко на Джокера от Батман — каза и посочи белега на лицето си.
	— Първо на първо не си дебела.
	Тя изви вежда сякаш да ме предупреди да спра да лъжа. Завъртях очи.
	— И не приличаш на Джокера! Как може да си толкова глупава! Ти си хубава, много хубава! — И това беше самата истина. Със или без белег, Кала беше истински красива. Не мога да повярвам, че мисли така за себе си.
	Тя сви рамене и стана.
	— Както и да е, стига толкова за мен и за моя живот, лишен от секс и какво ли още не. Сигурна ли си, че това е всичко, което Ерик ти е казал?
	Смяната на темата ме завари леко неподготвена.
	— Да, в общи линии, това е.
	— Ще ходиш ли в полицията?
	— Не е направил нищо, в което да го обвиня — казах и поклатих глава. — Това, което каза не беше заплаха. Вероятно всеки, който е обвинен в нещо, независимо дали е заслужено или не, би реагирал като него.
	— Така е, но все пак тая работа не ми харесва.
	— И на мен не ми харесва — потърках лице. Кала отиде в кухнята да изхвърли празната кутия от сладоледа. Когато се върна, се сви на дивана до мен с дистанционното и каза:
	— Да погледаме малко телевизия. Това е лекът за всички рани.
	Да, вероятно е така, вероятно тъпата телевизия лекува много неща, но бях повече от сигурна, че няма да ме излекува. Не знаех дали изобщо има лек за мен. Бях му дала тялото и сърцето си и той ми ги беше върнал.
	До края на седмицата се изясниха две неща. Ако полицията подозираше за Ерик, ако мислеха, че е виновен за смъртта на Деби и разследването им бе стигнало до по-сериозни заключения от това, че е гаден човек, на Ерик изобщо не му личеше. Виждах го често и изобщо не изглеждаше като човек, на когото полицията диша във врата и се кани да арестува всеки момент. Може би в крайна сметка подозренията ми бяха напълно грешни, но се опитвах да отбягвам всякакви контакти с него. Понякога минавах на другия тротоар, понякога се обръщах и тръгвах в друга посока.
	Дори и да не бе убил Деби, той я беше бил. Многократно.
	Другият проблем беше, че не можех да крия от Кам и Ейвъри какво е станало с Джейс. Все някога щеше да стане ясно. В петък, когато предполагам и Джейс не бе отишъл в Бърлогата, вероятно бяха започнали да се досещат, че има нещо нередно, и съвсем логично Кам ме притисна в ъгъла. Беше наминал уж да си вземе дрехи. Седях на дивана и гледах _Маратонът на танцуващите мами_ или нещо от сорта в компанията на две празни кутии сода и пакет чипс.
	Кам седна до мен и пусна чантата си на земята.
	— Е и?
	Въздъхнах.
	— Да? — каза многозначително. — Какво, по дяволите, става с теб и Джейс? Не сте идвали в Бърлогата. В началото си мислех, че искате да прекарвате повече време насаме, което между другото приемам много трудно, но не съм виждал джипа му от събота сутринта.
	Замислих се дали да излъжа и да печеля време, или да приключа по въпроса веднъж завинаги. Придърпах до брадичката завивката, която баба уши за Кам преди няколко години.
	— Не сме заедно — казах както… както се разлепва лейкопласт от рана. Засмях се сухо и продължих. — Мисля, че двата дни, в които бяхме заедно не могат да се броят за връзка. Убедена съм, че дори Бритни Спиърс и Ким Кардашиан са имали по-продължителни бракове.
	Последното ми се стори много смешно, но Кам изглеждаше сякаш някой бе умрял пред очите ни.
	— Знаех си! Кучият му…
	— Не искам да слушам такива неща сега — обърнах се към него и не знам какво видя в очите ми, но веднага млъкна. — Каквото и да е станало между нас, не може и не бива да повлиява върху приятелството ви.
	— Как е възможно да не повлияе? Погледни се! Огледай се! — Метнах един поглед из стаята. Да, огромната торба за боклук бе препълнена с кутии от каква ли не храна за вкъщи, много кутии от газирана вода. После пак се загледах в предаването по телевизията точно когато някакво момиченце се разплака. — Ти си моята мъничка сестра и не искам да те виждам с разбито сърце. Знаех си, че ще се издъни. Предполагам и той трябва да е знаел.
	— Как така си знаел, Кам?
	Отвори уста и веднага я затвори. Опитах се да се усмихна.
	— Знам… Знам за Джак. Всичко знам.
	Беше меко казано шокиран.
	— Казал ти е всичко?
	Кимнах.
	— Да, каза ми. Затова ли си помисли, че ще се издъни? Защото има дете или защото все още е влюбен в майката на Джак?
	Последното го казах напосоки, защото не бях сигурна, че изпитва някакви чувства към тази жена, но натам отиваха нещата. Очите на Кам буквално изскочиха и не знам защо имах усещането, че съм заковала пирона точно в целта.
	— Казал ти е за Кари?
	— Казва се Кари, така ли? — попитах.
	Кам ме погледна в очите и дълго не откъсна поглед от мен.
	— Значи не ти е казал за нея? Предполагам ти е казал за Джак, но не ти е казал за нея.
	— Да — преглътнах тежко и свалих завивката един сантиметър по-надолу. — Когато ми каза за Джак, Джейс категорично отказа да говори за нея. И каза… каза, че не можем да бъдем заедно, защото не бил готов за нищо сериозно.
	Изобщо не споменах, че сме правили секс, защото за Кам нашата връзка бе все още платонична. Ако Кам знаеше, и ако разбереше, че още на следващия ден Джейс се бе отказал от мен, вече нямаше да се размине само с едно кроше в лицето. — Питах го за нея, но той не искаше да отвори и дума. Мисля, че е все още влюбен в нея.
	Кам прокара ръка през косата си. Няколко кичура останаха щръкнали нагоре.
	— Мамка му, Тереза, не знам какво да кажа.
	Почувствах огромна ледена буца в стомаха ми.
	— Знаеш, но не искаш да ми кажеш истината, че все още е влюбен в нея. Нали? Нали? Затова не искаше да сме заедно, защото знаеш, че я обича. Те… тя е…
	— Беше — поправи ме тихо. — Казваше се Кари. И съм сигурен, че Джейс я е обичал. Както едно шестнайсетгодишно момче може да обича приятелката си.
	Веднага в съзнанието си регистрирах миналото време в изречението му.
	— Какво искаш да кажеш с това „беше“, Кам?
	Той издиша много бавно.
	— Не съм казал на никого за това, Тереза. Не знам дори дали Джейс знае, че ми е разказвал за нея. Бяхме се напили една нощ в нас, докато бях под домашен арест. И тогава се заприказвахме и той ми каза за нея. Преди това ми говореше предимно за Джак, но никога за нея.
	Ледената топка започна да нараства, но сега причината беше друга.
	— Кам…
	— Тя е мъртва. Починала е много скоро след раждането на Джак. При катастрофа.
	Сложих ръка върху шията си.
	— О, господи!
	— Не знам много за родителите й, но мисля, че са били като родителите на Ейвъри, много са се страхували детето им да не забременее преди да му е дошло времето и са били ужасно консервативни. Мисля, че са я изгонили, когато е забременяла с Джак, пратили са я при баба й и дядо й и са я накарали да остави детето за осиновяване, но тогава родителите на Джейс са се намесили. Знам, че Джейс и Кари са били заедно някъде от тринайсетгодишна възраст. И знам, че я е обичал и никога след нея не е имал сериозна връзка. Никога.
	Това момиче… майката на Джак бе мъртва? Никога, за нищо на света не бих предположила такова нещо. Но сега вече имаше логика. Кое беше по-лошото — някой да ти разбие сърцето или сърцето ти да се пръсне от мъка, защото другият е загинал?
	— Но все още акълът ми не го побира, че ти е казал за Джак. Никой освен семейството му не знае. А нейното семейство отдавна не живее тук. Но когато онзи ден разбрах, че ти е казал, отстъпих, защото знаех, че за да ти каже такова голямо нещо, този път при него нещата са сериозни. Поне така се надявах… но…
	— Но все още не я е забравил, нали? — казах и изведнъж ме заболя за Джейс, защото не можех да си представя какво е да загубиш човека, когото толкова много обичаш, да го загубиш завинаги. — Ето защо… О, боже…
	— Не знам, Тереза, не съм сигурен че все още я обича. Искам да кажа да, обича я по някакъв негов си начин, но мисля… Боже, ще ме убие, ако разбере, че съм ти казал това… мисля, че се страхува да се влюби отново, защото се ужасява да не загуби отново човека, когото обича.
	— Наистина ли мислиш така? — попитах с недоверие.
	— Погледни на нещата така — той не е имал една нормална ситуация в целия си живот. И с Кари ситуацията не е била нормална. Били са малки, тя е забременяла, родителите й я гонят и неговите родители осиновяват детето му. И той и Кари са видели сина си, знаели са, че това е тяхното дете, но никой друг не е знаел. Това е била тяхната тайна и никой не знае какво са планирали.
	Да, Джейс беше споменал, че не е искал детето в началото, но после всичко се е променило и предположих, че промяната се е дължала на нея.
	— И после тя умира, най-неочаквано, толкова малка — продължи Кам. — Всички тези неща взети накуп… човек не може да остане нормален. Но не мисля, че я обича, не и като тогава. Той просто се страхува да обича отново, страхува се от болката.
	— Тогава това означава, че ме обича, но… не… силно се съмнявам.
	Кам се усмихна.
	— Не си права, той рискува да си навлече гнева ми, за да те има и ти е казал за Джак.
	Казвам ти, Тереза, той има чу…
	— Няма никакво значение — отрязах го, защото не исках да чувам, че има някаква вероятност да ме обича. Това само щеше да напълни главата ми с приказки с щастлив край и да тая нова надежда. Когато ми каза, че ме обича… това е било само заради един тъп оргазъм.
	— Не мога да се състезавам с Кари. Никой не може.
	— Тереза…
	— Не искам да му казваш нищо — настоях. — Сериозно ти говоря, Кам. Знам, че ще се опиташ да му наливаш акъл, но просто недей, остави, защото… — Защото ми беше толкова мъчно за него. И сега, когато вече знаех за Кари, нещата изглеждаха съвсем различни. Не че не му бях бясна, не че ми беше минало, защото както и да го погледнем, той ме бе засегнал, но той беше повече от наранен, той беше буквално смазан по най-жестокия възможен начин. — Защото наистина съм добре.
	— Не изглеждаш добре.
	— Благодаря — казах и забих поглед в завивката, която странно наподобяваше палатка.
	— Знаеш какво имам предвид. Тревожа се за теб — каза и потупа здравото ми коляно. — Преживя толкова много!
	— Добре съм, но трябва да ми обещаеш, че няма да му казваш нищо. Остави нещата така. Моля те, Кам.
	— Добре — въздъхна той. — Няма да спомена нищо. И беше права, когато каза, че не ми влиза в работата, но като те гледам колко си разстроена и да не мога да ударя с юмрук по масата…
	— Да, това разбирам — почти се усмихнах. — Но не можеш винаги да оправяш всичко заради мен, не можеш постоянно да се грижиш за мен, разбираш това, нали?
	Кам се засмя.
	— Кой е казал, че не мога?
	Поклатих глава и се облегнах. Сега, когато имах повече информация и разбирах защо Джейс се бе отдръпнал, се чувствах малко по-стабилна, но сърцето ме болеше точно по същия начин. Болката не си отиде. Само малко затихна.
	Някой почука на вратата, Кам стана и каза:
	— Това трябва да е Ейвъри. Искаш ли я за компания? Малко приказки по женски?
	— Приказки по женски?
	— Не знам как му казват жените. Както й да е. Искаш ли я, или не?
	— Разбира се.
	По-добре да се самосъжалявам в компанията на някой друг, нали?
	Дори и да е знаела какво става, Ейвъри не обели и дума по въпроса. Говореше безгрижно за какво ли не, накара ме да се надигна от дивана и да оправим апартамента. Беше кочина. И не само по моя вина. Кам вероятно беше бърсал прах и пускал прахосмукачка от времето на бившия президент.
	— Чух, че погребението на Деби е във вторник — каза, докато завързваше меднорусата си коса на опашка. — Добре ли си?
	Кимнах и изхвърлих парцала за прах в малкото кошче за боклук.
	— Кала ще ме закара и после ще ме вземе. Тя не ходи на погребения. Никога.
	— И аз не ходя — каза и се наведе да вдигне торба с боклук, оставена на пода до гардероба. — Мисля, че и Кам няма да ходи, но ако искаш да дойде, сигурна съм, че няма да ти откаже.
	Знаех, че няма да ми откаже, но не исках да го принуждавам да ходи на погребения. Обърнах се към Ейвъри, но тя стоеше като закована на място пред една голяма найлонова торба. Погледнах през рамото й и видях, че това е торбата с обувките ми, които така и не бях разопаковала, а това ми напомни, че имах да взема още доста неща от общежитието. Минах пред нея, любопитна, за да разбера какво гледа с такова вцепенение.
	— Какво има?
	Без да каже и дума, тя се наведе и извади старите ми балетни обувки.
	— Не съм държала в ръката си балетна обувка от… от… цяла вечност.
	Болката мина като ток през тялото ми. Обърнах се и седнах на леглото.
	— Мисля, че носим един и също номер. Вземи ги ако искаш — казах.
	— Няма ли да ги запазиш?
	— Не знам. Мога да ги вземам назаем от теб, когато искам да ги видя. Какво ще кажеш?
	Тя погледна сатенените обувчици и въздъхна. Лицето й грейна от тъга и копнеж.
	— Защо не танцуваш вече, Ейвъри?
	Тя бавно вдигна поглед и бузите й поруменяха.
	— Просто… това е дълго за разказване и вече не е кой знае колко важно. Няма значение. Вероятно сега вече няма да мога да си вдигна крака, какво остава да направя някоя балетна стъпка.
	— Обзалагам се, че можеш — казах и реших да не я питам нищо повече за причините, които я бяха накарали да спре да танцува.
	Тя се засмя и махна с ръка, сякаш да ме убеди, че греша, но очите й грееха от вълнение. Сякаш… може би наистина искаше да опита.
	— Най-много да си разтегна някой мускул.
	— Не, няма. — Коляното започна да ме наболява. Изпънах крак и казах: — Опитай.
	Обувките висяха на връхчетата на пръстите й.
	— Ще изглеждам като пълен идиот.
	— Пред мен? Аз дори не съм се къпала днес, освен това не мога да вървя без да куцам, така че няма защо да се тревожиш, че може да изглеждаш по-зле от мен. Не е нужно да го правиш, за да ме впечатлиш, направи го за себе си.
	Тя се поколеба, прекоси стаята и сложи обувките на леглото до мен.
	— Ако ми се смееш, може да се разплача.
	— Няма да ти се смея! — казах, но се усмихнах. — Хайде, опитай!
	Тя направи крачка назад, огледа стаята и изплъзна стъпала от обувките си. Пое дълбоко въздух, и вдигна високо крак, затвори очи, постави обутото си в чорап стъпало върху вътрешната част на бедрото, завъртя се веднъж, и още веднъж, като с всяко завъртане изпъваше крака си право встрани. Правеше го с такава елегантност! По джинси, без обувки, без подготовка и след толкова години тя беше перфектна! Имаше истински талант. Талант, на който биха завидели повечето балерини, обучавани в студия с години наред. Заплясках възторжено с ръце.
	— Перфектно!
	Лицето й поруменя, оправи тениската си и каза:
	— Не беше. Кракът ми…
	— Боже! Не си танцувала от години и го направи по-добре от повечето момичета, които танцуват всеки божи ден без прекъсване! — Взех балетните обувки и казах: — Трябва да танцуваш на сцена. Дори само с мен в балетното студио на някой център по изкуства. Поне веднъж.
	— Не знам…
	— Трябва — размахах обувките пред лицето й, а тя ги следеше с поглед сякаш бяха нещо скъпоценно, нещо, което много силно желаеше и искаше да грабне от ръката ми. Не знам, но изведнъж разбрах, колко важно беше това. За нея и за мен. — Трябва да го направиш! За да мога да го изживея чрез теб, за да мога да танцувам чрез теб. Преди пролетния семестър. Моля те.
	Ейвъри въздъхна и ме огледа замислено.
	— А аз какво ще получа?
	— Какво искаш?
	Тя сви устни.
	— Искам две неща. Първо искам да ми помогнеш да избера подарък за Кам за Коледа, защото никак не ме бива в тези неща.
	— Добре, никакъв проблем — засмях се. — Кое е второто?
	— Да гледаш Микеланджело и Рафаел този уикенд.
	— Костенурките?
	Тя кимна, засмяна до уши.
	— Осигурили сме им всички възможни условия, за да могат да се опознаят отблизо. Кам искаше да отидем да гледаме тоя филм и се страхувам, че може да се изпотрепят.
	— Значи искаш да съм нещо като рефер на боксов мач. Да ги разтървавам, ако някой почне да удря под кръста?
	— Точно така — засмя се тя.
	— Добре, става — казах с усмивка и тя издърпа балетните обувки от ръцете ми.
	— О, и между другото, мисля, че Микеланджело е момиченце, така че ще разчитам да ги разтърваваш и ако се опитат да правят и други неща, защото с Кам не сме готови да ставаме майка и татко на една дузина бебета костенурки.
	— О, господи! — простенах и паднах по гръб на леглото.


>	Двайсет и шеста глава

	Вторник сутринта, в деня на погребението на Деби, слънцето най-сетне се беше показало и грееше, но навън си оставаше доста хладно. Както ми беше обещала, Кала ме закара до църквата и се разбрахме да й пусна съобщение, когато свърши, за да ме прибере. Цялата минала седмица Кала ме караше на училище, но тази седмица Кам беше поел нещата в свои ръце и не искаше и да чуе друг да ме кара.
	Наистина трябваше да си взема кола.
	Стоях с гръб към ковчега и се опитвах да мисля за малки, незначими неща. Помагаше. Мразех погребения. Когато дядо почина, така и не събрах сили да се приближа до ковчега. Нищо не се беше променило, макар че бяха минали години.
	Ковчегът не беше отворен, но предпочетох да седна най-отзад в претъпканата църква на гробищата. Коляното ме болеше от дългото ходене, но всяка болка изглеждаше незначителна. Исках да съм там заради нея и ако не бях събрала сили да отида, щях да съжалявам.
	Родителите й изглеждаха като унесени в мъгла. Държаха се един за друг, а до тях се притискаше момче, може би първа година в гимназия. Не можех да си представя какво преживяваха, не можех да си представя какво мислеха. Вдясно от тях седеше Ерик Добс, заобиколен от група верни… приятели. Не знаех дали Джейс е между тях. Трудно беше да различиш някого в цялата тълпа, облечени в черни, измачкани костюми момчета.
	Но семейството се открояваше от състудентите й. Ние бяхме облечени в нещо черно, какво да е, но да е черно. Бях сложила черен чорапогащник и тъмносиня плетена рокля, не особено подходяща за погребение, но нямах нищо друго.
	Към края на службата, когато вече бяхме до отворения гроб, с удивление установих, че очите ми са насълзени. Толкова добре се справях до този момент! Толкова бях смела! Почти през цялата служба. И после пуснаха тая кънтри песен, която пускат винаги на погребения… Бързо избърсах очите си. Ръцете ми бяха вледенени.
	И тогава една ръка се закачи за рамото ми както кука и ме завъртя толкова силно, че за малко пак да стъпя с цялата си тежест върху болния крак, но се усетих в последната секунда. Вдигнах поглед. Ерик ме гледаше презрително.
	— Какво правиш тук? — попита.
	Разтърсих рамо, за да се освободя от ръката му. Той стисна здраво, после ме пусна и направи крачка назад.
	— Никога, никога не ме докосвай — казах тихо.
	Нещо грозно и мрачно мина през лицето му.
	— Ти не трябва да си тук. Тя е мъртва, тя е в този ковчег заради теб!
	Почти отскочих назад.
	— _Моля?_
	— Мъртва е, защото й напълни главата с глупости — почти извика. Хората започнаха да се обръщат. — Ако не се беше месила в живота й, ако не беше се опитвала да въртиш интриги и да драматизираш, сега щеше да е жива.
	Кръвта бързо се отичаше от лицето ми. Луд ли беше, или полудяваше? Все повече хора се обръщаха и ни гледаха. Стомахът ми се сви от отвращение.
	— Не съм въртяла никакви интриги и ти много добре знаеш това!
	— Ти си виновна!
	— Хей, Ерик, хайде да те прибираме у дома — обади се един от приятелите му и тръгна към нас.
	— Не аз, тя трябва да се маха — изсъска той. — Тя трябва…
	И тогава някой го завъртя така, както той бе завъртял мен. Нямам представа откъде се появи Джейс, но изведнъж стоеше пред него и ръката му стискаше рамото му. Лицето му беше на сантиметри от лицето на Ерик.
	— Знам, че доста ти се насъбра напоследък — каза той тихо и зловещо спокойно. — Но те съветвам да се отдалечиш от нея преди да си казал нещо, за което после горчиво да съжаляваш.
	Ерик отвори уста, но Джейс поклати глава.
	— Тръгвай.
	В първия момент мислех, че Ерик няма да го послуша, но после кимна кратко, отърси се от ръката на Джейс и тръгна без да се обръща назад. Разбута момчетата, които бяха дошли с него, и изчезна. Никой не го последва. Всички изглеждаха отвратени от поведението му. Джейс ме хвана за лакътя и наведе глава към мен.
	— Къде са ти патериците? — попита рязко.
	Погледнах го ядосано, но той се направи, че не е забелязал. Чакаше отговор.
	— Не че ти влиза в работата, но ги метнах в една кофа за боклук.
	— Хвърлила си ги в боклука?
	— Да, хвърлих ги! — Разбирах, че гневът ми се дължеше на това, което Ерик каза, но за нещастие, Джейс се оказа пред мен и той го отнесе. — И нямаше нужда да се намесваш. Държах всичко под контрол.
	— Да, видях! Точно така беше — каза и тръгна, без да пуска ръката ми. Нямах избор и тръгнах с него. — Карам те у вас.
	— Кала ще ме кара у нас.
	— Пусни й съобщение, че аз ще те откарам.
	Не му отговорих, но когато го погледнах, очите му бяха буреносно сиви.
	— Моля те, не спори с мен, Тес. Ще те закарам до вас. Просто не искам да стоиш тук сама и да чакаш Кала да дойде да те вземе.
	Исках да забия пети в земята и да не мръдна от там, на инат, но от друга страна не ми се искаше да стоя и да зъзна в студа, докато Ерик се мотаеше наоколо, готов да ме нападне за нещо, което не бях направила и за което нямах вина.
	— Добре — казах най-накрая и извадих телефона си. — Но няма нужда да ме държиш за ръката.
	Очите му просветнаха за секунда, като мълния.
	— Ами ако искам?
	Застанах на място и го принудих да спре с мен. Гледахме се настойчиво.
	— Джейс, нямаш никакво право да ме докосваш.
	Той моментално пусна ръката ми.
	— Извинявай.
	Докато вървяхме към джипа, изпратих на Кала съобщение, че имам превоз. Влязохме в колата, той пак започна да пита за патериците.
	— Какво? — издърпах ядно колана и драматично го закопчах. — Не ми трябват за вечни времена.
	— Лекарят каза…
	— Трябваха ми само за няколко дена, седмица, в зависимост от това как се чувствам! — С омраза си припомних онзи ден, когато беше с мен, до мен… Защо? За да ми изтръгне сърцето! Изобщо не ме интересуваше драмата на живота му и какви причини е имал. — Не, не ми трябват вече.
	— Ти куцаше през целия път на идване.
	— Ти следил ли си ме или какво?
	— Не бих казал, че е точно следене, но те наблюдавах — очите му минаха по лицето ми и после се обърна напред. — Държа те под око през цялото време. Но ти никога не ме забелязваш.
	Не знаех какво да кажа.
	— Не, не съм те забелязала.
	— Бях отзад, до вратата. Измъкнах се преди хората да започнат да излизат за церемонията до гроба на Деби. Както и да е. Ерик нарани ли те? Завъртя те доста рязко.
	Поклатих глава и се обърнах към него, но тогава осъзнах, че той изобщо не гледаше в мен. Очите му бяха заковани в пътя.
	— Не — отрекох категорично.
	— Трябваше да избързам, но не успях, съжалявам — каза и най-сетне врътна ключа в таблото.
	Никой от двама ни не проговори до магистрала 45 към Шепърдстаун.
	— Трябва да стои настрани от теб. И ще направя така, че да не припарва. Хей, няма да го бия и да правя такива луди работи. Нали ме разбираш? Той просто трябва да спре да забърква подобни лайна — каза и ме погледна за секунда. — Сега за първи път ли ти говори такива неща?
	— Защо? Какво си се загрижил, Джейс? Какво те интересува какво ми е казвал или правил?
	Той пак ме погледна кратко и каза:
	— Това е глупав въпрос.
	— Не, не е. Не сме приятели. Ние сме двама души, които бяха малко повече от приятели за много краткото време, през което правиха секс! — Сърцето ми прескочи ужасено от собствените ми думи. — Това бяхме ние.
	Джейс стисна волана.
	— Така ли _наистина_ мислиш за нас?
	— Нали _ти_ искаше да е така?
	Той не отговори веднага, но когато проговори, гласът му беше толкова тих, че не бях сигурна, че съм го чула правилно.
	— Не.
	Рязко и шумно въздъхнах.
	— Не?
	— Не съм искал това, Тес, не съм искал това. — Той опря лакът на прозореца и притисна буза към юмрука си. — Но аз съм… просто съм… Казах ти, че не ти трябва да се забъркваш с мен.
	Докато гледах профила му, гърдите и гърлото ми пламнаха от болка.
	— Знам — прошепнах и тайно се помолих да не се ядоса на Кам. — Знам за Кари.
	Челюстта му се заключи толкова бързо — помислих си, че е счупил някой кътник. Минахме повече от километър преди да проговори.
	— Няма да те питам откъде знаеш.
	— Моля те, не му се сърди! Той просто мислеше, че си ми казал, понеже знам за Джак. Не му се сърди, моля те.
	— Не се сърдя — въздъхна тежко. — Е, сега знаеш цялата мръсна и гнусна история.
	— Не… не мисля, че има нещо мръсно или пък гнусно. — Захапах устни. Джейс беше казал, че в началото не е искал детето и сега чувството му за вина… поне беше разбираемо. Ами ако и Кари не е искала Джак? — Беше просто тъжно.
	— О, в такъв случай не съм му казал всичко — изсмя се той. — Когато Кари забременя, аз не бях до нея, когато тя трябваше да се изправи срещу родителите си. Трябваше да съм там и да я подкрепя. Знаех, че ще се отнесат с нея много зле, знаех, че ще я обвиняват. И когато казаха, че ще я изпратят в Западна Вирджиния при баба й и дядо й, някак ми олекна, защото когато не беше пред очите ми, не се налагаше да мисля, че е бременна. — Изсмя се пак, но господи колко тъжно прозвуча този смях. — Аз никога не бях там, където трябваше да бъда. Не бях до нея, не й помогнах. Да, ще кажеш, че съм бил дете, но все пак…
	— Но ти си бил на… колко? Шестнайсет?
	Той кимна.
	— Когато родителите ми се намесиха и осиновиха Джак, Кари се върна. И говореше за бъдещето ни заедно. За нас тримата. И това ме изплаши. И се скарахме. Тя си тръгна от нас с колата и загина. И край на историята.
	О, господи!
	— Не обвиняваш себе си, нали? Моля те, кажи ми че не обвиняваш себе си.
	— Обвинявах се много дълго време, но знам, че не аз съм бил причината за злополуката. Освен това се сдобрихме преди да тръгне и всичко беше уж наред. Нали знаеш как помниш последния разговор, който си водил с някой човек, когато изобщо не подозираш, че няма да го видиш повече…
	— Съжалявам — прошепнах. — Наистина съжалявам.
	Джейс не каза нищо повече до апартамента ми.
	— Не съм ходил на гроба й.
	— Нито веднъж? — казах стресната от моите собствени нерадостни мисли.
	Той поклати глава.
	— Просто… не знам. За мен животът продължи, продължих напред, но…
	— Не си продължил напред, Джейс. Не си намерил сили да отидеш на гроба й толкова години. Това означава, че не си продължил, а си все още там.
	Спряхме колата на едно свободно място на паркинга. Той загаси двигателя и ме погледна. Очите му бавно се спуснаха към устните ми и някак не намираше сили да погледне встрани. Стисна волана с все сила.
	— Обичаш ли я все още? — прошепнах.
	Той не отговори много дълго.
	— Винаги ще обичам Кари. Тя беше страхотен човек. Не знам какво щеше да се случи с нас, ако не беше загинала, но винаги ще мисля за нея. — Гърдите му бавно се повдигнаха. Стори ми се, че иска да каже още нещо, но в последната секунда се разколеба.
	Спомних си думите на Кам, когато ми обясняваше, че се страхува. Може би беше точно това. Може би наистина ме обичаше, но това никога нямаше да е достатъчно. Някои рани бяха прекалено дълбоки. И аз не можех да направя нищо, не можех да го променя или пък да променя отношението му към всяка една потенциална връзка. Той сам трябваше да го направи и сам трябваше да реши дали иска тази промяна. Толкова много се надявах да намери сила в себе си. Не само заради мен, но заради него самия, защото макар че раната ми беше прекалено прясна и все още кървеше, Джейс беше добър човек. Просто трябваше да се разбере сам със себе си. И само той можеше да си помогне.
	Докато го гледах как се мъчи да намери думите, докато попивах с очи болката, променила чертите на лицето му, направих вероятно най-зрялото и разумно нещо в целия си живот. Нещо като смело и зряло действие, за което получаваш кутия бисквитки. Защото все още ме болеше за него. Много. И болката беше непоносима.
	Наведох се към него и притиснах устни към ледената му буза. Той рязко пое въздух и обърна към мен обезумелия си поглед. Отдръпнах се и казах:
	— Съжалявам за всичко, което е трябвало да преживееш и… аз все още те обичам… така че се надявам един ден да намериш сили да продължиш напред, защото го заслужаваш, Джейс Уинстед.


>	Двайсет и седма глава

	Животът в апартамента на Кам трябваше да ме накара да се чувствам по-добре. И в известен смисъл беше така. Така поне не мислех постоянно за смъртта на Деби, а в общежитието нямаше да мога да остана с разсъдъка си повече от ден-два.
	Освен това, така бях далеч и от Ерик. Брат ми или Ейвъри ме караха до колежа, и понеже коляното рядко ме болеше така силно както в началото, ходенето пеша след музика до източното крило не беше голям проблем.
	Не ходех на обяд с Кам, всъщност не обядвах с никого. Не знаех за Джейс, но се съмнявах, че ходи да обядва с тях, защото бях убедена, че приятелството им бе поохладняло, но не и приключило след случилото се между нас. Но не можех да отида и да се правя, че всичко е наред и че съм супер добре, в случай че се засечах случайно с Джейс, така че старателно отбягвах Бърлогата.
	Стигаше ми да го виждам три пъти в седмицата на лекциите по музика. И прекалено често из колежа на други места. Той не ми проговори нито веднъж след погребението, не се доближи дори да попита как съм. Беше глупаво да позволявам на тази рана да гнои и да се разпростира още повече. Кари беше дух. Тя беше останала в миналото, но той я беше обичал. Дух или не, детето беше тяхно, бяха го заченали с любов. Не можех да се отърва от тази болка.
	Но проблемът не беше само в Джейс — като че едва сега напълно осъзнавах истината за моето провалено бъдеще като балерина, че този колеж беше моето единствено настояще и бъдеще, което означаваше, че беше крайно време да започна да гледам сериозно на лекциите си и да уча яко за изпити. А това ме стресираше допълнително.
	Изпитите наближаваха и вече се чувствах като прекалено ентусиазиран донор на кръв — изцедена до последна капка. Под очите ми се бяха появили огромни черни кръгове. Понякога бяха подути, защото често се будех по средата на нощта и когато тишината беше прекалено тежка, плачех. Кам и Ейвъри се досещаха, че плача и ми беше много неудобно. Приличах на лайно и честно казано нямах никакво желание да изглеждам добре.
	За Деня на благодарността Кам и Ейвъри решиха да отидат да видят родителите ми и аз заминах с тях, само да се махна. Беше приятно пътуване и мама ни натъпка с печени вкусотии. Първият ябълков пай за сезона, две тиквени рула и пресен домашен хляб. Кам изглеждаше сякаш бе спечелил от тотото, а аз се погледнах в голямото огледало и с въздишка установих, че задникът ми не спира да расте. Но когато дойде време да се върна в Шепърдстаун, хубавото време свърши. Не исках да се връщам, защото ми се струваше, че няма към какво да се завърна, че там ме чака само тъга.
	Точно преди да тръгнем, се качих в стаята си да взема някои неща за зимата — няколко пуловера и жилетки, които не си бях дала труда да опаковам през август. И тогава се загледах в рафта с купите и трофеите си, в медалите и панделките, накачени по стените и лъскавите корони, които раздаваха като награда след някои състезания. Вдигнах всяка купа и се опитах да си спомня кога и как я бях спечелила, да си спомня какво е усещането да те наградят за първо място или най-добро изпълнение, но емоцията си беше отишла, не можех да се докосна до нея. Достъпът ми беше отказан.
	— Добре ли си?
	Точно връщах една от купите на мястото й на рафта. Мама стоеше на вратата. Избърсах сълзите от бузите си. Странно. Кога бях започнала да плача? Така и не бях усетила. Тъжна усмивка плъзна по лицето на мама. Грейналите й от мъка очи ме гледаха така, че изведнъж ми се прииска да заплача с глас. Тя хвана лицето ми в длани и избърса мокрите следи.
	— Всичко ще се оправи, ще става все по-лесно. Обещавам ти.
	— Кое, кое от всичко ще стане по-лесно? — Тя разбира се знаеше за Деби и й бях разказала всичко за Джейс. Всичко. Решихме да не казваме нищо на татко, в случай че Джейс някога дойде у дома с Кам. Не че имаше такава вероятност, но за всеки случай. Ако баща ми разбереше, че сърцето на малката му принцеса е било разбито, най-вероятно щеше да закара Джейс на лов и после щеше да мине като „ловна злополука“.
	— Всичко, всичко ще стане по-лесно. Знам, че сега не ти се вярва, но ще дойде ден, когато ще откриеш нова страст, която да замести балета. И ще намериш човек, който да те обича така, както заслужаваш, който заслужава да те обича.
	— Джейс заслужава да ме обича. Той… не е лошо момче — казах, подсмърчайки. — Така поне си мисля.
	Мама ме прегърна и вдъхнах аромата й на подправки и пай с тиква и вече ми се струваше толкова трудно да тръгна. Исках да съм малко дете, не исках да съм голямото момиче, което трябва да запрята смело ръкави и да бърка в гадостта, наречена живот.
	— Джейс има много проблеми — каза тя и ме стисна така, както обичах, да ме мачка в ръцете си. — Напомня ми на това момче от медицинския колеж. Имаше приятелка от години и после тя почина най-неочаквано през лятната ваканция. Мисля, че беше болна от сърце. — Мама се отдръпна и стисна студените ми ръце. — Но минаха… колко? Десетилетия? Все още го виждам от време на време. Не се ожени, няма деца, никога не е имал сериозна връзка. А Джейс… той има дете от тази връзка. Вероятно за нас е много трудно да разберем какво преживява.
	Това не ме накара да се почувствам по-добре. Макар и да не ме допускаше в живота си, аз исках да намери начин да продължи напред, да живее, да сподели живота си с някого. Не исках да си го представям като приятеля на мама, не исках да прекара целия си живот съвсем сам с някоя случайна връзка от време на време, без да допуска никого до себе си. Джейс заслужаваше много повече, защото беше добро момче… объркано и премазано от съдбата по начин, който дори не можех да си представя.
	В неделя вечерта, след като се прибрахме, се опитах да си легна рано, но беше като всяка нощ през последните седмици. Заспивах за няколко часа и после започвах да сънувам. Понякога сънувах Деби, увиснала на лампата. Понякога сънувах погребението й. И тогава Ерик ме буташе в отворения гроб. А понякога сънувах Джейс. Как ми казва, че ме обича и как ми обещава, че винаги ще е до мен. Тези бяха хубави сънища. До мига, в който се събудех и разбирах, че са само сънища. Понякога сънувах как сме в някаква странна къща и викам името му и вървя през стаите и се опитвам да го стигна, но вратите пред мен винаги се затварят и не ме чува.
	Всяка сутрин ставах премазана от умора, сякаш не бях мигнала цяла нощ и едва изкарвах до последните лекции. Като в мъгла. Но все пак успях да взема повечето от изпитите, просто защото имах толкова много свободно време, кошмарно много време за правене на нищо и реших да уча. И да ям.
	Но ученето даде резултат, защото това беше моето бъдеще. Може би не точно това, което бях планирала, но беше бъдеще, което бях принудена да приема. А и нямаше да е лошо да преподавам на малки деца. Така че за мен беше голям успех да си взема изпитите.
	Когато с Кала влязохме в залата по музика, мускулите ме боляха. Бузите й бяха зачервени от студа и белегът й беше много почервенял. Тя потърка ръце една в друга да се стопли и се сгуши в стола си.
	— Не мога да издържам на тоя студ — каза тя. Тялото й трепереше. — Когато завърша, заминавам за Флорида.
	— Преди няколко месеца казваше, че не издържаш на тая жега. — Извадих един химикал.
	— Може би трябва да намериш някакво място, където не е нито толкова топло, нито много студено, еднакъв климат през цялата година.
	— Не е лошо като идея. Сега остава да намеря и мястото. А ти?
	Толкова много време ми оставаше, докато се дипломирам, че дори не исках да мисля за това.
	— Не знам, вероятно ще остана тук.
	Тя въздъхна и дръпна качулката на суитчъра ми. Едва тогава осъзнах, че от няколко дена ходех само с него, не се бях постарала дори да се погледна в огледалото и да си сменя дрехите. _Чакай малко. Взех ли душ тая сутрин? Не, май не. Само набързо сресах косата си и я смотах на опашка. Браво!_
	— Ела в моето общежитие тая вечер — каза за кой ли път през последните две седмици. — Ще си вземем много калорична и нездравословна храна за вкъщи. Начос може би, знаеш колко ги обичам.
	Отворих уста да й откажа, но се замислих. Трябваше да си извадя главата от задника. Поне за няколко часа.
	— Добре, но трябва да ме вземеш. Прекалено е студено да вървя чак дотам през нощта.
	— Разбира се — каза и ми се усмихна широко. Това момиче имаше умопомрачителна усмивка. — Ей, ще взема бира, защото няма нищо по-хубаво от това да насърчаваш непълнолетните да пият. Или мога да взема бутилка от онези момичешки коктейли. Леле, така ще те напия, че… — тя не довърши изречението, устните й се свиха в права чертичка. Знаех, че е заради майка й.
	— Че какво, ще се възползваш от мен ли? — пошегувах се, но тя не се засмя. И точно тогава усетих, че някой ме гледа. Вдигнах очи и въздухът в дробовете ми замръзна. Джейс стоеше в края на редицата. Беше облечен с джинси и сивия суитчър и носеше оня плетена шапка, която толкова харесвах. Прииска ми се да скоча, да я открадна от главата му и да направя някаква лудост. Като например… да я сложа под възглавницата си.
	Добре, че не превръщах налудничавите си мисли в реалност. Толкова беше трудно, когато застанеше пред мен или го видех някъде из колежа. Беше ужасно, ужасно трудно. Беше зле, много зле преди да… прекараме онези няколко дни заедно, но сега, след като знаех какво е да си в ръцете му, стана непоносимо. Сега знаех какво е да усещаш тялото му, знаех как целува. Не можех да забравя колко беше мил, и чувството му за хумор, и начина по който ме защитаваше и се грижеше за мен. Същият Джейс, който ме заряза след първата целувка.
	Разбирах, че има дете, че има минало, но аз нямаше да избягам, щях да остана и да се справя, щях да му помогна. Можех да го обичам въпреки всичко.
	Химикалът падна от ръката ми и се търколи в скута ми. Той се размърда и усетих как стомахът ми се усуква на възел. Изглеждаше сякаш бе дошъл да каже нещо, но не можех да си представя какво, след като от седмици ме бе отбягвал като болна от херпес.
	— Тес… — тялото ми се скова при звука на дълбокия му глас. Затворих очи. Да го чуя да произнесе името ми… Сълзите опариха клепачите ми, опитах се да ги преглътна и когато ги отворих, бяха напълно сухи. Болеше, защото това момче беше разбило сърцето ми. Кала застина и знаех, че след секунда ще го нападне като лъвица и ще му рита задника из целия колеж. Той вероятно усети цялата враждебност, моята и нейната и каквото и да имаше да казва, потъна в нищото, замина завинаги. Край. Нямаше да се случи. Джейс поклати глава, завъртя се и седна няколко реда пред нас. Погледът ми остана забит в къдричките под шапката му.
	— Забрави го — каза Кала.
	Не можех. Не можех да го забравя просто така. Може би никога нямаше да мога да го забравя.
	— Сериозно ти казвам, Тереза. Заслужаваш момче, което няма да те зареже, след като прави секс с теб и после да те пренебрегва седмици наред.
	— Знам — прошепнах, без да откъсвам очи от къдриците му. Не можех да забравя какво е да ги усещам между пръстите си. — И какво като знам? Това не прави нещата никак лесни.
	Кала не каза нищо, защото това беше самата истина. Сърцето ми натежа, дробовете ме боляха толкова силно, че исках да се просна на пода под столовете и да вия. Но реших да се концентрирам и да си взема изпита по музика. Реших, че Джейс не заслужава нито една сълза.
	След последния ми изпит тръгнах към Уест Уудс. Мислех да остана в апартамента на Кам през цялата зимна ваканция, съвсем сама, като най-големия нещастник и неудачник в света, вместо да се прибера при мама и татко. Затова реших да мина да си взема някои неща от общежитието, тъй като планирах да остана в апартамента на Кам и през следващия семестър и не всичко, което ми трябваше беше при мен. Макар че Кам каза, че няма проблем с наема, трябваше да си намеря работа и да давам някакви пари. Освен това, работата би ме откъснала от самотата. Мислите ми се въртяха в зловещ кръг — не мога да танцувам, смъртта на Деби, Ерик, Джейс. Трябваше да намеря нещо, за което да се хавана, да мисля за друго, докато сърцето и съзнанието ми… продължат напред.
	Това едва ли щеше да се случи в обозримо бъдеще.
	Студеният вятър вледеняваше бузите ми. Миришеше на сняг. Прекосих поляната към общежитието. Докато стигна до преддверието, коляното бе започнало да ме наболява. Повечето студенти бяха вече заминали за ваканцията и фоайето беше почти празно. Само няколко души се излежаваха по диваните. Извадих картата за стаята от раницата си и застанах да чакам асансьора. Опитах се да не обръщам внимание на напрежението между раменете ми. Не бях стъпвала тук от нощта, когато намерих Деби. Не исках да влизам в стаята, но трябваше да си взема багажа и Кам щеше да дойде с камиона си да натоварим всичко останало. Беше време да се държа като голямо момиче, като зрял човек. Нищо му нямаше на общежитието, а и силно се съмнявах, че в стаята има духове.
	Да, не очаквах, че ще се чувствам превъзходно, със сигурност щеше да е лошо, но можех да прекарам няколко… минути да си събера остатъка от багажа. Надъхана с кураж от подготвителна реч, която си дръпнах, стъпих смело в асансьора и се качих на моя етаж. Когато тръгнах към вратата на апартамента, телефонът ми бипна. Мислех, че съобщението е от Кала или Кам. Извадих го от джоба си и едва не паднах.
	Идвам с Кам да помогна. Трябва да говоря с теб.
	Съобщението на Джейс беше само няколко думи, но сърцето ми блъскаше и стомахът ми се сви на топка, сякаш пишеше много повече от това. Примерно: аз съм лайно и направих голяма грешка и ще те обичам винаги и завинаги. Само че нищо такова не пишеше. Казваше само че идва да помогне на Кам. Освен това означаваше, че е получил разрешението на брат ми за нещо. Следователно бе казал на Кам нещо достатъчно убедително, за да получил такова разрешение. А това трябва да е било много трудно, като се има предвид, че брат ми беше свидетел на тоталния ми разпад.
	Спрях пред стаята си. Пулсът ми бе излетял в космоса. _Не търси подтекст_, казах си. Това, че идва да помогне и че иска да говори с теб не означава нищо. Освен това не трябваше да си позволявам да се вълнувам чак толкова много. _Дали изобщо да му разрешавам да ми помага? Да, трябва да му откажа и после да прекарам остатъка от нощта да си бия шамари._
	Нямаше какво да говорим… и… толкова много исках да говоря с него. Ръката ми трепереше, докато напиша едно _Ок_.
	Отговорът му дойде почти веднага. Сърцето ми отново прескочи.
	Ще се видим скоро.
	Имах чувството, че дишам насила. Пуснах телефона в чантата. Да, и в присъствието на Кам този разговор щеше да се нареди в алеята на славата за най-странното и неловко събитие на годината, но не можех да спра надигащата се в гърдите ми радост въпреки писъците на здравия разум. Пъхнах картата, пренебрегнах мисълта за предстоящата среща с Джейс и влязох. Вратата се затръшна зад гърба ми.
	Погледът ми обходи хола. Всичко си изглеждаше същото. Едната възглавничка беше на дивана, другата — под масичката за кафе. Миришеше на спарено, на мъжка пот, предположих че никой не бе проветрявал от онзи последен ден. Вратата към стаята на съквартирантите, тоест Стеф, беше затворена, вероятно заключена. Макар че ми беше помогнала онази нощ, не я бях виждала из колежа и честно казано не исках да мисля за нея, защото неизбежно се сещах, че е била любовница на Джейс. Дали се виждаха сега? Стомахът ми се сви от ужас. Изпсувах тихо. Господи, аз бях единственият си и най-голям враг!
	Пуснах чантата на земята и тръгнах към вратата на спалнята. Премигнах и поех дълбоко въздух. Да, недоспиването и стресът не ми се отразяваха добре. Халюцинациите бяха факт.
	Премигнах още няколко пъти, но картината пред очите ми не се промени.
	Ерик седеше на леглото на Деби.


>	Двайсет и осма глава

	Тръпки се спуснаха по гръбнака ми. Ерик? Тук? Какво правеше тук? Държеше нещо в скута си. Пуловер? Един от пуловерите на Деби. Изглеждаше смачкан, смазан. Нито следа от прическата и модните му дрехи. Тъмни кръгове давеха очите му. Около устните му се бяха появили дълбоки резки. Като пукнатини в мрамор. Беше брадясал, вероятно не се бе бръснал поне от седмица.
	Погледите ни се срещнаха. Никой от двама ни не погледна встрани. Погледът му сякаш ме удари в гърдите и проби дупка там.
	— Какво правиш тук? — каза с равен глас. Бях прекалено шокирана, за да попитам как изобщо може да ми зададе такъв въпрос.
	— Искам… да си взема останалите неща.
	Ерик бавно се огледа из стаята. Всички вещи на Деби бяха изчезнали, семейството й бе прибрало всичко. Леглото беше оправено, одеялата сгънати, но ми се стори, че някой е лежал на възглавницата. Вратата на гардероба беше отворена. Учебниците и дрехите ми бяха все още там.
	— Не можеше ли да останеш да живееш тук?
	Обвинението в гласа му ме извади от шока. Очите ми рязко се обърнаха към него.
	— Не, не можах да остана. А ти би ли останал тук?
	Един мускул заигра на лицето му. След няколко секунди каза:
	— Не, не бих.
	После бавно постави пуловера на леглото, погали го и сложи ръка на коляното си.
	— Но съм тук. И ти си тук.
	Той не откъсваше очи от мен. Устата ми пресъхна. Дълбоко в себе си никога не повярвах, че смъртта на Деби е самоубийство, причините за които никой не можеше или отказваше да разбере. Бях убедена, че Ерик има някаква вина. Или беше направил нещо, за да я предизвика и да я накара да прибегне до толкова отчаяна крачка, или просто бе направил нещо с нея. И после я е обесил, за да изглежда като самоубийство. Никой така и не се постара да си обясни какво е правело розовото шалче на вратата, особено след като Ерик бе дал показания и бе уверил полицията, че не е идвал тук през онзи ден. От погледа му разбирах, че знае какво си мисля. Направих несигурна крачка назад.
	— Кам и Джейс идват да ми помогнат да си натоваря нещата. Трябва да са тук всеки момент.
	— Дочух, когато брат ти разправяше на някого, че има изпит — каза, стана и направи бавна крачка към мен. — Защо да го казва, ако не е истина?
	Сърцето ми блъскаше, мислите ми бяха в пълен хаос.
	— Мислех, че ще дойде по-рано. Имам време…
	Той се изсмя кратко, мрачно, после погледна встрани и прокара ръка през косата си.
	— Да не си се объркала нещо?
	Поех въздух и направих още една крачка назад към вратата. Майната му на багажа. Не исках да оставам в тази стая с него нито секунда повече.
	— Ще се върна някой…
	Ерих се изстреля напред толкова бързо, че не го видях как изобщо се придвижи. В един момент беше до леглото на Деби, секунда след това стоеше пред мен. Гърлото ми се отвори за писък, но така и не успях да извикам. Ръката му беше върху устата ми и стискаше толкова силно! Не ми позволи да издам и звук. Изви ръката ми и ме дръпна от вратата. Усетих как устата ми се пълни с вкус на метал след като зъбите ми се удариха в устните ми. Юмрукът му се заби в гърба ми, стисна и изви ръката ми. Загубих равновесие, десният ми крак поддаде, паднах на лявата страна в мига, в който чух как вратата се затръшва зад гърба ми.
	За секунда изгубих представа какво се случва. Бавно вдигнах глава и го погледнах през изпопадалата върху очите ми коса. Устните ми горяха. Съзнанието ми не можеше да догони събитията, но когато осъзнах какво се случва, страхът ме парализира, обгърна ме в ледена шушулка. Дъхът замръзна в гърдите ми. Той уви вързаната ми на опашка коса около ръката си и силно дръпна главата ми нагоре. Гореща лава се изсипа по гръбнака ми.
	— Ти си виновна.
	Хванах ръката му и се опитах да изскубна косата си от пръстите му. Скалпът ми пламна от болка.
	— Какво?
	— Не се прави, че не разбираш!
	Започна да ме влачи, докато застана на колене. Опитах се да сложа тежестта си на лявото коляно, но болеше.
	— Деби е мъртва заради теб!
	— Ти си луд. — Думите излетяха преди да успея да ги спра. — Ти си шибано лудо копеле. Ти Уби…
	Ерик ме пусна толкова бързо, че паднах на пода. И тогава ме удари с юмрук в лицето. Мислите ми бяха в тотален хаос. Паднах настрани, челюстта ме болеше, стаята се завъртя и изведнъж подът и таванът си бяха разменили местата. Опитах се да си поема въздух. Очите ми се напълниха със сълзи — толкова силно болеше. Лицето ми гореше. Бавно отворих уста. Мозъкът ми не можеше да обработи последователността на събитията. _Как така се стигна дотук? Нали си бях взела изпитите и всичко беше наред? Не, това не се случва, това не е истина._
	Всяка клетка в тялото ми беше вледенена. И всичко беше… толкова познато. Болката в устните, безчувствената ми кожа, ужасното бучене в главата. Това се бе случвало и преди — паднала на пода, с размътено съзнание от удар, който не предвидих, че идва в моята посока.
	И изведнъж бях пак на шестнайсет, свита от ужас като мъртъв ембрион на пода, докато Джеръми крещеше и удряше и биеше за нещо толкова глупаво. Безпомощна. Изплашена. Объркана. С разтреперани ръце и тяло.
	— Не съм луд. И не съм виновен, че Деби е мъртва — гласът му стържеше като ножче за бръснене. Гневен и заканителен. — Ако не й беше казала всички онези неща, ако не си беше навирала носа където не ти е работа, тя нямаше да скъса с мен.
	— Какво? — От устата ми течеше кръв. Избърсах я с трепереща ръка и не знам защо не можех да откъсна поглед от размазаното червено по ръцете ми. Познато. Прекалено познато.
	— Когато я пита за синините и охлузванията! И онази шибана неделя. Защо се намеси? Просто трябваше да се намесиш, нали? Защото винаги се месиш! — Тръгна към мен. — Просто трябваше да застанеш там _нарочно_, за да те ударя. За да излезе, че вината е моя? Но не беше моя, ти беше виновна, ти нарочно застана така, че да те ударя!
	И точно тогава гневът ми доминира над страха и направих нещо, което никога не бях правила с Джеръми, независимо колко зле са се развивали нещата. Не бях жертва. Никога нямаше да бъда ничия жертва. Никога повече.
	— Колко типично — изплюх думите. — Удряш някого, но винаги вината е на другия човек, никога не е твоя.
	— Млъквай, тъпа куца кучко!
	Сложих ръце встрани от тялото си и се опитах да не обръщам внимание на факта, че стаята се люлееше и въртеше във всички посоки.
	— Предполагам юмруците ти сами се изплъзват и се удрят по случайност в лицата на хората?
	— Само на тези, които го заслужават.
	— Деби заслужаваше ли го?
	Той изпсува.
	— Не смей да говориш за нея. Нищо не знаеш!
	Успях да стана и се запрепъвах назад към леглото. Сълзите замъгляваха зрението ми. Видях го как тръгва към мен. Обърнах се и грабнах най-близкото оръжие — лампата на нощното шкафче. Изскубнах я от контакта готова да го ударя в главата толкова силно, че да го метна през прозореца чак до другото общежитие. Той замахна към мен, подскочих назад и едната секунда загуба на равновесие му даде предимство. Изскубна лампата от ръката ми и я запокити в другия край на стаята. Тя падна върху дрехите ми и после отскочи от стената.
	Сърцето ми спря и после не знам защо паднах на пода. Свирепа болка експлодира в тила ми, опитах се да се превия на две. Стените се поклатиха. Премигнах, за да избистря зрението си, но ми отне цяла вечност да отворя очи.
	Следващото което помня беше, че лежах на пода по гръб между двете легла и гледах в тавана. Ерик ходеше напред-назад, стъпките му премазваха косата ми и кънтяха в съзнанието ми. _Кога съм си пуснала косата?_ Цялото ми тяло пулсираше, сякаш бях една огромна рана. Поех дълбоко въздух, но ребрата и гърбът ми се свиха конвулсивно от болка.
	— А, събуди се! — Застана над мен и се изкиска. — А дори не те ударих силно.
	Съзнанието ми беше като оплетено в паяжини. Вероятно бях паднала и изгубила съзнание. Вероятно имах сътресение, а това не беше никак хубаво, нали? Имах чувството, че се пробуждам. Бавно се изправих на лакти. Сякаш плувах в кал.
	— Загубих ужасно много време. Трябваше да… — Спря и започна да ходи из стаята с притиснати към челото длани. — Не исках, стана случайно.
	За какво говореше? С последни сили се опитах да седна и се облегнах на леглото. Кое е било случайно?
	— Просто… просто се случи. Дойдох да поговорим, да й докажа, че е направила грешка. Че трябва да бъдем заедно, но тя ми каза да си ходя. — Ръцете му паднаха до тялото и дланите му се затвориха в огромни юмруци. Въпреки болката, успях да се оттласна от леглото и се опитах да събера мислите си. — Не искаше и да ме чуе. А трябваше само да ме чуе. И да направи каквото й казвам. — Гласът му рязко се повиши и после затихна. — _Тя_ ме ядоса. И… и… я бутнах. Беше нещастен случай. Не беше нарочно. — И тогава изведнъж падна на колене до мен и заби два пръста под брадичката ми. — Беше нещастен случай. Тя падна назад. Не знам как стана, не разбирам. Вратът й се удари в ръба на леглото и чух как нещо се счупи. О, боже… — Той пусна брадичката ми, изви главата ми настрани и стана. Направи крачка назад и започна да скубе косата си. — Вратът й се счупи.
	Стиснах очи — не исках до съзнанието ми да достигне истината за смъртта на Деби.
	— Знаех, че никой няма да ми повярва, че е било злополука. Щяха да ме обвинят. Но вината не беше моя. Деби… тя просто не искаше да направи това, което й казвам. — Седна на ръба на леглото. — Тя не искаше да чуе.
	Ужас не беше думата, за това което изпитвах. През цялото време подозирах каква е истината. Но сега, когато я чувах от неговата уста, беше повече от шок.
	— Убил си я.
	При всяка дума устата и челюстта ми горяха от болка.
	— Стана случайно, беше злополука. — Той се изправи и пак закрачи из стаята. — Нямаше да се случи, ако ти си беше държала устата затворена. Ти си виновна.
	Ерик имаше дълбоки психически отклонения. В това нямаше никакво съмнение. Главата ми започна леко да се избистря, но болката в тила ми не спираше да пулсира. Обърнах глава, вратът ми изхрущя, болката беше нечовешка. Лицето ми беше подуто, ребрата вероятно пукнати, но осъзнавах, че колкото повече време оставах насаме с него в тази стая, раните щяха да стават повече и по-непоносими, ако изобщо… Не, не биваше да мисля така. Нямаше нужда да изпадам в паника.
	— Това тежи на твоята съвест. Ти си виновна. Деби щеше да е тук, ако не си беше отваряла устата, ако не беше застанала между нас — не спираше да повтаря и ръцете му се свиваха в юмруци и се отпускаха и пак се свиваха и знаех много добре, че тези юмруци щяха да се стоварят върху мен, и то с цялата си сила. — Ти провали всичко.
	Чух как телефонът ми звъни в другата стая, където бях оставила чантата си. Слаба надежда заблещука в гърдите ми. Може би Кам бе свършил? Или пък Джейс бе решил да дойде по-рано и да го изчака тук. _Моля те, господи! Дано е някой от тях._
	Ерик продължаваше да крачи из малката стая и да скуби косата си. После спря до ръба на леглото на Деби и започна да блъска с юмруци по главата си.
	— Ти провали всичко. И виж какво стана сега. Нямам никакъв избор.
	Телефонът ми пак звънна.
	_Моля те, моля те, моля те._
	Придърпах крака към гърдите си и зачаках някой да започне да блъска по вратата.
	— Това няма да ти се размине.
	Той отпусна ръце и ме погледна с обезумял поглед.
	— Кое да ми се размине?
	— Това. — Сложих длани на килима. Бях готова. Не знам за какво, но бях готова. — Както искаш го наречи, но няма да ти се размине.
	Телефонът ми пак звънна и сега вече той чу. Погледна към вратата и смръщи вежди.
	— Защо да ми се разминава? Нямам никакво намерение да бягам от нищо.
	Може би не беше напълно луд. Може би беше само наполовина луд?
	— Няма да бягаш от нищо, така ли? Защото можем да забравим, че това се е случило. — Това беше лъжа. По никакъв начин нямаше да забравя. — Можем да излезем и…
	Той поклати глава.
	— Нямам намерение да се измъквам — каза някак между другото, сякаш си говорехме за изпити. — Нямам намерение да си тръгна ей така.
	Нищожната ми надежда бе премазана и изпепелена за секунда, като при експлозия на катастрофирала кола. _Нямам намерение да си тръгна ей така?_
	— Звучиш сякаш нямаш намерение да излизаш от тази стая.
	— Не, нямам — изсмя се и се обърна към мен. — Само в черен чувал.
	Ужасът гръмна в стомаха ми като мина. Нямаше да седя и да чакам подходящия момент да стигна до вратата. Всички защитни инстинкти се задействаха. Оттласнах се и се изправих. Докато се надигах нагоре, тотално премазах болния си крак. А преди бях лека и гъвкава. И много бърза. Но това беше преди. Той се стрелна към мен и ме събори на пода. Изпищях. Нещо падна и се удари в стената, докато пръстите на Ерик се забиваха в рамото ми и ме натискаха към пода. Когато разширените ми очи срещнаха неговите, времето сякаш спря. Бавно започвах да осъзнавам и да потъвам в килима. Разбирах какво ме чакаше, разбирах какво се кани да направи. И тогава главата му се извърна към вратата. Някой блъскаше по нея. Очите му… това бяха очи на луд човек. Използвах тези няколко секунди, когато вниманието му беше отвлечено от блъскането по вратата. Свих ръка в юмрук, събрах цялата си сила и го ударих в устата. Главата му се изметна настрани, кръв потече от устните му и леко отпусна хватката около ръцете ми. Обърнах се настрани и отворих уста за да извикам.
	— Шибана кучка! — изръмжа той и заби юмрука си ниско в гърба ми. Ударът в бъбрека ме парализира.
	— Тес!
	Джейс. Беше Джейс.
	Вратата се огъваше и пукаше под ударите му.
	— Тук ли си? Добре ли си?
	Протегнах ръка към вратата. Пръстите ми се забиха в килима.
	— Джейс…
	Името му прозвуча като стон. Ерик ме затисна с тялото си тяло и тогава видях обезумелите му очи. Това бяха очите, в които стотици пъти с ужас бе гледала и Деби. Вероятно тези очи бяха последното нещо, което е видяла. Ужасът ме стисна като в преса. Писъкът ми разкъса тялото ми, но не знам дали успя да излезе през гърлото, защото ръцете на Ерик вече се затваряха около шията ми.
	Вратата се тресеше на пантите си.
	— Тес! Какво за бога! Тес!
	Паниката впи ледените си нокти. Ръцете му притискаха хранопровода ми, забиваха се в него. Отворих уста да извикам. Никакъв звук, никакъв въздух. Сърцето ми биеше както никога досега. Успях да го ударя с юмрук по брадичката, но той не отпусна.
	— Тес! — извика Джейс. Вратата се разклати сякаш я блъскаше с рамо. — Мамка му!
	Очите ми се наляха със сълзи и не можех… не можех да засмуча въздух. Забих нокти в кожата на Ерик. Усетих как се къса под пръстите ми. Вратата пак се разклати, но Ерик нямаше намерение да ми даде време да дочакам да я видя отворена.
	— Спри — изсъска, вдигна ме нагоре и ме удари в пода. — Спри!
	Мрак плъзна в ъгълчетата на очите ми, виждах размазано, на петна. Дробовете ми горяха и пожарът бързо пълзеше нагоре към гърлото. Исках да дишам!
	— Тереза! Бебчо! — извика Джейс и гласът му сякаш ме инжектира с отчаяна сила или със силата на отчаянието. Вратата се тресеше, огъваше, скърцаше.
	— Хайде, мамка ти!
	С последни сили започнах да удрям Ерик в гърдите, по лицето, по раменете. Мятах с крака и се опитвах да го махна от себе си, но той натискаше надолу, надолу и после сякаш потънах в пода и бавно се понесох из въздуха към някаква безкрайна пропаст.
	Знаех, че не трябва да се предавам, че не можех да се предам точно сега, но ръцете сами паднаха на пода. Нещо се разтресе някъде. Може би това беше смъртта на милиони лишени от кислород клетки. Не знам. Очите на Ерик бяха заковани в моите и сега вече знаех — това беше. Край. Клепачите ми се спуснаха. Последното нещо, което щях да видя някога в живота си бяха неговите очи. Точно като Деби. Не, не беше честно. Животът ми дори не бе започнал. Не бях прегърнала новото си бъдеще, не бях прегърнала Джейс, защото ако оцелеех след това, нямаше да му позволя да си тръгне отново.
	Но… сега вече нямаше никакво значение. Слухът ми изчезна. Чувах само пулса си.
	И след това тежестта изчезна. Въздухът се втурна с мълниеносна скорост в дробовете ми. Чух болезнен вик. Нещо или някой се счупи, изпука като суха клонка. Звукът идваше от много далеч, сякаш отвън. Главата ми беше толкова тежка, отпусната, като че нещо се беше случило с врата ми.
	— Господи, отвори очи. Хайде бебчо, отвори очи! — Нечие голямо тяло трепереше до моето. — Толкова съжалявам. Мамка му. Отвори очи. _Моля те._
	Имах чувството, че клепачите ми са залепени, но се опитах да ги отворя. Дълбоките сиви очи на Джейс. По-тъмни отколкото някога ги бях виждала.
	— Тук съм — каза и ме притисна по-силно към себе си. — Остани с мен, Тес! О, господи, не ме оставяй. Остани. Моля те… Аз…
	Устните му се движеха, но не разбирах нищо. Не можех да задържа очите си отворени. И после нямаше нищо.
	Само мрак.


>	Двайсет и девета глава

	Равният и ритмичен звук на нещо, което правеше бип, бип, бип пробиваше като с бормашина през мъглата и съня. Гърдите ми се повдигнаха и поех на пресекулки въздух.
	— Тереза! — Нещото, на което лежах, се размърда и огъна под нечия тежест. Една хладна ръка се притисна към бузата ми. — Тук ли си?
	Дали бях тук? Май да. Усещах, че съм в някакво твърдо легло и че чувам гласа на брат ми. Главата ми тежеше, сякаш някой я бе залепил за матрака. Бавно премигнах и отворих очи. Светлината в помещението беше прекалено силна. Бавно се адаптирах към светлината и разбрах, че съм в болнична стая. Бели стени, телевизор, грахово зелени пердета, които спускат около леглото, когато болният умре.
	— Хей — каза нежно Кам. — Как се чувстваш?
	Бавно обърнах глава, прокарах език по небцето си.
	— Чувствам се… странно.
	Гласът ми беше пресипнал и челюстта ме болеше, когато говорех.
	— Спиш от доста време, достатъчно дълго, че да могат мама и татко да дойдат дотук. Че и малко повече — каза мрачно Кам и наля вода в една пластмасова чаша. — Сега са в коридора и говорят с полицията.
	Полицията? Гледах го тъпо и не можех да разбера защо се прави на медицинска сестра и така внимателно повдига главата ми и ми дава да пия. Хладната вода ми подейства като скок в басейн в горещ летен ден. После остави чашата на масичката и ме погледна сякаш едва сега проумяваше нещо.
	— Не помниш, нали?
	Поклатих глава и се опитах да направя някаква мимика, но жестоката болка в слепоочията ме спря. Кам погледна към вратата сякаш му се искаше да хукне да извика някого, но после сложи ръка върху моята и тогава видях кокалчета си. Бяха червени, издрани, подути. Кожата ми се изопна и не ми позволи да извършвам никакви движения. Мъглата започна да се вдига.
	— О, господи!
	Очите му се наляха с тревога.
	— Спомняш си?
	— Ерик. Той…
	— Знам. Всички знаем. Не се тревожи за него повече — каза Кам и нежно сложи ръка на рамото ми. — Не трябва да мърдаш. Имаш сътресение. Съвсем мъничко, но не бива да се движиш. Нали?
	Едва сега забелязах системата и иглата във вената ми. Спомних си за ужасния звук като от счупена клонка.
	— Мъртъв ли е?
	— Не, мамка му и изрод. Ще ми се. — Лицето му беше гневно. — Джейс му счупи челюстта и го извади от строя за една седмица. Но заминава директно в затвора. Дошъл в съзнание, когато полицията и линейките били вече там и започнал да разказва на всички какво е направил с Деби и през цялото време не спирал да повтаря, че… — Устните му се свиха в права черта.
	— Че _аз_ съм виновна — казах и затворих очи при спомена за лудостта му, но веднага след това ме притисна друга тревога. — Къде е Джейс?
	Кам отмести поглед встрани.
	— Последно го видях с полицията.
	— Какво? — започнах да се надигам, но той ме спря. — Как така с полицията? Какво искаш да кажеш?
	— Не, не е загазил. Трябваше да говори с тях. И ти ще трябва да говориш с тях и да дадеш показания.
	— Преди колко време беше това?
	Кам се размърда, сякаш изпитваше някакво неудобство.
	— Задържаха го, когато те доведохме тук. Оттогава не съм го виждал. Дойдох направо в болницата.
	Не е виждал Джейс? Тоест Джейс не беше идвал да ме види? Затворих очи и се опитах да отблъсна емоциите. Той бе казал, че иска да говори с мен, беше дошъл, беше спасил живота ми. Само защото сега не беше тук, не означаваше, че трябва да изпадам в нервна криза. Освен това в момента имах по-важни неща на главата и в главата си. Отворих очи. Кам ме гледаше.
	— Ти наистина го обичаш, нали?
	— Да — въздъхнах.
	Той се размърда пак, изпсува тихо и каза:
	— Знам, че преди не искаше да ме чуеш, но сега ще слушаш, независимо дали искаш или не. Тоя задник е тъпо копеле. Но задник или не, глупакът те обича.
	Отворих уста, но той продължи.
	— Да, знам че те отблъсна и всичко, но той е мъж и като всеки мъж е тъп. Хей, дори аз мога да го призная. Ние мъжете правим само глупости — каза и се наведе към мен със заговорнически тон: — Това ми напомня на Ейвъри… знаеш каква беше в началото. Тя си имаше други причини, други проблеми и трябваше да се пребори с тях сама. И мисля, че точно това прави в момента Джейс. Не съм Джейс, не съм на негово място, но мисля, че е така. Джейс има… проблеми, има… Джак.
	— Знам — казах тихо и преглътнах сълзите. Всичко около Джейс беше толкова объркано. Винаги е било така. И не бях сигурна, че е достатъчно само да се разбере със себе си и да се изправи срещу проблемите си. Има неща в живота, които просто не можеш да заобиколиш.
	Кам погледна в скута си и въздъхна.
	— Знаеш ли, преди време той ми каза, че изпитваш вина заради това, което направих с Джеръми.
	Погледнах го и усетих как очите ми се разширяват от изненада.
	— Не трябва да чувстваш вина — каза и ме погледна в очите. — Това, което направих с него… да, бих го направил пак. Никога не си имала никаква вина. Разбра ли ме? Може да мълчиш и да не казваш истината, но повярвай ми, Тес, винаги знам, когато хората не споделят и трупат в себе си до мига, в който тишината гръмне. Ти беше _дете_! А аз напълно осъзнавах какво правя. Единственото нещо, за което съжалявам е, че се чувстваш виновна за нещо, което не си направила ти, а _аз_, по мой _собствен избор_.
	Малко ми бе олекнало след разговора с Джейс, но сега цялата тежест и чувство за вина изчезна. Не знам как Кам го направи, но истинско чисто чувство на облекчение се разля в мен и сякаш някой ме хвърли във фунията на торнадото. Буца стискаше гърлото ми и сълзи започнаха да напират към очите ми.
	— Не плачи, Тереза. Не исках…
	— Няма да плача — подсмъркнах няколко пъти и попих сълзите си. — Благодаря ти.
	— Не е нужно да ми благодариш.
	Не казах нищо, защото едва ли имаше нужда да го чува, но думите му бяха като спасително въже в средата на океан с акули и аз грабнах това въже и с все сила започнах да се изтеглям нагоре.
	— Обичам те така, както обичам къпкейкчета.
	Широка усмивка се разля по лицето му.
	— Глупаче такова, и аз те обичам.
	Малко след това майка и татко влязоха в стаята. Татко имаше вид сякаш всеки миг ще убие някого. Мама също, но на нея повече й отиваше. Буквално изкъшкаха Кам и се настаниха около мен като две кокошки и мръднаха чак когато полицаят дойде да вземе официалните ми показания.
	Никак не беше лесно да преразкажа всичко, което се случи в онази стая. Винаги си бях въобразявала, че съм силна, но и този мит се разпадна, когато стигнах до признанието на Ерик как е убил Деби и как после е направил така, че да изглежда като самоубийство. Не спирах да треперя, докато разказвах как ми е повтарял, че няма да си тръгне от стаята _просто ей така_. Ерик бе планирал да се самоубие след като убие мен. Той бе казал, че аз съм виновна за нейната смърт, но вероятно е изпитвал вина, щом е обмислял самоубийството си. Може би се бе опитвал да зарови дълбоко тази вина, но не бе успял. Исках да вярвам, че вината го измъчва. Не можех да приема, че би живял безгрижно до края на живота си.
	Татко вдигна разранената ми ръка и я сложи под брадичката си. Младият следовател затвори бележника.
	— Това е всичко, от което се нуждаем засега — каза и отстъпи няколко крачки от леглото. — Почивайте си и ако имаме други въпроси, ще ви се обадим допълнително.
	— Ако имате други въпроси, ще се обадите _на мен_ — каза баща ми, вече влязъл в ролята на зъл адвокат.
	Момчето кимна и си тръгна, а след него се появиха лекар и медицинска сестра. Изглеждаха по-млади от мен. Какво ли не ми правиха, даже ми пъхнаха едно фенерче в очите. Вляха ми леки болкоуспокояващи през системата и когато най-сетне започнаха да действат, се почувствах съвсем добре. Мама опъна тънката завивка върху гърдите ми.
	— Утре ще те изпишат и с баща ти мислехме да си дойдеш у нас за Коледа. Така ще е по-добре отколкото да разчиташ само на Кам.
	Брат ми погледна въпросително от ъгъла на стаята.
	— Така ще сме по-спокойни — добави баща ми и стисна ръката ми. — Наистина.
	— Вие ще сте най-спокойни, ако зареже колежа и се върне да живее цял живот при вас — обади се Кам. Мама му хвърли рязък поглед.
	— След това, което се случи, да. Искам я у дома поне през следващите три десетилетия.
	— Само три? — промърморих.
	Тя сви устни и каза:
	— Нямаш никаква основателна причина да оставаш тук до Коледа.
	Една голяма част от мен искаше родителите ми да ме вземат и да ме отведат у дома. Щеше да е по-лесно и там спокойно можех да се окопая в стаята си до Коледа и да не подавам нос дори в коридора. Звучеше много съблазнително като идея, но знаех, че ако тръгна с тях сега, имаше голяма вероятност никога да не се върна в колежа. Щях да искам да остана там, където бих се чувствала в безопасност, там, където всичко ми беше познато, където имаше уют и топлина.
	Но тук имах живот — колежа, възможността за кариера, която може би щеше да ми хареса, имах бъдеше и вече не бях дете. Не можех да разчитам на родителите си да ме люлеят в люлка всеки път, когато нещо се случи. Защото, колкото и болезнена да беше тази мисъл, те нямаше да ми се притичат на помощ цял живот.
	— Не знам, мамо, нека помисля — казах най-накрая. Може би така беше по-добре, отколкото веднага да им сервирам вече взетото решение, че няма да тръгна с тях. Не бяха никак доволни и започнаха да протестират, но тогава Кам стана, погледът ми проследи неговия и мисля, че сърцето ми спря да бие за няколко секунди.
	Джейс стоеше на вратата, къдриците му летяха във всички посоки, бронзовата му кожа беше по-бледа от всякога. Тъмният син пуловер висеше на тялото му, целият усукан и изкривен. Бялата му тениска се подаваше размъкната сякаш някой го беше дърпал. Беше смачкан, намачкан, но в моите очи той беше най-великолепният мъж, най-красивият мъж, който някога бях виждала. В ръцете си носеше квадратна розова кутийка. Погледите ни се срещнаха и той спря като замръзнал. Очите му бяха наситено сиво и в тях видях облекчение и нещо ново, нещо което не можех да назова с думи. Но това ново нещо изцяло променяше красивите му черти. Въздухът напусна дробовете ми. Майка ми стана и се покашля деликатно:
	— Е, тя си има компания, нека да я оставим да си почива.
	Татко я изгледа изумен, хвърли едно око на Джейс, после на мен, после отвори уста:
	— Може би ние…
	Майка ми го изгледа кръвнишки и каза:
	— Ние ще се върнем утре сутринта. Обичам те, слънце.
	И след това ме целуна по бузата.
	— И аз те обичам.
	Татко целуна другата ми буза и с огромно нежелание отстъпи от поста си до леглото ми. После мина покрай Джейс, каза му нещо много тихо, а Джейс кимна безмълвно. Боже, дори не исках да си помислям какво е избълвал баща ми. Кам потупа Джейс по гърба, което много ме учуди, защото за първи път двамата се държаха като зрели хора, тоест не се удряха с юмруци по раменете и не си размахваха по някой среден пръст. А когато Кам се държеше според възрастта си, нещата бяха сериозни.
	Джейс не помръдна, докато Кам и родителите ми не изчезнаха някъде по коридора. После направи две големи крачки и вече седеше на леглото ми. Въздухът в стаята натежа от тишина, докато Джейс внимателно оставяше кутийката до каната с вода. Бедрото му опираше в моето. Сърцето ми буквално заблъска в стакато, когато връхчетата на пръстите му докоснаха бузата ми и после улови едно кичурче и го прибра зад ухото ми.
	Той огледа лицето ми, очите му не пропуснаха нито една драскотина. Дясната ми буза беше подута, сякаш бях лапнала цял портокал и го бях натъпкала там. Устата ми беше разцепена и подута, кожата около очите ме болеше. Обзалагам се, че съм изглеждала като ритана в главата, което не беше далеч от истината.
	— Нарани ли те? — попита. Гласът му бе деформиран от тревога и страх да чуе истината. — Искам да кажа… повече отколкото мога да видя.
	В началото не разбрах какво ме пита. След дълга пауза загрях.
	— Не, о, за бога, не!
	Той затвори очи и пое дълбоко въздух, който сякаш разтърси тялото му.
	— Когато най-накрая разбих онази врата и го видях върху теб… ти просто _лежеше_ безжизнено… и си помислих, че е прекалено късно. Помислих си, че… вече те няма.
	— Мислех, че ще умра в онази стая, с него или преди него, не знам, но ти дойде навреме — уверих го. — Ти спаси живота ми. Благодаря ти. — В тези две думи събрах всяка една емоция, която бях в състояние да изпитам. — Благодаря ти.
	— Никога не ми е минавало през ума, че ще дойде време да ми благодариш за такова нещо. — Наведе се към мен и сложи ръка до рамото ми, като много внимаваше да не ме притисне. Сведе глава към мен, целуна лявото ъгълче на устните ми и остана така, докато говореше. Всяка негова дума галеше устните ми, сякаш с докосване запечатваше изреченото.
	— През последните седмици се държах като пълен задник. И знам, че сега не е времето да говорим за това, но трябва да кажа тези неща. Става ли?
	Въздъхнах тежко.
	— Добре.
	Джейс опря връхчетата на пръстите си до лявата ми буза.
	— Дълго време не допуснах момиче до себе си заради Джак и Кари. Но ти… ти си различна. Ти ми влезе под кожата и изкопа тунелче право до сърцето ми. Може би още тогава, когато се целунахме за първи път, ти влезе там и аз си мислех, че мога да се справя с това… с тези чувства. Но после, когато разбрах колко дълбоки са станали, се изплаших. Ужасно се изплаших. Не исках да ме боли пак. Не исках да загубя някого, така както загубих нея. Но после почти те загубих. И точно от това се бях страхувал. Почти те загубих преди да те имам. И това ме убива.
	Той затвори очи и опря челото си в моето.
	— Исках да говорим за това, затова ти пуснах онова съобщение. Защото дяволски ми липсваше и си помислих…
	Той надигна глава, влажните му очите блестяха. Поклати глава. Гърлото ми се сви от болка за него.
	— Както и да е, ще говорим за това по-късно, не ти трябва тези глупости сега. Трябва да почиваш. После ще говорим.
	Исках да му кажа, че копнея да чуя тези глупости _сега_, че ми е хубаво да ги слушам, че искам да чуя повече, защото суровият му глас ме раздробяваше и после залепваше парченцата, изпълваше ме с надежда и караше последните събития да изглеждат толкова далечни. Но той не ми даде възможност да кажа всичко това, защото се пресегна и вдигна розовата кутийка.
	— Взех го за теб след часа по музика и исках да ти го дам, когато дойдох да помогна на Кам за багажа ти, така че може да не е съвсем прясно. — Бузите му леко порозовяха. Отвори кутията. — Глазурата е с ванилия и ягода. Аз… знам, че харесваш с такава глазура.
	Погледът ми следеше червените петна на бузите му. Толкова рядко човек можеше да види Джейс несигурен или притеснен от това, което прави. Погледна ме изпод миглите си и каза:
	— Може би сега не си гладна, но ако искаш малко глазура?
	Стомахът ми беше празен, но всички други емоции давеха глада. Наистина не бях гладна, но той изглеждаше толкова разколебан и несигурен — не можех да му откажа.
	— Да, с удоволствие.
	Устата му се изви нагоре, както винаги само от едната страна и потопи кутрето си в розовата глазура. Не очаквах, че ще ям от кутрето му. Когато го вдигна до устните ми, очите ни се срещнаха, отворих уста и онова познато пърхане се появи в гърдите ми. По никакъв начин не можех да погледна встрани, докато поемах пръста му в устата си и опитвах от прелестната сладост. А той не откъсна очи от моите, докато не изядох цялата глазура. Усещах лицето си топло.
	Джейс остави празната кутия настрани и наведе глава към мен. Езикът му плавно мина по долната ми устна. Едва успях да поема дъх.
	— Имаше малко глазура по устната ти.
	— О! — Разбира се, вече бях загубила дар слово. Не можех да се сетя какво се казва в такива случаи. Той се надигна, очите му грееха с мека топлина.
	— Сега май излъгах.
	Усмихнах се.
	— Май?
	— Добре де — каза и много внимателно преплете пръсти в моите. После прокара устни по охлузеното ми разранено лице и каза: — Излъгах.
	Засмях се с глас.
	— Нямам нищо против такива лъжи.
	— Нямаш нищо против вкусни лъжи?
	Кимнах и усетих как напрежението му изчезва и отпусна рамене. Но когато се прозях, той застина.
	— Трябва да те оставя да се наспиш.
	Лекарствата действаха доста бързо и не можех да отрека, че ми се спеше, но не исках да си казваме довиждане. Погледнах сплетените ни ръце. Кутрето му беше розово от ягодовата глазура.
	— Ще… ще останеш ли при мен? Докато ти позволят?
	Очите му грейнаха. Устните му се усмихнаха.
	— Бебчо, целият съм твой… ако ме искаш.
	Тези думи бяха натежали от толкова много други неизречени истини. Усетих силен спазъм в гърдите си.
	— Искам те.
	Той наведе глава, целуна ръката ми и я пусна. Изправи се с грация, за която искрено му завидях и тръгна към завесата. Дръпна я плътно, обърна се към мен и ми намигна закачливо. После ми помогна да се преместя настрани и легна до мен. Тези легла не бяха правени за такива високи мъже. Беше тясно, но не ми пукаше. Обърна се настрани. Главата му беше на сантиметри от моята и после много внимателно, сякаш докосваше порцеланова кукла, сложи длан върху корема ми.
	— Удобно ли ти е?
	Независимо от тъпата болка къде ли не и като изключим факта, че лежахме в болнично легло, ми беше по-удобно от всеки друг път във всяко едно друго легло, в което бях спала.
	— Да.
	— Добре — каза и ме погледна в очите с топла настоятелност, която бих определила като любов. — Ще им се наложи да ме вдигнат с кран от това проклето легло, защото нямам намерение да ходя никъде.


>	Трийсета глава

	Изписаха ме на другия ден следобед и ми връчиха рецепта за болкоуспокояващи, в случай че ме заболи главата или другите наранявания ме притесняват. Но след като спах цялата нощ, свита до Джейс на тясното легло, се чувствах удивително по-добре от предишния ден. Разбира се, болеше тук-там и се движех със скоростта на трикрака костенурка, но бях съвсем наред. Бях _жива_.
	Майка и татко ме гледаха с готовност да ме грабнат, да ме натоварят на колата и да ме закарат в нас, но им казах, че няма да си ходя. Така или иначе щяха да останат в хотела още два дни. Казах им, че се прибирам в апартамента си. Джейс търпеливо чакаше, облегнат на вратата на джипа с ръце пъхнати в джобовете на джинсите си.
	— Не искам да те оставям така — каза мама.
	— Добре съм, наистина. Искам да си отида в апартамента и да се отпусна и да си почивам.
	— С него? — измърмори недоволно баща ми и огледа момчето, за което домът ни винаги бе отворен, в което баща ми никога не се бе съмнявал и винаги му бе имал безгранично доверие. Въздъхнах.
	— Да, с него.
	— Той сега гадже ли ти е или какво? — попита, а аз нямах никаква представа как да отговоря на този въпрос. Не знаех какво сме. Колебанието ми не мина незабелязано от майка ми. Лицето й беше замислено и угрижено.
	— Ще отида да говоря с него — каза твърдо баща ми.
	— Не — възразих бързо. — Няма нужда да говориш с него. Няма никаква нужда.
	Татко беше готов да спори, но мама сложи ръка на гърба му и каза:
	— Обади ни се по-късно. Просто да ми кажеш как се чувстваш.
	— Непременно — обещах.
	Бях убедена, че Кам ще наминава на всеки два часа да проверява как съм. Да, със сигурност следваше дълъг период на проверки. Последваха нови прегръдки и целувки и най-сетне ме пуснаха да тръгна към Джейс. Той се оттласна от вратата и я задържа отворена, докато се кача.
	— Баща ти май иска да ме заведе на лов? — Хвана лакътя ми и ми помогна да седна. — Нещо като специална ловна игра, където аз ще съм дивеча.
	Засмях се.
	— Знаеш ли, никак не си далеч от истината.
	— Страхотно — каза и притича пред колата. Качи се и ме погледна. — А като си помислиш колко ме обичаше.
	Това също беше вярно.
	— Това беше преди да заподозре, че между нас има нещо.
	— Нещо между нас — прошепна. Застинах. Не каза нищо чак докато излязохме от паркинга на болницата. — Да, определено има нещо между нас.
	Не знаех какво да отговоря, защото това, което исках да има между нас, бе същото нещо, срещу което той се бе борил седмици наред. Но после вчера… и нещата, които каза преди да легне в леглото при мен.
	Джейс хвана ръката ми и не говорихме повече чак до апартамента. Имаше нещо успокоително в тишината и използвах времето да събера мислите си. Намерихме място за паркиране пред входа на Юнивърсити Хайтс. Така поне нямаше да зъзна на студа, понеже бях много леко облечена. Камионът на Кам беше на паркинга и когато стигнахме до моя етаж, чух смеха на Ейвъри през вратата на техния апартамент.
	— Мислиш ли, че ще й предложи скоро? — попитах шепнешком и отключих вратата. Той кимна.
	— Обзалагам се, че ще й предложи по Коледа.
	Щеше да е толкова хубаво, но този път имах чувството, че Кам нямаше да планира нищо. Просто щеше да й го тръсне ей така. Но както и да й предложеше, тя щеше да се съгласи и после три дена яла, пили и се веселили и живели щастливо за вечни времена. А моето щастие за вечни времена? Все още се надявах, че е възможно, че тепърва предстои.
	Застанах в средата на апартамента на Кам. Грешка — на нашия апартамент. Може би никога нямаше да свикна да мисля за това място като наше. Огледах познатите мебели — износения диван, големия телевизор, с който брат ми толкова се гордееше. Големият куп с видеоигри беше изчезнал заедно с цялата видеосистема. Всичко бе преместено в апартамента на Ейвъри.
	Емоциите заседнаха като буца в гърлото ми. Погледнах към тясната кухня и видях тавичките за печене на сладки върху печката. Закуцах бавно напред и изведнъж усетих тежестта на всичко, което се бе случило. Джейс затвори вратата зад нас и сложи ръка на рамото ми.
	— Добре ли си?
	— Да — казах по-скоро за да се уверя, че наистина съм добре. — Просто тогава… не вярвах, че някога ще видя това място отново.
	Той ме завъртя към себе си и сложи разраненото ми лице му в дланите си. Чертите му бяха изострени от неизречени емоции. Страх. Адреналин. Облекчение. И когато погледите ни се срещнаха, знам, че и двамата изпитвахме едно и също. Почти загубихме бъдещето си и сега ни се даваше втори шанс. И двамата го осъзнавахме и знаехме какво означава това.
	— Имам нужда от теб. — Гласът му бе дълбок, натежал от признанието. — Сега, нуждая се от теб сега.
	Нямаше никакво съмнение какво иска, от какво се нуждае, защото аз исках същото.
	— Да.
	Ръцете му трепереха, когато притисна устни към крайчето на устата ми. После целунаха бузата ми и се плъзнаха към любимото му местенце под ухото. Приглушен вик избяга между устните ми, когато засмука мекото на ухото ми. Болката между краката ми пулсираше, желанието ми се разрастваше, но не желанието, а любовта беше горивото, което разпалваше огъня по кожата ми.
	— Това искам — каза и плъзна ръце по тялото ми. — Искам теб. Винаги. Искам само теб.
	Обвих ръце около врата му.
	— Искам те.
	Дълбок стон се откърти от гърдите му.
	— Мога да живея без храна, без вода, мога почти да живея само от тези думи. И да пия от тях.
	— Почти? С какво би живял?
	Широките му длани обхванаха дупето ми и ме вдигна. Тръгна на заден ход и каквото и да имах да казвам, изчезна, когато опря гърба ми на стената до дивана и ме притисна с таза си и впи устни в шията ми. Увих крака около кръста му. Той се настани между бедрата ми, а аз извих глава назад и оголих шията си за него.
	Той захапваше нежно кожата ми, после минаваше леко с език, засмукваше, а тазът му се впиваше в мен и ме побъркваше от очакване и желание. После вдигна глава, целуна брадичката ми, устните ми, внимаваше да не докосва наранената ми буза. Избута жилетката от раменете ми и докосна гърдите ми през тениската. Зърната ми моментално се втвърдиха като деликатни чувствителни пулсиращи перли. Остро пронизващо желание се стрелна от гърдите надолу към слабините ми, той се притискаше и пулсираше, впит в най-деликатната ми точка.
	— Съжалявам — изръмжа. — Съжалявам, ако е много грубо. Ако те боли…
	— Не ме боли — уверих го и прокарах пръсти по раменете му. Тялото ми беше в рани, болеше, но потребността да бъда с него беше по-силна. — Няма да се счупя.
	— Дяволски съм щастлив да го чуя. — Когато ме прегърна през кръста, ръцете му трепереха и издаваха неконтролируемото му желание. — Защото ти си играчката, с която мисля да си играя много, много дълго и за много време напред.
	Погледнах го въпросително, но той ми намигна дяволито, леко отмести краката ми от кръста му и ме сложи да стъпя на пода.
	— Преди това искам да говорим… — каза, издърпа жилетката ми от ръцете и я запрати на пода. В този момент не можеше да се говори. Не беше нужно. — … преди да продължим, но не мога да чакам. Трябва да се любим! Искам да съм в теб! — Пръстите му се увиха около подгъва на тениската ми. — Ако не ме искаш, ако не искаш да го правим, кажи ми, ще се отдръпна. — Гледаше ме настойчиво със сивите си очи, които ме разтапяха. — Ще направя както ти искаш, всичко, което ти искаш. Ако ми кажеш да се махна, ще го направя, но ако ми кажеш да остана, ще бъда толкова дълбоко в теб! Няма да ти се вярва, че някога ще изляза.
	След тези думи, при вибрациите на дълбокия му дрезгав глас, усещах жар в тялото си. Влага се стичаше между краката ми. Понякога, когато бях с него, си мислех, че не знам къде съм, мислех, че не съм на мястото си, но сега бях толкова готова за него.
	— Но знам това… — продължи и бедрата му опряха в моите. — Направих ужасна грешка, когато те отблъснах. Бях страхливец, прекалено уплашен да не бъда отново засегнат. И когато те видях да си тръгваш… болеше. Причиних болка на теб и на себе си. И никога, абсолютно никога не съм съжалявал толкова много. Съжалявал съм за много неща, но никога така, както съжалявам за това, което ти причиних.
	Попивах всяка негова дума и знаех какво означава това за мен и за него, _за нас_. Но нищо не ме бе подготвило за следващите му думи, които сякаш ме разтвориха, за да може да излее чувството си в мен. Той опря чело върху моето и ме целуна — нежна копринена целувка. После бавно разтвори устните ми и кадифеният му език се плъзна по моя.
	— И искам, готов съм да прекарам целия си живот, за да се реванширам за това, което ти причиних, готова съм да изпълнявам всяко твое желание, защото те обичам, Тес. Толкова те обичам, Тес. Никога не съм обичал никого така, както обичам теб. Никога в целия си шибан живот. — Очите му горяха от глад и любов. — Моля те, Тес, нека ти докажа.
	Гледах в красивите му очи, сърцето ми биеше все по-бързо и по-бързо, пърхането в стомаха ми се засили. Веднъж вече ми беше казал, че ме обича, но тогава думите бяха излезли в миг на страст и се изгубиха във всичко, което се случи след това. Но тези думи сега означаваха много, означаваха друго. И само това имаше значение. Хората правят грешки през целия си живот. Само господ знае колко пъти бях казвала грешните думи. Бях професионалист в сътворяването на колосални грешки. И Джейс бе допуснал грешка, но беше готов да се реваншира и да ми докаже, че съжалява. И аз бях повече от готова да му позволя да ме обича. Коленете ми се огъваха. Не знам колко дълго стоях и се опитвах да кажа нещо. Най-накрая единствената дума, която успях да заформя беше:
	— Остани.
	Джейс затвори очи.
	— Да, да!
	Тениската ми падна с невиждана бързина. Той определено имаше талант в събличането на жени. Пръстите му се разпериха по ребрата ми точно под дантелата на сутиена ми. Цялото ми тяло сякаш се изчерви под погледа му, който попиваше голотата ми.
	— Боже мой, колко си красива! Няма по-щастлив човек от мен. — Той целуна вдлъбнатинката между гърдите ми и после всяко зърно. — Но има едно местенце в теб, което е още по-красиво.
	Джейс спусна устни по корема ми, езикът му потъна в пъпа ми и после падна на колене. Тялото ми се изви като лък, засмуках въздух през зъби и го задържах, докато започнах да треперя. Той събу гуменките ми и започна да събува чорапите. Измъкна единия и се усмихна.
	— Чорапки с елфчета?
	— Наближава Коледа.
	— Сладко! — Захвърли го през рамото си. Бързите му нетърпеливи пръсти сами намираха пътя си под спортните панталони, които Кам ми беше донесъл. Плъзна ги по бедрата ми и дъхът ми спря.
	— Ето, почти сме там — каза и притисна устни към дантелата на бикините ми. Вълната от течно желание ме събори. Той ме погледна през гъстите си мигли.
	— Нали знаеш колко много обичам да ям сладки неща.
	— О, господи!
	Смеейки се гърлено, леко хвана с пръсти бикините ми и в следващата секунда вече бяха на пода. Бях почти гола, а той напълно облечен. Почувствах се крехка и ранима, а той се изправи като хищник над мен. Ръцете му се плъзнаха зад гърба ми и разкопча сутиена. Зъбите му се забиха в каишките и започна бавно да ги сваля надолу. По пътя захапваше и кожата ми. Когато успя да свали сутиена ми със зъби, направи крачка назад, за да се наслади на добре свършената работа.
	— За бога, бебчо, на човек може да му се вземе акъла. Погледни се само!
	Сложи ръка на ханша ми и ме закова на място. Крайчетата на къдриците му погъделичкаха гърдите ми. Нервите ми се изопнаха до предел. Но тогава засмука зърното ми и напрежението в тялото ми нарасна. Удоволствието ме връхлиташе вълна след вълна. Пръстите ми се забиха в косата му. Свободната му ръка се плъзна между бедрата ми и пръстите му леко се плъзнаха по пулсиращата точка. Простенах, главата ми се отпусна назад и се удари в стената.
	Той вдигна глава и прокара нос по шията ми.
	— Обичам те, Тес. Обичам те толкова много.
	Мускулите ми се свиваха в болезнени контракции. Едва ме докосваше, а аз вече бях готова да излетя.
	— Обичам те, Джейс.
	— Кажи ми го пак — каза с устни в гърдите ми. — Искам да го чувам пак, и пак.
	— Обичам те. Обичам те — повтарях, загубена в света на емоциите. Бедрата ми трепереха и се притискаха към ръката му. Той се усмихна като доволно дете.
	— Как обичам да го чувам!
	Пръстът му се плъзна в мен и ме изстреля в космоса. Тялото ми се разтресе. После го изкара и започна да гали най-чувствителната ми точка.
	— Господи, колко си мокра! Харесва ли ти?
	— Да — прошепнах. — Много.
	Тъмната му коса гъделичкаше зърната ми, устните му попиваха влагата от кожата по шията ми. Тих стон се откърти от гърлото ми, когато разтвори краката ми още по-широко. Стоях оголена пред него. Езикът му се спусна от пъпа и спря между краката ми. Ток потече по вените ми.
	— Толкова си красива. — Целуна вътрешната част на бедрата ми. — Толкова сладка.
	Езикът му се плъзна леко и ме разтвори. Треперех. Ръцете ми се свиваха в юмруци в косата му. Той покри с устни възбудената до болка плът между краката ми и започна да движи езика си ту бавно, ту бързо и гладно сякаш животът му зависеше от това. Извиках. Притисках се към езика му, а той се движеше все по-бързо. Жестоката огнена топка се раздуваше в мен и накрая експлодира. Вълните на удоволствието ме заляха. Не можех да дишам, мускулите ми се свиваха и отпускаха. Той ме държеше здраво, притискаше ме до устата си и изсмукваше всяка капка.
	Когато и последният спазъм утихна, Джейс се изправи. Устните му бяха мокри и подути. Прегърна ме и ме притисна към гърдите си. Когато сложи ръка на врата ми и дръпна главата ми назад, очите му горяха от любов и желание. Пенисът му се притискаше към корема ми.
	— А сега ще се любим.


>	Трийсет и първа глава

	Джейс ме вдигна и ме занесе в спалнята. Сложи ме да легна върху купчината възглавнички, които бях успяла да събера за краткото време откакто живеех тук. Направи крачка назад и без да откъсва очи от мен започна да се съблича. Гледах го как маха дрехите си една по една и си мислех, че едва ли има по-еротично и възбуждащо нещо на света от тази гледка. Първия път, когато бяхме заедно, бързахме. Не че не беше хубаво, не че не беше зашеметяващо, но тогава всичко стана толкова бързо. Този път щеше да бъде съвсем различно. Нервите ми се изопнаха до краен предел, защото сега наистина щяхме ще правим любов. За мен щеше да е за първи път.
	Когато го видях гол пред мен, кълна се, не можех да се насилия да дишам. Тялото му беше истинска мечта, сбъднат сън. Широки рамене, добре оформен гръден кош, здрави мускули, тесен таз, краката — дълги и стройни, а това между краката му беше… наистина забележително. Беше много възбуден, искаше _мен_, обичаше _мен_.
	Джейс тръгна към леглото, крачеше като хищник, качи се върху мен, ръцете му ме обгърнаха, затвори ме в клетка.
	— Докосни ме — каза настоятелно той. Гласът му беше мрачен, тежък. Нямаше нужда да ме подканя втори път. Сложих ръце на гърдите му, плъзнах ги по стегнатите мускули на корема му и после бързо надолу. Обвих длани около пениса му. Тялото му потрепери при допира ми. Изметна глава назад и простена дрезгаво. Ръцете ми се движеха по цялата му дължина.
	— О, господи…
	Главата му се отпусна безпомощно. Усмихнах се.
	— Харесва ли ти?
	— Харесвам всичко, което правиш. — Целуна челото ми и после обсипа цялото ми лице с целувки — брадичката, клепачите, дори върха на носа. — Всичко.
	Събрала смелост от думите му, аз стиснах леко и завъртях длан около връхчето. Тазът и бедрата му се притиснаха в ръката ми и той почти извика.
	— Да. — Гласът му беше възбуден, ръцете му трепереха, усещах го в ръцете си все по-голям, сякаш започваше да губи търпение. — Продължавай така и ще свърши преди да е започнало, а ти едва ли искаш това. Повярвай ми.
	— Не, не искам — казах, но и не исках да спирам да го докосвам. Вдигнах глава и започнах да целувам лицето, шията му, да вкусвам приятния солен вкус на кожата му, а ръцете ми все така го галеха и дразнеха. И тогава той рязко се отдръпна. Нацупих се.
	— Не е честно — измрънках. Той се разсмя.
	— Бъди търпелива. Скоро ще ме имаш целия, но преди това…
	Езикът му се завъртя около втвърденото ми зърно, устните му се затвориха върху него, засмука силно. Имах чувството, че се издигам над леглото. Хванах се за косата му, бедрата ми се притискаха конвулсивно към него, а той засмука и другото ми зърно. Първично страстно желание започна да се надига и натежава в мен. Толкова скоро, толкова бързо! Ръката му здраво стисна ханша ми, вдигна глава. Чертите му бяха изопнати от желание.
	— Не мога да чакам повече. Искам те, Тес. Сега.
	Сърцето ми подскочи.
	— Не чакай.
	Джейс се настани между бедрата ми, раздвижи таза си и изведнъж спря.
	— Мамка му, нямам презерватив.
	Сложих ръка на бузата му.
	— Знаеш, че съм на противозачатъчни и не съм била с друг мъж от… цяла вечност.
	— Не съм бил с друго момиче от много време и ще изляза преди края, за всеки случай — спря, замисли се и добави: — Ще направя както ти искаш.
	Плъзнах ръце по раменете му.
	— Искам те в мен. Сега.
	Устните му леко минаваха по моите, докато нежно разтваряше влагалището ми. Целуна ме толкова нежно, че исках да увия ръце около него и да не го пускам никога, до края на живота си. Опря чело в моето и бавно и нежно започна да влиза, да ме разтваря. Вдигнах колене нагоре и ги опрях в кръста му, за да му дам пълен достъп до себе си. Той се плъзна по-навътре и ме изпълни. Искаше ми се да заплача, толкова беше хубаво! Ръцете му ме придържаха, телата ни бяха плътно прилепнали. Гърдите ми се притискаха в неговите, кожата на бедрата ми се триеше в неговата, усещах как пулсира в мен. Той спря за секунда.
	— Джейс — прошепнах и прокарах пръсти в косата му. Той нежно целуна разтворените ми устни.
	— Толкова е хубаво да те усещам.
	— Толкова е хубаво да те усещам в мен — извадих ръце от косата му и погалих устните му.
	— Прекалено хубаво! Прекалено съвършено!
	Тялото му трепереше. Бавно се изплъзна навън и раздвижи таза си. После продължи със сладко, но мъчително бавно темпо. Повдигах бедра да посрещна всеки негов тласък. Да правиш секс и да правиш любов са различни неща. Когато сърцето не участва, всичко е някак различно и нещо липсва.
	Всяко движение на бедрата му, всяка целувка, всеки допир на ръцете му означаваше нещо безкрайно. Очите му не се откъснаха от моите нито за секунда, погледите ни бяха слети като телата ни. Бавното натрупване на желание беше много по-дълбоко от последния път. Усещах как става все по-нетърпелив. Поемах дъх с него, издишвах с него. Потръпвах с всяко негово потръпване.
	Но телата ни искаха повече. Петите ми се забиха в гърба му, карах го да се движи по-бързо. И той разбра. Тласкаше все по-бързо в мен, дишахме все по-учестено, сърцата ни биеха по-яростно. Рамката на леглото се удряше в стената със силата, с която Джейс влизаше и ме изпълваше. Когато усетих, че наближавам края, и когато спиралата на желанието започна да се развива, без да мога да я спра, отворих уста и казах:
	— Обичам те.
	Какъвто и самоконтрол да му бе останал до този момент, думите ми го изстреляха. Помитащ оргазъм. Сякаш се изля някъде от сърцевината на самото ми същество, разтърси тялото и съзнанието ми, конвулсиите идваха една след друга и с всяка виках името му, докато гласът ми пресипна.
	Когато и последният спазъм утихна, той излезе, притисна пулсиращия си пенис в стомаха ми, потрепери и застина. Устните му търсеха кожата на раменете ми. Притиснах го силно и се отдадох на сладкото усещане да усещам тялото му върху моето. Кожата му беше влажна, тялото му все още трепереше. Вдигна бавно глава и целуна ъгълчетата на устните ми.
	— Обичам те, Тереза.
	Останахме вплетени един в друг, докато дишането ни започна да се нормализира. В тези мигове на сладка тишина се случи нещо много странно. Нещо… нещо се пропука и надроби в мен. Сякаш най-накрая някакъв стар ръждясал катинар се отключи. Не знам каква беше причината, не разбирах и какво го предизвика. Може би цялата изминала година от живота ми и промените, които трябваше да приема — от непоклатимата вяра, че пред мен има само един път до мига, в който трябваше да приема, че животът ми не започва и не свършва с балета. Може би беше Джейс, да го видя отново след толкова време и да преживея всички обрати и да премина всички препятствия, за да стигна до него. Може би беше мисълта за Деби и какво символизираше смъртта й. Може да е било заради Ерик и ужаса в онази стая, и заради кошмара от миналото, където Ерик ме върна. А може би… просто може би всичко водеше назад към Джеръми и връзката, в която единият беше насилник, а другият (аз) жертвата. И аз бях част от тази връзка, както тя беше част от мен. И най-сетне разбрах, че миналото винаги щеше да бъде част от мен, но не то ме бе направило такава, каквато бях в онзи миг. Бузите ми бяха мокри, не знам кога бях заплакала.
	Джейс вдигна глава.
	— Тес? Бебчо? — Ръцете му обвиха лицето ми и палците му изтриха сълзите ми. — Какво има?
	Не знаех как да изрека всичко това и когато не отговорих веднага, той пребледня.
	— Болеше ли те? От мен? Можех да…
	— Не — казах с пресипнал глас. Опитах се да се усмихна въпреки сълзите. — Няма нищо общо с теб. Просто… всичко… всичко, което все още не разбирам.
	Той прокара палец под здравото ми око.
	— Много неща се случиха, Тес. И ти се справи наистина добре. Ти си толкова силна, най-силният човек, когото познавам.
	Засмях се сподавено и сълзите се затърколиха по-бързо. Джейс издаде болезнен стон, сгуши ме до гърдите си и ме притисна към себе си.
	— Никога няма да забравя какво беше с него — казах и Джейс веднага разбра за кого говоря. — И в това няма нищо лошо, нали? Това не ме прави жертва, не ме прави слаба?
	— Не, не си нито едното, нито другото — каза и целуна косата ми.
	— Сега не съм такава, сега съм съвсем различна, но това минало винаги ще бъде част от мен… и мисля, че вече мога да се примиря с това.
	Потръпнах и оставих сълзите да се стичат по бузите ми.
	Говорихме за Джеръми, за Деби и Ерик, за балета, за бъдещето ми като учителка, и аз не спирах да плача, а той не ме пусна нито за миг, докато и последната сълза не изсъхна, докато товарът, който носех и този, за който изобщо не бях предполагала, че все още нося започна да олеква и постепенно да изчезва.
	Джейс ми направи супа, защото с тази челюст не можех да ям кой знае какво. Беше напълно гол. Задникът на Джейс е сред петте най-съществени неща, които исках да наблюдавам в живота си. Дори се нареждаше пред сценично изпълнение на балета на Сан Франсиско. Мили боже, Джейс имаше най-перфектния задник, който някога бях виждала.
	Седнахме в леглото и ядохме супа от една купа и с една лъжица. Беше супер интересно преживяване. По брадата ми се стече малко бульон и той го облиза с език.
	— Какво ще кажеш да легнеш по гръб и аз да изям остатъка от супата така?
	Засмях се и изведнъж се почувствах много по-добре, стана ми много по-леко, макар че все още бях подпухнала от сълзите.
	— Ще стане мазало.
	— Но ще е забавно. — Той завъртя лъжицата в чинията и обра зеленчуците. Поднесе я към устата ми. — Искаш ли още?
	Глупаво е да те хранят на толкова години, но не и когато те храни Джейс, при това гол. Беше толкова секси. Отворих уста, преглътнах бульона и се опитах да сдъвча зеленчуците.
	— Благодаря.
	Той сви рамене и вдигна лъжицата към устата си. Дъвчеше и замислено преследваше едно парче месо.
	— Нали знаеш, че исках да говорим преди да те съблека?
	— Но все пак планираше да ме съблечеш? — пошегувах се аз.
	— Мамка му, и още как! — Усмихна се и метна месото в устата си. Погледна в купата и загреба пак. — Всъщност силно се надявах да завършим с животински секс. Но аз се издъних толкова яко, че бях подготвен да ме изриташ.
	— Наистина ли? — попитах и се размърдах, така че да легна по-близо до него. Той кимна.
	— Знам че съм дяволски чаровен, но прецаках всичко и аз…
	Наведох се и притиснах устни към неговите. С тая разцепена уста, не се получи най-страстната целувка на света, но той застина.
	— Да, издъни се — казах и пак легнах. — Наистина, задник такъв! И нарани чувствата ми.
	Лицето му беше тъжно.
	— Тес…
	— Но няма да ти вадя очите, няма да ти го напомням цял живот. Не и като си помисля, че имаше голяма вероятност да умра вчера. Знам, че е клише, но животът е прекалено кратък. Искам теб. С всичките ти проблеми, Джейс. Знам, че няма да е лесно, но когато се върнах при теб, бях готова за трудностите. Джак ти е син, независимо дали го знае или не. И няма значение дали един ден ще му кажеш или не. Той винаги ще бъде твой син. И ако един ден решиш да му кажеш, аз ще те подкрепя. Каквото и да решиш, ще съм до теб.
	Той сведе поглед и тихо попита:
	— Наистина ли си готова за това? Ами ако… му кажа следващия семестър, след като завърша?
	Стомахът ми се сви от притеснение при тази перспектива.
	— Ти имаш много отговорности, но съм готова да ги поема. Не знам колко ще бъда добра в отношението си към Джак, но ще направя всичко по силите си.
	Джейс ме погледна с широко отворени очи.
	— Ще се справиш перфектно, Тес. Той толкова много те харесва… и той… и един ден ще бъдеш страхотна майка.
	Изчервих се и вместо да изпитам ужас от идеята, че един ден ще бъда майка, думите му ме стоплиха.
	— Благодаря — казах и въздъхнах. — А ти готов ли си за това?
	— Мислих много, Тес, наистина мислих. И… да, готов съм. Мисля, че отдавна съм бил готов, но просто не исках да го призная пред себе си. Това, което изпитвам към теб… просто ми се взе акълът. В началото си мислех, че е грешно заради Кам, но после разбрах, че не е така, че през цялото време съм се страхувал да не те загубя. И тогава разбрах, че трябва сам да се справя с проблема си. — Зарови пръсти в косата си. — И ти беше права, не бях продължил да живея живота си, не и истински. Знам, че трябва да отида на гроба й. Това исках да ти кажа.
	— Когато ми писа, че искаш да говорим?
	— Да. Не само това, исках да кажа всички тези неща, но исках да ти кажа, че трябва да отида на гроба й. Мисля си, че ако го направя, ще успея да затворя вратата. Не да забравя, но да продължа напред.
	Опитах се да скрия шока си. Това беше голяма крачка за него. Може би за някои хора това е нищо, но не и за Джейс.
	— Мисля, че идеята е страхотна и ако ме искаш с теб, ще дойда.
	Той се усмихна и поклати глава.
	— Тес… ти си изумителна.
	— Не, не съм. Просто те обичам, Джейс.
	Той като че спря да диша. После се пресегна през мен, остави купата на нощното шкафче и съвсем леко докосна подутата му буза.
	— Не съм сигурен, че те заслужавам.
	Затворих очи.
	— Не съм сигурна, че искам да чувам такива глупости.
	— И на мен не ми харесва да мисля така, но го чувствам точно по тази начин. — Допирът на устните му беше сладко-горчив. — Но ще направя всичко по силите си, за да променя това.
	Сложи ръка на рамото ми и нежно ме натисна към възглавницата. После легна до мен, облегна се на лакът и каза:
	— Обещавам ти.
	— Вярвам ти.
	Мека усмивка се появи на устните му. Пръстът му се плъзна по рамото ми. Помълчахме.
	— Родителите ти кога тръгват?
	— Май утре. Искаха да тръгна с тях, но няма да замина.
	— А за Коледа? Знам, че има цяла седмица, но какво си планирала?
	Затворих очи.
	— Ще замина с Кам, нали са планирали да ходят в нас. Той тръгва на Бъдни вечер или предния ден, не съм сигурна.
	— По Коледа и в нас е голяма дандания. — Пръстът му се плъзна по ръба на чаршафа под ключиците ми. — Джак все още вярва в Дядо Коледа и трябва да съм там сутринта. Но искам да те видя по Коледа. Може би… ако искаш да дойдеш в нас за Бъдни вечер и после да те закарам до вас и да прекараме Коледа с Кам и Ейвъри и родителите ти. Стига да нямат нищо против.
	Очите ми щяха да изскочат.
	— Толкова много искам да дойдеш!
	Усмивката ми щеше да разцепи лицето ми при мисълта да прекарам Бъдни вечер със семейството му и Коледа с моето и с Джейс.
	— Но не искам да биеш толкова много път да ме караш.
	— Мога да остана при теб през нощта и да се приберем заедно — каза и дръпна чаршафа и огледа голото ми тяло. — Ако родителите ти нямат нищо против и ако и ти си съгласна.
	— Нямам нищо против и те няма да имат нищо против, аз искам това. — Погледът му се откъсна от моя и се плъзна надолу по тялото ми. Мускулът на челюстта му заигра.
	— А дали ще са съгласни с това? — попита.
	— Разбира се — казах разсеяно. — Това ни е за първи път — засмях се, изчервих се и отпуснах глава на възглавницата. — Звучи ужасно глупаво, нали?
	— Не, никак не звучи глупаво — каза и се претърколи върху мен. Разтвори бедрата ми и се настани между тях. — И няма да е и за последен.
	Усетих твърдия му пенис на входа на влагалището си, дъхът ми спря, извих гръб нагоре и зарових пръсти в косата му.
	— Кое? Това или че за първи път ще прекараме Коледа заедно?
	Той се засмя с пълно гърло, пусна ръка между нас и уви пръсти около пениса си.
	— И двете.
	— О! — Способността ми да образувам членоразделни изречения беше излетяла през прозореца. Той се плъзна в мен с едно-единствено движение, хвана ме за ханша и докато виках името му, се обърна по гръб и не знам как стана така, че сега аз бях върху него. Опрях ръце на гърдите му, а той се усмихваше.
	— Нали ти казах.
	— Ти си лошо, лошо момче.
	Ръцете му обхванаха бедрата ми.
	— И още нищо не си видяла.


>	Трийсет и втора глава

	Когато тръгнахме от Шепърдстаун, малки снежинки започнаха да се сипят от небето. Беше късен следобед и студеният вятър намираше пролука през всеки процеп в джипа на Джейс и макар че бяхме пуснали отоплението докрай, въздухът не се затопляше.
	Мълчахме. Джейс държеше ръката ми. Кокалчетата ми все още бяха подути и ожулени от удара, който забих в лицето на Ерик, но останалите рани и охлузвания полека отшумяваха.
	Първите две нощи бяха най-трудни. Слава богу, че Джейс винаги беше до мен, когато се будех от кошмарите или не можех изобщо да се отпусна да заспя. Държеше ме в ръцете си с часове, докато умората ме преборваше и накрая заспивах. Всъщност той доста умело оползотвори тези часове с други занимания, които съвсем ме разсейваха и черните спомени за Ерик бързо избледняваха.
	Погледнах го. Сърцето ми леко подскочи. Той беше влюбен в мен. Той ме обичаше. Все още не можех да разбера какво означава това за нас, каква беше перспективата, колко далеч напред можех да си позволя да погледна. Стиснах ръката му и се усмихнах окуражително. Тревога и страх прочетох в очите му. Бяха станали стоманеносиви. Когато се събудихме сутринта, той ме попита дали искам да отида с него, преди да тръгнем за фермата да празнуваме Бъдни вечер. Бях леко шокирана, че точно сега иска да го направи, защото за него това беше наистина голяма крачка.
	— Добре ли си? — попитах.
	Кафявите му кичури се поклатиха изпод под сивата плетена шапка.
	— Странно е, че вместо аз да те питам дали си добре, стигнахме дотам, че ти да ме питаш?
	— Така е — казах. И беше прав. От проблема с коляното, през смъртта на Деби и лудостта на Ерик, винаги той бе задавал този въпрос, всички негови тревоги и грижа бяха фокусирани върху мен. — Но сега те питам, наистина.
	— Аз съм… не знам как съм — каза и зави надясно да мине по-напряко през бензиностанцията. — Тъжен. Объркан. Странно щастлив. Гордея се със себе си. И това звучи ужасно тъпо.
	— Не е тъпо. И наистина трябва да се гордееш със себе си.
	През лицето му мина бегла усмивка и после пак помръкна.
	— Предполагам изпитвам от всичко по малко. И усещам всичко.
	Това беше напълно разбираемо. От смъртта на Кари бяха минали години, но за него това изпитание беше съвсем ново. Стиснах ръката му.
	Когато пристигнахме на гробищата, земята бе покрита с тънка бяла пелена. Според указанията на родителите му, той зави вдясно и продължи да кара до голямото дъбово дърво. Гробът на Кари бил някъде там, пет гроба встрани от дъба. Джейс паркира и чак тогава пусна ръката ми, за да изгаси двигателя, но не помръдна от мястото си. Вместо да излезе, той се загледа в дъба. Клоните бавно се полюшваха с лекия мразовит вятър. Сърцето ми се сви.
	— Наистина ли си готов за това? Можем да дойдем и друг път.
	— Готов съм — отговори тихо и след малко добави: — Трябва да го направя.
	Бях напълно съгласна. Джейс трябваше да продължи напред, да я пусне, да и… прости. През всички тези години той неволно я бе обвинявал, че го е изоставила, сякаш бе скъсала с него. Това е бил най-безболезненият за него начин — да си мисли, че е някъде там, жива, но го е зарязала. Да, така му е било по-лесно, но беше време да види истината и да я приеме.
	Ето защо ме беше отблъснал веднага след като призна, че ме обича. Сега вече разбирах. Това беше страхът от това да обичаш един човек години наред и един ден да го загубиш най-неочаквано. Минаха няколко минути и той рязко отвори вратата.
	— Добре.
	— Добре — прошепнах.
	Студеният въздух се втурна в колата. Отворих и моята врата и взех коледните звезди, които бяхме купили от цветарския магазин на път за гробището. Докато вървях към него, ботушите ми скърцаха по заледената трева и тънкото снежно одеяло. Той спря и ме погледна. Изглеждаше изплашен, несигурен, уязвим. Сърцето ме болеше за него. Протегна ръка и аз веднага му подадох моята. Преплетените ни през вълнените ръкавици пръсти сякаш му даваха сили да направи крачка напред. Минавахме в пълна тишина покрай надгробните камъни. Опитвах се да не мисля за погребението на Деби и как тогава Ерик ме нападна и ме обвини в смъртта й пред очите на всички, но беше много трудно да не превъртам тези кадри пред очите си пак и пак. Гробът на Деби беше тук, но от другата страна на пътеката.
	Нормално е гробищата да са тихи и спокойни места, но безжизнеността… пълната липса на живот винаги ме плашеха. Но днес беше различно. Когато приближихме до дъбовото дърво, не мислех за _Нощта на живите мъртви_, нито пък за това, че под нозете ни лежаха тела. Мислех само за Джейс и колко ли му е трудно в този миг. И когато той изведнъж закова на място, разбрах, че сме пред гроба на Кари.
	Проследих погледа му и тихо въздъхнах. Надгробният камък бе направен от полиран сив мрамор. Имаше формата на сърце. В камъка бе издълбан един молещ се ангел и под него беше написано името Кари Ан Тинсмен. Родена на, починала на… Двете дати бяха толкова близо, несправедливо близо.
	Това бе тя. Без лице. Без тяло. Целият й безумно кратък живот бе събран в няколко издълбани я мрамора думи: _Любяща сестра, дъщеря и майка. Спи с ангелите._
	Майка.
	Гърлото ми се сви. Кари така и не бе имала време да бъде майка. По дяволите, та тя не бе имала време и да бъде нито едно от тези неща. Джейс бавно поклати глава без да откъсва очи от камъка. Не исках изобщо да си представям какво мисли. Вероятно по малко от всичко, което бяха преживели през краткото време, което съдбата им беше дала. Много от нещата, които Джейс ми бе казвал преди по един или друг повод сега ми звучаха напълно логично. Той ми се бе заклел, беше ми обещал, че от всяка една трагедия може да се роди нещо красиво. Много жалко, че бе разбрал тази горчива истина от личен опит. Една неочаквана бременност му бе дала Джак, а трагедията на една неочаквана смърт го бе насочила в правилната посока — да обикне детето си.
	Същото може да се каже, когато загубиш способността си да танцуваш. Надявах се, като стана учителка, да бъда различна учителка, да науча децата на нещо красиво и добро. Нима това не е мотивът на всеки учител? Защото със сигурност не е заради парите. Причината е по-дълбока, по-съществена. Учителите моделират бъдещето. Танцьорите забавляват. И не исках да си казвам сбогом със света на музиката, не съвсем, защото планирах да накарам Ейвъри да се върне в студиото, а аз наистина можех да помагам на малките бъдещи балерини, ако искам.
	А аз много исках.
	Единствената полза от смъртта — тя напомня на живите, че трябва да живеят с днешния ден и да гледат с нетърпение към утрешния.
	— Тя беше… добро момиче — каза след много време той. Усмихнах се през сълзи.
	— Убедена съм.
	Той пак погледна надписа върху камъка. Коледните звезди потрепваха в ръцете му, но беше от студа.
	— Обичаше снега и зимата — каза. После не успя да каже нищо повече. Погледна нагоре.
	Снежинки на парцали падаха все по бързо и по-гъсто. Когато проговори, гласът му беше плътен и натежал.
	— Точно такова време. — Гледах как една голяма снежинка каца върху мраморния камък. Джейс въздъхна. — Мисля, че Джак обича зимата като нея. Или пък е заради Коледа, но ми се иска да вярвам, че тази обич към зимния сезон е от нея.
	Стиснах ръката му.
	— Зимата не е лош сезон.
	Устните му леко се извиха нагоре.
	— Аз обичам лятото.
	После пусна ръката ми и направи крачка напред. Клекна и положи червените коледни звезди в основата на надгробната плоча. Гледах го как придърпва качулката си напред и свежда глава. Не заех дали се моли, или говори на Кари. Стана ми неловко, сякаш подслушвах чужд разговор. Беше толкова интимен, толкова тъжен момент. Преглътнах сълзите и се обърнах към дъбовото дърво.
	Снегът бързо покриваше дърветата. Най-мъничките и крехки клонки бяха започнали да се огъват. Когато Джейс се върна при мен, беше дръпнал качулката си назад и носът му беше червен както вероятно бе и моят.
	— Имаш ли нещо против да останем няколко минутки? Знам, че е ужасно студено и ако искаш можеш да ме изчакаш в…
	— Добре съм — прекъснах го. Ако искаше да остане един месец, щях да стоя до него. — Можем да останем колкото искаш.
	— Благодаря ти. — Гърбът му почти видимо се отпусна от напрежението. Прегърна ме през раменете, и усетих топлината му, опря буза върху главата ми и каза: — Благодаря ти, че избра да бъдеш с мен.
	Фермата на Уинстед изглеждаше като коледна картичка. Сякаш Дядо Коледа бе метнал няколко допълнителни пласта сняг и един камион весело настроение. Оградата около пътя беше накипрена с коледни светлинки. Червени, зелени, сини. Оборът също грееше. А къщата приличаше на огромна дискотека.
	Предполагам съм гледала като изумяла, защото Джейс започна да се смее с пълно гърло. Стана ми хубаво, защото откакто тръгнахме от гробищата не се бе усмихнал нито веднъж.
	— Родителите ми леко откачат по Коледа. Заради Джак.
	Леко?
	Един надуваем Дядо Коледа седеше на верандата. На покрива имаше осем пластмасови еленчета, а деветото, най-важното еленче, беше изчезнало по време на акция. На комина се вееше още един Дядо Коледа с чувал с подаръци.
	Пред самата веранда имаше нещо като огромен снежен искрящ глобус с мехурчета. През големите прозорци виждах светлинките на елхата. Родителите ми винаги използваха едни и същи топки само в една цветова гама, но тези бяха всякакви цветове и ми харесваха много повече. Имаше някаква мека топлинка в целия шарен хаос.
	— Трябва да оставим подаръците в джипа. Знаеш… Дядо Коледа идва по-късно — каза Джейс, докато излизахме от колата. Усмихнах се.
	— Тоя на покрива изглежда леко пиян.
	Той погледна нагоре и се засмя, защото точно тогава вятърът духна и Дядо Коледа започна да се клатушка във всички посоки.
	— Да, този ми е любимият.
	Застанах пред стъпалата на верандата и започнах да ровя с ботуша в снега.
	— Сигурен ли си, че не е проблем да остана с вас тази вечер?
	Той ме изгледа сякаш бях казала най-голямата тъпотия в света, сложи ръце на рамото ми и приклекна, за да ме гледа право в очите.
	— Няма никакъв проблем. Мама и татко са толкова щастливи, че ще бъдеш с нас на Бъдни вечер. И те знаят, че съм ти казал всичко. — Приглади косата ми и я прибра зад ушите. — Мисля, че май се вълнуват повече от мен.
	Засмях се.
	— Вероятно защото съм най-страхотната компания за всякакви поводи.
	— Вярно е. — Топлият му дъх затанцува по устните ми. Потръпнах, а ъгълчетата на устните му се извиха нагоре. — Благодаря ти за днес. Наистина. Никога няма да мога да кажа с думи колко съм ти признателен. Мисля, че без теб нямаше да мога да го направя.
	Надигнах се леко и потърках носле в неговото.
	— Щеше да го направиш и сам, но се радвам, че пожела да съм с теб. Наистина. — Бях си забравила ръкавичките в колата и ръцете ми бяха ледени. Обвих лицето му в дланите си и двудневната му брада ме погъделичка приятно. — Добре ли си?
	Гъстите му мигли бързо паднаха надолу.
	— Знаеш ли, не мислех, че това ще промени нещо, че ще се чувствам по-различно, но се оказа, че съм грешал. Не е кой знае каква промяна, но ми е хубаво, че го направих и ми олекна. — Той сложи длан върху моята, а с другата си ръка ме прегърна през врата. — Мисля, че ти дължа благодарствена целувка.
	— Няма за какво да ми благодариш. Но ще приема целувката.
	Той се усмихна и устните му минаха по моите един път, и после още един път. Меките снежинки летяха около нас. Разтвори устата ми и езикът му леко мина по устните ми, дразнеше ме и ме възбуждаше. Изведнъж ми стана горещо, мускулите под стомаха ми се свиха. Това беше целувка, която не бих пропуснала за нищо на света. Това беше целувка по-голяма от самата мен.
	А той… не само _целуваше_. Той ме _вкусваше_. Той ме поглъщаше, устните му обещаваха удоволствие, езикът му — екстаз. Джейс превръщаше целувката в изкуство.
	— Синко, не съм те възпитавал така. Да целуваш такова красиво момиче на студа — избумтя отнякъде веселият глас на баща му. Джейс се отдръпна, а аз се изчервих от неудобство.
	— Аз я топля — отговори Джейс с усмивка. Обърнах лице към него, за да скрия пламналото си лице, защото няма нищо по-конфузно от това да те хванат родителите на приятеля ти, когато коленете ти са се огънали от целувката на сина им. И тогава в очите му видях една нова, топла, лека светлинка, едно сияние, което не бях виждала никога досега.
	— Наистина ли? — попита ме той.
	— Да — казах и бавно кимах с глава. — Да, наистина.
	Баща му се засмя.
	— Хайде, влизайте. Майка ти е сама в кухнята с Джак, а той прави курабийки за Дядо Коледа.
	Джейс хвана ръката ми и ме поведе по стълбите. О, ето къде било деветото еленче — на пост пред вратата. Значи все пак не се беше загубило при акция.
	— Предполагам положението е катастрофално.
	— Момче, все едно ти да се захванеш да готвиш — каза баща му и задържа вратата отворена. — Така че, да, катастрофално е. Лицето на Джейс се изкриви в кисела гримаса. Не можех да не се засмея.
	— Сега като се замислям, никога не съм те виждала да готвиш друго освен супа от консерва.
	Баща му не спираше да се смее от сърце.
	В къщата миришеше на курабийки и на елха.
	— Мило момиче, не ти трябва да виждаш как готви Джейс. Не е красива гледка.
	— Не е чак толкова зле, колкото се опитваш да й го представиш — намръщи се Джейс. — Само веднъж разтопих шпатулата в оризовите сладки.
	— Веднъж? — Закачих якето си на закачалката. — Мисля, че е повече от достатъчно.
	— Това, което Джейс умишлено не ти казва е, че се опита да накара братовчедите си да ядат същата разтопена шпатула.
	Джейс гледаше глупаво и някак виновно, с изражение на дете, което е направило голяма беля. Не спирах да се смея.
	— Сериозно ли?
	— Е, какво толкова — каза и се съблече. — И без това не я ядоха.
	— Само защото беше твърда и можеше да убие някой — каза с усмивка баща му. — Синът ми е дяволски добър в много неща, но готвенето не е едно от тях.
	— Благодаря ти, тате!
	— Джейс! — изпищя отнякъде Джак. — Тес!
	Обърнахме се точно когато Джак се стрелна от кухнята към нас.
	— Ей, приятелче! По-леко! — извика Джейс и тръгна към него точно преди Джак да си удари главата на ръба на масата. — Джак, ще се… — Усетил устрема на Джак, Джейс се спусна напред, клекна и го хвана секунда преди да стане белята. Обви ръце около мъничкия и се изправи. Джак се залепи за него и зарови малките си ръчички в косата му.
	— Направих курабийки за Дядо Коледа — обяви Джак и заскуба косата му. — С шоколад и орехи.
	— Така ли? — Джейс се обърна леко към мен и притисна сина си. Беше толкова хубаво и в същото време така болезнено да ги гледаш заедно. Макар че Джак не знаеше, че Джейс му е баща, дори слепец можеше да види силната връзка между тях.
	— Ами кексчета с фъстъчено масло? Нали знаеш, че са ми любимите?
	— Имаме и изядох много от тях — засмя се Джак и сложи глава на рамото му.
	— Много? — обади се господин Уинстед. — Това дете изяде половината!
	Джак се усмихна самодоволно и закима с глава и точно тогава ме видя.
	— Пусни ме! Пусни ме!
	Джейс го пусна леко на земята и в секундата, в която се приземи, Джак се втурна към мен и обви ръце около краката ми.
	— Здрасти — казах и разроших и без това рошавата му коса. — Чакаш ли Дядо Коледа?
	— Да. Татко каза, че господин Коледа ще тръгне всеки момент. — Издърпа ръката ми и ме подкани — Ела!
	Погледнах към Джейс, но той само се усмихна, сви рамене и ме остави на Джак да ме влачи към кухнята, която определено беше в катастрофално състояние. Всичко беше омазано в масло за сладки, по пода беше разсипано поне кило брашно, безкраен брой купи с черупки от яйца, но ухаеше божествено.
	— Виж кого си намерих! Виж!
	Госпожа Уинстед се обърна, обърса ръце в престилката си.
	— О, мило дете, толкова съм щастлива, че си тук — каза и тръгна към мен със същата походка, по която можех да разпозная Джейс от километри. — Господи! Погледни само! — Въздъхна и прокара пръст по челюстта ми, където все още имаше лека подутина. — Как си, слънце?
	— Добре — казах и се усмихвах, докато гледах как Джак се покатери на едно от високите столчета до плота и веднага успя да вкара ръката си в маслото за курабийки. — Вече съм доста по-добре.
	— Радвам се да го чуя. — Силните й ръце ме обгърнаха и ме прегърна така, че почти изкара въздуха от дробовете ми. — Това, което Джейс ми разказа… — Тя спря и погледна към Джак, който правеше топчета от тесто. — Не искам малкият да чуе, но се радвам, че си добре и че… — Гласът и премина в шепот. — И че онзи луд кучи син е в затвора.
	— И аз — опитах се да се усмихна.
	Госпожа Уинстед поклати тъжно глава и докато гледаше как Джак мята топчета в тавата каза:
	— Само това мило момиче… Горкото дете…
	— Да, знам — захапах устната си. — Все си повтарям, че сега поне има някакво възмездие.
	Джак погледна през рамо:
	— Какво е възмездие? — попита той и смръщи сладкото си лице.
	— Когато лошите хора си получат заслуженото. И това е хубаво нещо — каза тя и се усмихна. Около очите й се появиха няколко дълбоки бръчки и прошепна: — Но… това не е всичко което исках да ти кажа. — Тя сложи ръка на рамото ми и бавно пое дъх. — Радвам се, че… знаеш… че Джейс ти е казал. — Не знаех какво да отговоря. Можех само да кимам с глава, а тя се усмихна още по-широко, когато Джак налапа едно топче сурово тесто. — Когато Джейс беше малък, обичаше да яде сурово тесто. Понякога изяждаше повече от половината.
	— Тогава е най-вкусно — казах и се учудих колко дрезгав излезе гласът ми. Тя ме потупа по рамото.
	— Ти си добро момиче, правиш добро за сина ми. Ти си най-доброто, което можеше да му се случи. След Кари така и не се сближи с никоя, но ти успя да го накараш да отвори сърцето си. Знам, че не се познаваме добре, но заради това, което направи за него, винаги ще те приемам като моя дъщеря.
	О, господи, щях да заплача. Преглътнах сълзите, усмихнах се и започнах да се смея.
	— Съжалявам, смея се, за да не заплача.
	— Тъжна ли си? — попита Джак и ме огледа.
	— Не съм тъжна — отговорих бързо и му се усмихнах, за да го успокоя. — Щастлива съм, _истински_ щастлива.
	Той ми повярва, успокои се и се върна към заниманието си. Обърсах очите си и се опитах да се съвзема.
	— Благодаря. Това означава много за мен и аз някога няма да предам доверието му, няма да си позволя да объркам нещо — кимнах и с глава посочих Джак. — И никога няма да предам чувствата на Джейс.
	— Това е моето момиче! — Очите й бяха пълни със сълзи. — Погледни ме, ще зацивря сега, а не мога да си го позволя, когато момчето ми идва право насам.
	— Здрасти, мамо! — Джейс влезе с бодра крачка в разхвърляната, но уютна кухня, наведе се и я целуна по бузата. После забеляза навлажнените й очи, огледа ни и попита: — Наред ли е всичко?
	— Всичко е наред — казах и плеснах с ръце. — Джак е зает с тестото.
	Той му метна бърз поглед и пак ни изгледа.
	— Сигурна ли си?
	— Да. Говорихме си по женски. Хубави неща — каза госпожа Уинстед, обърна се и отвори фурната. — Тези са почти готови.
	Джейс се успокои и отиде при Джак, взе едно топче тесто и го налапа.
	— Хей! — засмя се Джейс, когато и Джак напъха едно топче в устата си. После го целуна по бузата, мина покрай кухненската маса и застана зад мен. Обви ръце около кръста ми и ме стисна здраво.
	— Може ли да ви я открадна за малко? Искам да й покажа елхата.
	Госпожа Уинстед ми смигна.
	— Само ако тя иска да бъде открадната.
	— О, иска да бъде открадната! И още как — отговори Джейс. Плеснах по ръката му и той се засмя. — Не се срамувай де, кажи си го пред хората.
	Майка му поклати глава, а Джейс ме извъртя, сложи ръка на рамото ми и ме поведе към хола. Там нямаше никой. Баща му беше отишъл някъде. Коледната елха беше голяма, истинска. Напомни ми за дома. Имаше толкова много и толкова разнообразни лампички, най-различни размери. Изгасваха и светваха, когато си искат. На камината бяха закачени коледни чорапчета за подаръци.
	— Погледни това — каза Джейс, пресегна се и взе единия чорап. — Какво ще кажеш?
	— О! — На чорапа с червени блестящи букви беше написано моето име. — Това за мен ли е? Наистина ли?
	— Да — засмя се Джейс и го закачи обратно на камината. — Джак го прави за теб тази сутрин.
	Не знам каква магия имаше в този чорап с моето име на него, но изведнъж сърцето ми се разду, щеше да се пръсне.
	— Харесва ли ти? — попита той и седна на земята с гръб към дивана, хвана ръката ми и ме дръпна лекичко да седна до него. — Струва ми се, че ти харесва.
	— Харесва ми — засмях се и пак избърсах сълзите си. — Кълна се, превърнала съм се в голямо плачещо бебе. — Отпуснах ръце в скута си и погледнах прелестното му лице. — Прекрасно е.
	— Чудя се какво ли е приготвило старчето за теб. Какво ли ще пусне в това чорапче. И под елхата.
	Сложих ръце на дървения под, наведох се напред и целунах устните му.
	— Вече имам всичко, което искам за Коледа.
	— Мммм. — Ръцете му обвиха ханша ми и прокара устни по моите. — А аз пък нямам всичко, което искам. Защото съм алчен и искам да се събудя до теб утре сутринта.
	— Но…
	— Кам тръгна с Ейвъри и така и така утре ще те карам натам, няма нужда да те връщам в апартамента тази вечер — каза и целуна крайчетата на устата ми. — Можеш да останеш тук с мен. Родителите ми няма да има да имат нищо против. Можем да си представяме, че сме на шестнайсет и ще правим секс много тихо, а другите ще се правят, че не ни чуват.
	— Какъв си перверзник — засмях се.
	— Така е. Остани с мен?
	Целунах го и се отдръпнах лекичко.
	— Изобщо съмнявал ли си се, че ще откажа?
	Джейс ме хвана през кръста, вдигна ме и ме сложи да седна между краката му. Усещах как устните му танцуват по шията ми. Джак се смееше щастливо в кухнята на някаква шега на бащата на Джейс.
	— Знаеш ли какво? — попита. Обърнах се и устните му захапаха леко бузата ми. — Какво, защо, защото защо завършва на О? — засмя се Джейс.
	— Много тъпо — казах и се наместих в него.
	— Да, но ти ме обичаш, така че…
	— Така е — целуна ме по бузата. — Което ми напомня, че имах да ти казвам нещо. — Помълча, въздъхна и продължи: — В известен смисъл ти вече ми даде най-хубавия подарък, за който някога съм мечтал.
	— Тази сутрин? — обърнах се да го погледна. — Когато те събудих с…
	— Да, беше страхотно, но не — усмихна се той. — По-голямо е от това.
	Спрях да дишам. Погледът му търсеше нещо в очите ми.
	— Никога не бях мислил, не си бях представял себе си женен… знаеш… брак… след всичко което се случи с Кари. И всичките тези години, през които гледах как родителите ми се грижат за Джак… не виждах себе си със семейство. Никога.
	Сърцето ми заблъска.
	— Но това се промени — продължи той, без да откъсва очи от мен. В този миг тези сребристи очи бяха всичко за мен, целият мой свят. — И се промени благодарение на теб. Сега вече мога да се видя като семеен човек, с мое собствено семейство. С теб. И това е най-големият подарък за мен, най-голямото, на което мога да се надявам.
	Отворих уста, но бях забравила думите. Това, което ми казваше Джейс… беше като да те залее цялата топлина на лятото, на августовското слънце… да открадне думите ти, да забравиш да говориш.
	— Хей! — хвана лицето ми в длани. — Кажи нещо.
	И трябваше да кажа нещо, защото думите му бяха магия, красиво чудо. Всичко в съзнанието ми се обърка, като плетеница от красиви мисли. Сърцето ми биеше с ритъма на надеждата. Ние. Заедно, Брак. Семейство. Един ден. Влюбвах се в него. Отново и отново, всеки ден, с всяко утро и никога нямаше да спра да се влюбвам в Джейс.
	— Господи… Джейс… — Затворих очи. — Обичам те. Обичам те толкова много.
	Дълбок гърлен звук се откърти от гърдите му, притисна се в мен и устните му се залепиха върху моите. Целувахме се сякаш бяхме отчаяни, отчаяни, че не можем да поберем в себе си това, което чувствахме един към друг. И дори когато се наложи да се откъснем един от друг, за да можем да дишаме, останахме като споени. Челата ни притиснати едно в друго, устните ни не спираха да се търсят на всеки няколко секунди. Никой не каза нищо повече, защото всичко, което трябваше да бъде казано, вече се каза и нямаше нужда от повече думи.
	Останахме така, докато топуркането на малките крачета ни принуди да се отделим. Джак се настани до нас, като внимаваше да не изтърве чинията с курабийките, която държеше в едната ръка, а в другата стискаше таблет. Сивите очи на баща му ме гледаха през детската му душа.
	— Курабийка? — попита и ми подаде една отхапана до средата курабийка с шоколадови парченца. Взех я, счупих я на две и поднесох едната половинка към устата на Джейс, който я налапа цялата. Джак избухна в смях. Аз изядох моята малко по-бавно.
	— Това са най-хубавите курабийки на света — казах.
	Джак изду гордо бузи, усмихна се и заяви:
	— Защото съм ги правил аз!
	— Точно така — каза Джейс и облегна брадичка върху главата ми, а със свободната си ръка се заигра с рошавата коса на сина си. — Имаш нестандартни кулинарни заложби.
	— Искам догодина за Дядо Коледа да направя оризени курабийки.
	— Точно тази рецепта не ми е много ясна — засмя се Джейс.
	— Няма проблем — казах. — Аз мога да те науча. Моите винаги стават много хубави.
	— Наистина ли? — погледна ме Джак с разширени от почуда очи.
	— Обещавам — усмихнах се и погледнах към вратата, където родителите му стояха и ни гледаха. Очите на майка му блестяха от сълзи, а господин Уинстед бе сложил ръка и леко я стискаше за рамото. Погледнах към Джак, който вече бе започнал да играе на играта си и разбрах какво виждаха родителите му. Защото аз също го виждах.
	Бъдещето.
	Тримата.
	Толкова много промени имаше през последните няколко месеца, толкова неща се бяха случили. През август дори и не предполагах, че на Коледа устните ми ще ухаят на сладката целувка на Джейс. Никой от нас не бе планирал такова бъдеще. Винаги бях мислила, че ще бъда балерина, че балетът ще е моето бъдеще, моят живот. Джейс никога не бе вярвал, че е способен да обикне отново. Всичко се разви толкова различно от очакваното, но никога не бих заменила нищо от това, което вече имах.
	Мечтите ми бяха смазани, но после се преродиха в нещо много по-скъпоценно и важно. Джак вдигна таблета и извика радостно, явно побеждаваше. Обърна се и се усмихна на Джейс. Един ден щеше да разбере истината за баща си и за майка си и знаех, че когато този ден дойде, ще бъда до Джейс, и ще бъда _и_ до Джак. Ще съм там за двамата.
	Джейс ме беше прегърнал през кръста ми. Разтворих длан над неговата и пръстите ни се вплетоха.
	— Искаш ли да играеш в следващата игра? — попита ме Джак и красивите му сиви очи се напълниха с най-чистата надежда. Детската.
	— С най-голямо удоволствие.
	Джак се успокои и се върна към играта си, а Джейс притисна уста към слепоочието ми после само с устни нашепна думите, които никога нямаше да се отегча да чувам, думите, които винаги щяха да ме изненадват, сякаш ги чувах за първи път.
	_Обичам те_, прошепна той.
