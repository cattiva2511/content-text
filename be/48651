	Имало едно време една много самонадеяна жаба, която постоянно се перчела пред своите приятелки. За каквото да станело дума, тя все гледала да се похвали.
	Веднъж един огромен вол нагазил в блатото и се навел да пие вода.
	Всички жаби го наобиколили и заподскачали от възторг:
	— Ах, какъв великан! — крещели те. — Сигурно тежи цял тон!
	А нашата горделивка го погледнала и казала:
	— Хм, чак пък великан… Да, големичък е, но и аз мога да стана такава.
	И понеже никой не й обърнал внимание, тя си поела дълбоко дъх и започнала да се надува като балон.
	Надувала се, надувала се… По едно време другите жаби я забелязали и взели да й се подиграват.
	— Още си мъничка, още си много мъничка! — дразнели я те и се смеели. — Волът е по-голям!
	— Така ли? Само гледайте! — заканвала се жабата и все повече се надувала.
	Накрая поела толкова много въздух, че… бум! Пръснала се!
	Кожата й се разхвърчала на малки парченца, които след миг потънали в мътното блато.
	Волът чул как се пукнал търбухът на жабата, озърнал се учудено, примляснал и си отишъл.
	А ужасените й приятелки промърморили:
	— Да-а-а, не е хубаво да се надуваш чак толкова…
	И се разбягали мълчаливо на всички страни.
