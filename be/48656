	Имало едно време едно мишле. Веднъж то се заиграло в тревата и без да иска, полазило по гърбината на лъва.
	Страшният звяр се събудил от сладка дрямка и така се ядосал, че сграбчил немирника и отворил уста да го изяде!
	— Пощади ме! — примолило се мишлето. — Някой ден ще ти върна услугата!
	— Я го виж ти дребосъка! — засмял се лъвът. — Че каква услуга може да ми направи една жалка мишка? Бива ли те за ловец?
	Можеш ли да ръмжиш така, че да плашиш гората?
	И надал страшен рев, за да покаже как се прави това.
	Клетото животинче се разтреперило толкова силно, че накрая лъвът все пак се смилил и го пуснал да си върви.
	Не щеш ли, след няколко дни той попаднал в коварен капан — омотал се в здрава конопена мрежа и колкото повече шавал, толкова повече се заплитал. Накрая вече не можел да се помръдне!
	Отчаял се звярът и заскимтял:
	— Ох, горкичкият аз, тук ще си умра!
	В този миг дочул познато гласче:
	— Да ти помогна ли, братко?
	Лъвът се озърнал и видял в тревата малкото смело мишле.
	— Вече никой не може да ми помогне — проплакал той.
	— Грешиш! — отвърнало мишлето. — Моите зъбки са остри като бръснач. Ще прегриза конопената мрежа и ще те спася.
	Още недоизрекло това, то се хванало за работа.
	Скоро лъвът бил освободен.
	— Видя ли, братко? — усмихнало се мишлето. — Направиш ли добро, ще получиш добро.
