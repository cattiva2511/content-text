D>
	На вас, мои верни читатели — благодаря за двайсетте изминали години.
D$


>	1.
>	После стават трима

	— О! — помня, че казах това, когато Вивиан излезе от банята и ми показа положителния тест за бременност. — Страхотно!
	Всъщност чувствата ми бяха по-скоро… Сериозно? Толкова бързо?
	Изпитвах предимно стъписване, примесено с известен ужас. Бяхме женени от дванайсет месеца и нещо и тя вече ми беше казала, че решим ли да имаме бебе, ще си остане вкъщи през следващите няколко години. Бях се съгласил — споделях желанието й — но в онзи момент проумях също, че животът ни на семейство с два дохода скоро ще приключи. Освен това не бях сигурен дали съм готов да стана баща, но какво можех да направя? Не бях измамен — тя не бе скрила, че иска бебе, и ме беше уведомила, че спира да пие хапчета. И аз исках деца, разбира се, но тя беше спряла да пие хапчетата едва преди три седмици. Помня как си мислех, че вероятно ще минат поне няколко месеца, докато тялото й си възвърне нормалното състояние за производство на бебета. Предполагах, че ще забременее трудно — нищо чудно чак след година-две.
	Не и моята Вивиан обаче. Тялото й веднага се бе приспособило. Моята Вивиан бе плодовита.
	Прегърнах я и я огледах дали блести. Но беше твърде рано, нали? А и какво изобщо значи да си грейнал? Дали е просто друг начин да кажеш, че някой е сгорещен и потен? Как щеше да се промени животът ни? И доколко?
	Задавах си въпрос след въпрос и прегърнал съпругата си, аз, Ръсел Грийн, не намирах отговор на нито един.

	* * *

	Месеци по-късно настъпи Големият ден, макар че, признавам, той ми е като в мъгла.
	Хвърляйки поглед назад, предполагам, че трябваше да запиша всичко, докато все още е прясно в ума ми. Редно е Големият ден да се запомни до най-дребната ярка подробност — а не в неясните картини, както го е запечатало съзнанието ми. Всъщност помня нещо единствено благодарение на Вивиан. Всеки щрих изглежда е запечатан в паметта й, но пък нали тя раждаше, а болката понякога засилва възприятията. Поне така твърдят.
	Със сигурност знам следното: понякога сме на различно мнение, когато си припомняме случилото се през онзи ден. Аз например смятам действията си за напълно разбираеми предвид обстоятелствата, а Вивиан твърди, че са или егоистични, или абсолютно идиотски. Когато разказваше историята на приятели — многократно — всички неизменно се разсмиваха или поклащаха глава и я гледаха съчувствено.
	Съвсем искрено не мисля, че съм бил нито егоист, нито пълен идиот; все пак това бе първото ни дете и никой от нас не знаеше какво точно ни очаква, когато започнат родилните болки. Готов ли е изобщо някой за предстоящото? Раждането, повтаряха ми, е непредвидимо. По време на бременността Вивиан неведнъж ми напомняше, че процесът от първите контракции до самото раждане може да продължи повече от ден — особено при първо дете — а родилни болки с продължителност дванайсет часа не са нещо извънредно. Както повечето млади бъдещи бащи смятах съпругата си за експерт и приемах думите й на доверие. Все пак тя бе изчела купища книги.
	Необходимо е също да отбележа, че не бях напълно безполезен през въпросната сутрин. Приемах сериозно отговорностите си. Чантите — и нейната, и на бебето — за престоя в болницата бяха готови, а съдържанието и на двете — проверено два пъти. Фотоапаратът и видеокамерата бяха заредени, а в стаята на бебето бе складирано всичко необходимо за детето поне за един месец напред. Бях проучил най-бързия път до болницата и бях планирал алтернативни маршрути, ако възникне произшествие на магистралата. Знаех също, че бебето ще се появи скоро на белия свят; през дните преди раждането имаше няколко фалшиви тревоги, но дори аз бях наясно, че обратното броене е започнало.
	С други думи, не бях съвсем изненадан, когато съпругата ми ме раздруса в четири и половина сутринта на 16 октомври 2009 и ми съобщи, че контракциите са през пет минути и е време да отидем в болницата. Не се усъмних ни най-малко — тя знаеше разликата между Бракстън-Хикс и истинското нещо и макар да се бях подготвял за този момент, първата ми мисъл не бе да се облека и да натоваря багажа в колата; всъщност тя изобщо не засягаше съпругата и бебето. По-скоро мислите ми следваха горе-долу следния ход: днес е Големият ден и хората ще правят много снимки. Други хора ще гледат снимките години наред и — понеже са за поколението — най-добре е да мина през банята, преди да тръгнем, защото косата ми изглежда, сякаш цяла нощ съм бил в окото на бурята.
	Не съм суетен; просто смятах, че разполагам с много време, и обещах на Вивиан да съм готов след няколко минути. По принцип се къпя бързо — за не повече от десет минути, включително бръсненето — но точно когато се намазах с крема за бръснене, ми се стори, че съпругата ми вика от дневната. Заслушах се, не чух нищо, но все пак ускорих темпото. Докато се изплаквах, я чух да крещи — странно, защото изглежда не викаше на мен, а за мен. Увих си хавлия около кръста и излязох мокър в тъмния коридор. Бог ми е свидетел, че бях под душа по-малко от шест минути.
	Вивиан извика отново и едва след секунда осъзнах, че е на четири крака и крещи в мобилния си телефон, че _съм под проклетия душ_ и _какви ги върши този идиот_!?!? Между впрочем, идиот бе най-милата дума, с която ме описа в онзи разговор; всъщност използваше далеч по-цветисти думи. Нямах представа, че контракциите вече не са през пет, а през две минути, и Вивиан изпитва непоносима болка в кръста. Внезапно от гърлото й се изтръгна оглушителен писък — форма на живот, която вероятно още витае из квартала ни в Шарлот, Северна Каролина, иначе изключително спокойно място.
	Уверявам ви, че след това се разбързах още повече — нахлузих дрехите си недоизбърсан и натоварих багажа. Подкрепях Вивиан, докато стигнем до колата, и не реагирах, че е забила нокти в ръката ми. Мигом седнах зад волана и по пътя се обадих на гинеколога, който обеща да ни чака в болницата.
	Когато пристигнахме, контракциите пак бях през две минути, но нестихващата болка означаваше, че раждането е започнало. Държах ръката й и я напътствах да диша — през цялото време тя ми повтаряше къде да си завра проклетото дишане! — докато дойде анестезиологът за епидуралната упойка. В началото на бременността Вивиан претегли всички „за“ и „против“ и накрая неохотно склони — сега упойката се оказа истинска благословия. Лекарството подейства, болката стихна и тя се усмихна за пръв път, откакто призори ме бе изтръгнала от съня. Гинекологът — на около шейсет, с прилежно вчесана посребряла коса и благо лице — влизаше в стаята през двайсет-трийсет минути да провери разкритието й и между посещенията му аз се обадих на родителите ни и на сестра ми.
	Настъпи моментът. Извикаха медицински сестри и те подготвиха оборудването. После лекарят каза на съпругата ми да напъва.
	На третата контракция той внезапно завъртя китки и длани като магьосник, издърпващ заек от шапката си, и преди да се опомня, бях баща.
	Ей така.
	Лекарят прегледа дъщеря ни, която се оказа леко анемична, но си имаше по десет пръста на ръцете и краката, здраво сърце и явно функциониращи бели дробове. Попитах за анемията — докторът ми каза да не се притеснявам, впръска нещо в очите й, почистиха я, повиха я и я подадоха на съпругата ми.
	Както бях предвидил, цял ден се правиха снимки, но странно, когато хората ги разглеждаха по-късно, сякаш никой не обръщаше внимание на външния ми вид.

	* * *

	Казват, че новородените приличат или на Уинстън Чърчил, или на Махатма Ганди; заради анемията обаче кожата на дъщеря ми изглеждаше сивкава и първата ми мисъл бе, че прилича на Йода — без ушите, разбира се. Красив Йода, уточнявам, ненагледен Йода, толкова чудесен Йода, че когато стисна пръста ми, сърцето ми щеше да се пръсне. След няколко минути пристигнаха родителите ми и от нерви и вълнение ги посрещнах в коридора с думите:
	— Имаме сиво бебе!
	Мама ме погледна, все едно съм откачил, а татко си заби показалеца в ухото, да не би восъчните топчета да са възпрепятствали добрия му слух. Без да продумат, двамата влязоха в стаята и видяха щастливата Вивиан, прегърнала дъщеря ни. Проследих погледите им и си помислих, че Ландън е най-безценното момиченце в историята на света. Сигурен съм, че всички бащи мислят така за децата си, ала е факт, че в световната история може да има само едно най-безценно дете и частица у мен се чудеше как другите в болницата не спират пред стаята да се дивят на дъщеря ми.
	Мама пристъпи към леглото, за да погледне по-отблизо.
	— Избрахте ли име? — попита.
	— Ландън — отговори жена ми, съсредоточена върху детето ни. — Решихме да я наречем Ландън.

	* * *

	Родителите ми си тръгнаха, после се върнаха отново следобед. Междувременно ни посетиха и родителите на Вивиан. Дойдоха със самолет от Александрия, Вирджиния, където е отраснала, и тя се зарадва, но аз веднага долових как напрежението в стаята се сгъстява. От самото начало усещах, че според тях дъщеря им се е примирила, решавайки да се омъжи за мен, и кой знае… Не харесваха и моите родители, и чувствата бяха взаимни. Четиримата винаги се държаха любезно, но очевидно предпочитаха да странят едни от други.
	По-голямата ми сестра Мардж също дойде с Лиз; донесоха подаръци. Мардж и Лиз бяха заедно още преди да срещна Вивиан — по онова време от пет години. Според мен Лиз бе чудесна партньорка за сестра ми, а Мардж — най-страхотната голяма сестра на света. И двамата ми родители работеха; татко беше водопроводчик, мама рецепционистка в стоматологичен кабинет, докато се пенсионира преди няколко години. Мардж изпълняваше ролята не само на родител по заместване, но и на довереник, който ми помогна да преодолея трудностите на израстването. Нито един от тях не харесваше родителите на Вивиан — чувство, затвърдило се на сватбата ни, когато майката и бащата на съпругата ми отказаха Мардж и Лиз да седнат една до друга на главната маса. В резултат Лиз не дойде на тържеството, а Мардж носеше смокинг, а не рокля. И двете така и не преглътнаха обидата, понеже привилегията бе предоставена охотно на други хетеросексуални двойки. Честно казано, не виня Мардж и Лиз, че се чувстваха оскърбени; аз също се почувствах неудобно. Двете с Лиз се спогаждат далеч по-добре от повечето съпрузи, които познавам.
	Останах при съпругата си цял ден — посетителите ни идваха и си отиваха, а аз сядах ту на люлеещия се стол до прозореца, ту до леглото й; и двамата току прошепвахме изумени, че имаме дъщеря. Взирах се в съпругата си и дъщеря си, осъзнал, че им принадлежа и ние тримата сме свързани завинаги. Чувството бе неописуемо — както всичко през онзи ден; опитвах се да си представя как ще изглежда Ландън като голямо момиче, за какво ще мечтае, какъв ще бъде животът й. Разплачеше ли се, Вивиан я слагаше на гърдата си и аз наблюдавах още едно чудо.
	Откъде Ландън знае как се прави това. Питах се: „Как знае, за бога?“.
	От онзи ден обаче имам още един спомен и той е само мой.
	Случи се през първата нощ в болницата, дълго след като и последните ни посетители си тръгнаха. Вивиан спеше, а аз дремех в люлеещия се стол. Чух, че дъщеря ми се разхленчи. Преди това никога не бях държал новородено; прегърнах я и я притиснах към тялото си. Помислих си, че ще се наложи да събудя Вивиан, но за моя изненада Ландън се успокои. Върнах се полека на люлеещия се стол и през следващите двайсет минути се дивях на чувствата, които тя събуждаше у мен. Вече знаех, че я обичам, но сега мисълта да живея без нея ми се стори немислима. Помня как й прошепнах, че винаги ще бъда до нея, и сякаш разбрала думите ми, тя се размърда неспокойно и се разплака. В крайна сметка я подадох отново на Вивиан.


>	2.
>	В началото

	— Казах им днес — заяви Вивиан.
	Бяхме в спалнята; Вивиан си облече пижамата и се пъхна в леглото; най-сетне бяхме сами. Беше средата на декември и Ландън бе заспала преди по-малко от час; на осем седмици все още спеше най-много три-четири часа. Вивиан не се оплакваше, но постоянно се чувстваше изморена. Красива, ала уморена.
	— Каза какво на кого? — попитах.
	— На Роб — отговори тя; имаше предвид шефа си в медийната компания, където работеше. — Уведомих го официално, че след майчинството няма да се върна на работа.
	— О — отвърнах, жегнат от същия ужас, какъвто ме обзе, когато видях резултата от теста за бременност. Вивиан печелеше почти колкото мен и без нейния доход не бях сигурен, че ще можем да си позволим досегашния начин на живот.
	— Каза, че вратата е винаги отворена, ако размисля — добави тя. — Обясних му обаче, че няма да поверявам Ландън на непознати. Какъв е смисълът иначе да имаш дете?
	— Не е нужно да ме убеждаваш — опитах се с всички сили да скрия чувствата си. — На твоя страна съм. — Е, поне част от мен беше. — Все пак разбираш, че в такъв случай няма да излизаме толкова често на вечеря и ще се наложи да съкратим излишните разходи.
	— Знам.
	— И нямаш нищо против да не пазаруваш толкова?
	— Казваш го, сякаш пилея пари. Не съм разточителна.
	Кредитната карта понякога говореше за друго — както и дрешникът й, препълнен с дрехи, обувки и чанти. Долових обаче раздразнението в гласа й, а ни най-малко не исках да споря с нея. Поместих се по-близо и я прегърнах, замислил нещо по-различно. Целунах я по врата.
	— Сега ли? — попита тя.
	— Доста време мина…
	— И горкото ми бебче ще се пръсне, а?
	— Честно казано, не искам да рискувам.
	Тя се засмя. Започнах да разкопчавам пижамата й и в същия момент откъм бебешкия монитор долетя шум. И двамата застинахме.
	Нищо.
	Все още нищо.
	И точно когато реших, че хоризонтът е чист и издишах, макар да не бях осъзнал, че съм стаил дъх, бебешкият монитор зазвуча с пълна пара. Обърнах се с въздишка, а Вивиан стана. Докато Ландън най-сетне се успокои — чак след половин час — жена ми вече нямаше настроение за втори опит.
	На сутринта имахме повече късмет. Толкова много всъщност, че охотно обещах да се погрижа за Ландън, когато се събуди, та Вивиан да си отспи. Ландън очевидно бе изморена колкото майка си; едва когато допивах втората си чаша кафе чух шум, но не и плач по бебешкия монитор.
	В стаята й въртележката над креватчето се въртеше, а Ландън размахваше ръчички и крачета, пълна с енергия. Усмихнах се неволно и внезапно тя също се усмихна.
	Не бяха колики, нито рефлекторна мимика. Бях ги виждал и почти не повярвах на очите си. Това бе истинска усмивка, осезаема като изгрев, и когато Ландън неочаквано се засмя с глас, и бездруго блестящото начало на деня внезапно стана хиляди пъти по-красиво.

	* * *

	Не съм мъдър човек.
	Не се отличавам с блестящ интелект. Мъдростта обаче е нещо повече от интелигентност, защото включва разбиране, емпатия, опит, вътрешно равновесие и интуиция, а равносметката е, че на мен явно ми липсват повечето от въпросните качества.
	Ето какво друго научих — възрастта не гарантира мъдрост, нито интелигентност. Знам, че това не е популярна идея — често сме склонни да приписваме мъдрост на всеки с побеляла коса и сбръчкано лице, нали? — но напоследък стигнах до извода, че някои се раждат със способност да помъдреят, а други — не; у някои мъдростта се проявява дори на по-крехка възраст.
	Сестра ми Мардж например е мъдра, а е едва пет години по-голяма от мен. Всъщност е мъдра, откакто я познавам. Лиз също. Тя е по-млада от Мардж, но размишленията й звучат разсъдливо и проникновено. След разговор с нея винаги се улавям как обмислям думите й. Мама и татко също са мъдри и напоследък често се сещам за това, понеже е ясно, че макар да е присъща на семейството ми, мъдростта ме е подминала напълно.
	Ако бях мъдър, щях да се замисля, когато през 2007 Мардж ме закара на гробището, където са погребани баба и дядо, и ме попита абсолютно ли съм сигурен, че искам да се оженя за Вивиан.
	Ако бях мъдър, щях да се вслушам, когато татко ме попита дали съм сигурен, че е добре да основа своя рекламна агенция едва на трийсет и пет години.
	Ако бях мъдър, щях да се вслушам, когато мама ме посъветва да прекарвам възможно повече време с Ландън, защото децата порастват бързо, а никой не може да върне времето назад.
	Както казах обаче, не съм мъдър и затова животът ми се сгромоляса. Дори сега се питам дали някога ще се съвзема.

	* * *

	Откъде се започва, когато се опитваш да осмислиш история, която сякаш е безсмислена? От началото? А къде е началото?
	Кой знае?
	Да започнем тогава така — като малък смятах, че ще се почувствам съзрял, когато стана на осемнайсет, и излязох прав. На осемнайсет вече кроях планове. Родителите ми живееха от заплата до заплата и аз не възнамерявах да последвам примера им. Мечтаех за свой бизнес и сам да си бъда шеф, макар да не знаех какво всъщност ще правя. Предположих, че колежът ще ме тласне в правилната посока и постъпих в Щатския университет на Северна Каролина; колкото повече време минаваше обаче, толкова по-млад се чувствах. Когато си взех дипломата, не можех да се отърся от чувството, че съм същият като в гимназията.
	Колежът не ми помогна да реша и какъв бизнес да започна. Имах оскъден житейски опит и още по-малко капитал и в разрез с мечтата си заработих в рекламна агенция. Шефът ми се казваше Йесе Питърс; носех костюми в службата и изработвах безброй часове, ала продължавах да се чувствам по-млад, отколкото годините ми предполагаха. През почивните дни ходех в същите барове както в колежа и често си представях, че с лекота мога да се върна в първи курс и във всяко „братство“, където се озова. През следващите осем години щяха да настъпят още по-съществени промени — да се оженя, да купя къща и хибриден автомобил, ала дори тогава невинаги се чувствах зрял. До известна степен Питърс бе заел мястото на родителите ми — сега той ми казваше „направи еди-какво си, защото иначе“ и това създаваше у мен усещането, че продължавам да се преструвам на пораснал. Понякога, седнал зад бюрото, се опитвах да се убедя: „Е, вярно е, вече съм зрял човек“.
	Прозрението ме осени, разбира се, след като Ландън се роди и Вивиан напусна работа. Още нямах трийсет години и тежката отговорност да издържам семейството си изискваше саможертви, каквито не бях очаквал, а ако това не значи да пораснеш, не знам има ли друго. След края на работния ден в агенцията — ако изобщо успеех да се прибера в нормално време — влизах през вратата, чувах как Ландън извиква „Татко!“ и винаги ми се приискваше да съм по-дълго с нея. Втурваше се към мен, вдигах я на ръце, тя обвиваше врата ми с ръце и аз си напомнях, че всички жертви си струват дори само заради това чудесно момиченце.
	В трескавия въртоп на живота лесно се убеждавах, че важните неща — съпругата, дъщеря ми, работата и близките ми — са добре, макар да не работя за себе си. В редките моменти, когато си представях бъдещето, мислено рисувах живот, не особено различен от този, който водех, и това също ми изглеждаше добре. Привидно всичко вървеше доста гладко; трябваше обаче да приема това като предупредителен знак. Нямах абсолютно никаква представа, повярвайте ми, че след няколко години ще се събуждам сутрин като емигрант на Елис Айлънд, пристигнал в Америка само с дрехите на гърба си и без да знае нито една английска дума, и ще си задавам въпроса: „Какво ще правя сега?“.
	Кога точно всичко започна да се обърква? Ако питате Мардж, отговорът е очевиден: „Когато срещна Вивиан“. Повтаряла ми го е неведнъж. Понеже е Мардж, разбира се, веднага ще се поправи машинално: „Вземам си думите обратно. Започна доста по-рано, когато в основното училище окачи онзи плакат на стената в стаята си — с момичето с големите бомби и оскъдните бикини. Харесвах го, между другото, но той ти изкриви представите“. После, след още малко размишления, ще поклати глава и ще добави: „Като се замисля, винаги си бил прецакан. Обърни внимание, че ти го казва не друг, а семейният провал с главно П. Може би истинският ти проблем е, че винаги си бил прекалено добричък“.
	Това е. Започнеш ли да си блъскаш главата какво се е объркало — или по-точно къде си сбъркал — е все едно да белиш лук. Винаги има следващ слой, друга грешка в миналото или болезнен спомен, който на свой ред те отвежда още по-назад във времето в търсене на първопричината. Вече съм подминал този етап — сега искам единствено да поумнея достатъчно, за да не повтарям същите грешки.

	* * *

	За да разберете защо, важно е да разберете мен. Което не е лесно, между другото. Съществувам повече от третина столетие и през половината време аз самият не се разбирам. Нека започна така — с възрастта стигнах до извода, че на света има два вида мъже: създадени за семейство и за ергени. Мъжете от първия тип преценяват почти всяко момиче, с което излизат, според това дали е Единствената. Поради тази причина жените на около четирийсет често казват: „Всички добри мъже са обвързани“. Имат предвид мъжете, които са готови, искат и са способни да бъдат предана част от двойка.
	Аз съм семеен тип открай време. Винаги ми е изглеждало правилно да бъда част от двойка. Необяснимо защо се чувствам по-добре край жени, дори в приятелска компания, а да съм с жена, която освен това е лудо влюбена в мен, за мен е най-превъзходният свят.
	И той е възможен, предполагам. Тук обаче нещата се усложняват, защото мъжете от семеен тип не са еднакви. Има подгрупи — някои се определят като романтици например. Звучи чудесно, нали? Повечето жени твърдят, че търсят точно такъв мъж. Вероятно е така и признавам, че съм постоянен член на тази подгрупа. Случва се обаче, макар и рядко, този особен подтип да е склонен да угажда на другите и взети заедно, тези три неща ме поощряваха да вярвам, че с още малко усилие — стига само да се старая повече — съпругата ми винаги ще ме обожава, както аз нея.
	Но какво ме е направило такъв? Дали ми е вродено? Или ми е повлияла семейната среда? Или просто съм гледал твърде много романтични филми във впечатлителната възраст? Или всичко накуп?
	Нямам представа, но без колебание твърдя, че гледането на прекалено много романтични филми е по вина на Мардж. Тя обичаше класики като „Любов за спомен“ и „Казабланка“; „Дух“ и „Мръсни танци“ също бяха в програмата, а „Хубава жена“ сме гледали сигурно поне двайсет пъти. Този филм заемаше първо място в класацията й за всички времена. Не знаех, разбира се, че и двамата с Мардж се прехласваме по Джулия Робъртс, но това няма значение. Филмът вероятно няма да потъне в забвение, защото въздейства. Между героите на Ричард Гиър и Джулия Робъртс има… химия. Те разговарят. Научават се да си вярват въпреки превратностите. Влюбват се. А и не е възможно да забравиш сцената, когато Ричард Гиър чака Джулия — за да я заведе на опера — и тя се появява в рокля, която я преобразява до неузнаваемост? Зрителят вижда колко е удивен Ричард и как отваря кадифена кутийка с диамантена огърлица. Джулия се пресяга да я вземе, той затваря капака и на лицето й се изписва радостна изненада…
	Всичко е събрано в тези кадри. Романтиката, имам предвид: доверие, предвкусване и радост, съчетани с опера, красиви дрехи и бижута — съставките на любовта. Недораслият ми мозък веднага подреди мозайката в нещо като наръчник как да впечатлиш момиче. Оставаше само да запомня, че момичето първо трябва да хареса мъжа, а после от романтичните жестове произтича любов. Ето как на света се роди още един романтик.
	Когато бях шестокласник, в класа дойде ново момиче. Мелиса Андерсън идваше от Минесота и бе наследила русата коса и сините очи на шведските си предшественици. Видях я през първия учебен ден и съм сигурен, че съм зяпнал. Не бях единствен. Всички момчета шушукаха за нея, а у мен не остана никакво съмнение, че тя е най-красивото момиче, стъпвало някога в класа на госпожа Хартман в основното училище „Артър И. Едмъндс“.
	За разлика от другите момчета в училището обаче аз знаех какво точно да направя. Задачата ми беше да я прилаская и макар да не бях Ричард Гиър с частни самолети и диамантени огърлици, имах велосипед и умеех да плета гривни с дървени мъниста. Техният ред обаче щеше да дойде по-късно. Първо — като Ричард Гиър и Джулия Робъртс — трябваше да се харесаме. На обяд започнах да намирам поводи да сядам на нейната маса. Тя говореше, аз слушах и задавах въпроси; седмици по-късно най-сетне ми каза колко съм мил и разбрах, че е време за следващата стъпка. Написах й стихотворение — за живота й в Минесота и колко е красива — прибавих цвете и един следобед й ги подадох в училищния автобус. Седнах на мястото си с пълното съзнание, че знам какво ще последва — тя ще разбере колко съм различен от другите, а после ще я осени още по-дълбоко прозрение, което ще я подтикне да ме улови за ръка и да ме помоли да я изпратя до вкъщи, щом слезем от автобуса.
	Само дето не се получи така. Вместо да прочете стихотворението, тя бърбори с приятелката си Ейприл по целия път, а на другия ден на обяд седна до Томи Хармън и не обели нито дума с мен. Не ми проговори и през следващите два дни. По-късно Мардж ме свари нацупен в стаята и ми обясни, че се престаравам; трябвало просто да съм такъв, какъвто съм.
	— Но аз съм такъв!
	— Тогава се промени — отвърна тя, — понеже изглеждаш отчаян.
	Проблемът бе, че не му мислех много-много. Двоумеше ли се Ричард Гиър? Той очевидно знаеше повече от сестра ми, но безспорно мъдростта и аз вече пътувахме в противоположните ленти на магистралата. Защото „Хубава жена“ е филм, а аз живеех в истинския свят. Начинът на действие обаче, който установих с Мелиса Андерсън, продължи с известни вариации и в крайна сметка се превърна в непреодолим навик. Станах цар на романтичните жестове — цветя, бележки, картички и прочее — а в колежа бях дори „таен обожател“ на момиче, по което се бях увлякъл. Отварях врати, плащах вечери, изслушвах момичетата дори когато ми разказваха как все още са влюбени в бившите си гаджета. Повечето момичета ме харесваха искрено. Наистина. За тях бях довереник, момчето, което охотно канят, когато излизат с приятелки, но рядко му излиза късмета с набелязаното момиче. Няма да повярвате колко пъти съм чувал: „Не познавам по-мило момче от теб и съм сигурна, че ще срещнеш много специална жена. Имам две-три приятелки, с които сигурно ще мога да те уредя…“.
	Не беше лесно да съм момчето, съвършено за друга. Често страдах и не разбирах защо жените ми обясняват колко ги привличат определени качества — романтика, доброта, внимание и умение да изслушваш — а не ги оценяват, когато им се предлагат.
	Не бях съвсем без късмет в любовта, разбира се. През втората година в гимназията имах приятелка на име Анджела. Почти през цялата предпоследна година в колежа излизах с Виктория. А през лятото след дипломирането — на двайсет и две — се запознах с Емили.
	Емили все още живее в района и от време на време я виждам. Тя е първата ми истинска любов и понеже романтиката и носталгията често се преплитат, продължавам понякога да мисля за нея. Емили беше малко бохем — носеше дълги поли на цветя и сандали, почти не се гримираше и бе завършила „Изящни изкуства“ с акцент върху изобразителното изкуство. Беше и красива — с кестенява коса и лешникови очи със златисти петънца; зад физическата й привлекателност обаче се криеше нещо повече. Беше усмихната и интелигентна и се отнасяше мило към всички — жена, която мнозина смятаха за съвършена за мен. Родителите ми я обожаваха, Мардж я обичаше, а когато бяхме заедно, се чувствахме добре дори да мълчим. Общувахме лесно и спокойно; освен любовници бяхме и приятели. Говорехме за всичко; тя оставаше очарована от бележките, които пъхах под възглавницата й, и от цветята, които й изпращах без повод на работното място. Емили обичаше и мен, и романтичните ми жестове и след като излизахме две години, реших да й предложа да се оженим — дори капарирах годежен пръстен.
	После опропастих всичко. Не ме питайте защо. Мога да прехвърля вината на алкохола през онази нощ — пиех с приятели в бар. Накратко, заговорих се с жена на име Карли — красавица, която умееше да флиртува и наскоро се бе разделила с дългогодишен приятел. Второ питие последва първото и доведе до по-сериозен флирт; в крайна сметка се озовахме в леглото. Карли посочи ясно, че случилото се няма да има продължение и не включва обвързване; целуна ме за довиждане, но не си направи труда да ми даде телефонния си номер.
	При подобна ситуация има две много прости Мъжки Правила. Първото правило гласи: Не казвай нищо. А ако възлюбената ти се усъмни и попита направо, веднага премини към Второ правило: Отричай, отричай, отричай.
	Всички мъже знаят въпросните правила, но аз се чувствах виновен. Ужасно виновен. Дори след месец не успях да забравя преживелицата и да си простя. Струваше ми се немислимо да премълча; не можех да си представя да градя бъдеще с Емили с пълното съзнание, че поне отчасти то се крепи на лъжа. Обсъдих положението с Мардж и както винаги тя се опита да ми помогне.
	— Дръж си устата затворена, глупако. Постъпил си гадно и неслучайно се чувстваш виновен. Но ако не смяташ да повтаряш грешката, не наскърбявай Емили. Това ще я съсипе.
	Разбирах, че Мардж е права, и все пак…
	Исках да получа прошка от Емили, защото не бях сигурен, че иначе ще мога да си простя. В крайна сметка отидох при нея и изрекох думите, които дори сега ми се иска да взема обратно.
	— Трябва да ти кажа нещо — подхванах и изпях всичко.
	Ако целта бе да получа прошка — не стана. Ако другата цел бе да изградя дългосрочна връзка, основана на истината — това също не стана. Просълзена от гняв, Емили побягна; имала нужда от време за размисъл.
	Не я безпокоих цяла седмица; сновях мрачно из апартамента си в очакване да се обади, но телефонът така и не иззвъня. През следващата седмица оставих две съобщения — и двата пъти поднесох извинения; тя пак не се обади. Едва през третата седмица обядвахме заедно, но се усещаше напрежение, а когато излязохме от ресторанта, тя ми каза да не я изпращам до колата. Посланието беше от ясно по-ясно и след още една седмица Емили ми остави съобщение, че всичко е приключило завинаги. Седмици наред бях съсипан.
	Времето е смекчило чувството за вина — времето винаги действа така — и се утешавам с мисълта, че поне за Емили простъпката ми е била скрита благословия. Няколко години след разрива помежду ни чух от приятел, че се е омъжила за австралиец, а видех ли я случайно, личеше, че живее добре. Казвах си, че се радвам за нея. Повече от всяка жена Емили заслужаваше чудесен живот и Мардж споделяше мнението ми. Дори след като се ожених за Вивиан, сестра ми понякога ми подхвърляше:
	— Онази Емили определено беше жена и половина. Наистина оплеска нещата.

	* * *

	Роден съм в Шарлот, Северна Каролина, и с изключение на една година, през цялото време съм живял в града. Дори сега ми се струва невероятно как с Вивиан сме се срещнали на онова място, а и че изобщо сме се срещнали. Все пак и тя като мен е от Юга; работеше много — пак като мен — и рядко излизаше. Какъв е шансът тогава да се запозная с нея на коктейл в Манхатън?
	По онова време работех в сателитен офис на агенцията в Манхатън, което вероятно звучи по-тузарско, отколкото беше. Йесе Питърс бе на мнение, че почти всеки обещаващ служител от шарлотския офис трябва да се потруди известно време на север, дори само защото голяма част от клиентите ни са банки, а всяка банка има основен клон в Ню Йорк. Вероятно сте виждали някои от рекламите, върху които съм работил; лаская се, че са смислени и сериозни, издържани в дух на почтеност. Първата, между другото, се роди, докато живеех в малко студио на Западна седемдесет и седма улица и се опитвах да проумея дали банкоматът отразява реално състоянието на банковата ми наличност, която според него е достатъчна да си купя изгодно меню в близкия ресторант за бързо хранене.
	През май 2006 директорът на една от банките, любител на творческия ми подход, организира благотворителен коктейл в полза на Манхатънския музей за изящни изкуства. Директорът бе страстен почитател на изкуството — територия, непозната за мен — и макар събитието да се водеше строго официално и с подбрани гости, нямах желание да присъствам. Банката му обаче ни беше клиент, а шефът ми Питърс бе от типа „прави-каквото-ти-казвам-защото-иначе“, та нямах избор.
	Не помня почти нищо от първия половин час — освен че очевидно мястото ми не беше там. Мнозинството присъстващи можеха да ми бъдат баби и дядовци и на практика всички обитаваха различна стратосфера с оглед на финансовото ни положение. Слушах например как двама среброкоси джентълмени обсъждат предимствата на „Джи IV“ пред „Фалкон 2000“ и едва след доста време разбрах, че сравняват частните си самолети.
	Когато се измъкнах от разговора, видях нейния шеф в другия край на залата. Познавах го от късните телевизионни програми, а по-късно Вивиан ми каза, че се смятал за колекционер на художествени творби. При тези думи тя сбърчи нос, намеквайки, че има пари, но не и вкус, което не ме изненада. Макар да кани известни гости, характерният за шоуто му хумор може да се опише най-сполучливо като „долнопробен“.
	Тя стоеше зад него, скрита от полезрението ми, но пристъпи напред да поздрави някого и тогава я видях. С тъмна коса, безупречна кожа и скули, за каквито мечтаят супермоделите. Бях убеден, че не съм виждал по-красива жена.
	Отначало си помислих, че му е любовница, но колкото повече ги наблюдавах, толкова по-сигурен бях, че не са двойка, а тя работи за него. Не носеше и пръстен — още един добър знак. Но всъщност какъв шанс имах?
	Романтикът у мен обаче не се разколеба и когато тя отиде до бара да си вземе коктейл, аз също се запътих натам. Отблизо тя изглеждаше още по-ослепителна.
	— Ти си — казах.
	— Моля?
	— Художниците на „Дисни“ си представят теб, когато рисуват очите на принцесите си.
	Не е страхотно, признавам. Недодялано, може би дори второразредно, и през последвалата неловка пауза разбрах, че съм се прецакал. Чудно обаче — тя се засмя.
	— За пръв път чувам подобна свалка.
	— Не важи за всички — уточних. — Аз съм Ръсел Грийн.
	— Аз съм Вивиан Хамилтън — усмихна се тя и аз едва не зяпнах.
	Казваше се Вивиан. Като героинята на Джулия Робъртс в „Хубава жена“.

	* * *

	Как се разбира всъщност дали някой е подходящ за теб? Какви сигнали изисква това? Срещаш някого и си казваш: „Искам да прекарам живота си с него“. Как например Емили може да ми изглежда подходяща и Вивиан да ми изглежда подходяща, след като двете са различни като деня и нощта? След като връзките ни бяха различни като нощта и деня?
	Не знам, но замисля ли се за Вивиан, все още ми е лесно да си спомня шеметното вълнение през първите ни вечери заедно. С Емили изпитвахме уютна топлота, с Вивиан бяхме като нажежени почти от самото начало, сякаш привличането помежду ни е съдбовно. Всяка среща, всеки разговор засилваха убедеността ми, че сме точно това, което търсим у другия.
	Започнах да фантазирам как ще тръгне животът ни заедно и как страстта ни ще гори вечно. След няколко месеца вече бях сигурен, че искам Вивиан да ми стане съпруга. На Вивиан й трябваше повече време да почувства същото, но шест месеца след първата ни среща вече бяхме сериозна двойка и опипвахме почвата по различни теми: Бог, пари, политика, семейства, дом, деца, кои ценности са най-важни за нас. Най-често бяхме единодушни и заимствайки от друг романтичен филм, на Свети Валентин — седмица преди да се върна в Шарлот — й поисках ръката, коленичил върху покрива на Емпайър Стейт Билдинг.
	Мислех, че знам какво ще получа, когато коленичих. Като се връщам назад обаче, разбирам, че Вивиан е знаела със сигурност — че съм мъжът, когото не само иска, но и от когото се нуждае — и на 17 ноември 2007 се врекохме пред приятели и роднини.

	* * *

	Питате се вероятно какво се случи после.
	Както всяка семейна двойка имахме добри и лоши моменти, препятствия и възможности, успехи и провали. Когато прахът се слегна, бях убеден — поне на теория — че бракът е прекрасно нещо.
	На практика обаче мисля, че по-точната дума е сложен.
	Бракът все пак никога не е такъв, какъвто си го представяме. Част от мен — романтичната — несъмнено си представяше цялото начинание като красива реклама с рози, свещи и всичко на фокус, измерение, в което любовта и доверието са в състояние да превъзмогнат всяка спънка. По-практичната ми половина знаеше, че за да останеш дълго с някого, изисква усилия от двете страни — всеотдайност, компромиси, общуване, подкрепа, защото животът сякаш ни замерва с тежки топки точно когато най-малко очакваме. В идеалния случай топката профучава край двамата, без да нанесе сериозни щети; или пък връзката им укрепва, когато се изправят заедно срещу ударите.
	Понякога обаче топките ни улучват в гърдите, близо до сърцето, и оставят синини, които никога не избледняват.


>	3.
>	А после какво?

	Да издържам сам семейството не беше лесно. В края на седмицата често се чувствах изтощен; особено ярко обаче съм запомнил една петъчна вечер. В събота Ландън навършваше година, а през целия ден аз се бях мъчил със серия реклами за „Спанерман Пропъртис“ — една от най-големите строителни компании в Югоизточните щати — които бяха част от мащабна търговска кампания. Агенцията ни получаваше солидна сума за положените усилия и изпълнителните директори на „Спанерман“ бяха изключително взискателни. За всеки етап от проекта имаше стриктни срокове; допълнително затруднение срещах в лицето на самия Спанерман — бизнесмен, чието състояние възлизаше на два милиарда долара. Той одобряваше всяко решение и имах чувството, че се опитва да ми съсипе живота по всевъзможни начини. Не се съмнявах, че не ме харесва. Той бе от мъжете, които обичат да се обграждат с красавици — повечето му изпълнителни директори бяха привлекателни жени — а се подразбира, че Спанерман и Йесе Питърс се спогаждаха прекрасно. Аз, от друга страна, презирах и него, и компанията му. Носеше му се славата, че използва заобиколни пътища — особено по отношение на законите за околната среда — и плаща на политици, а във вестниците бяха излезли множество статии, уличаващи и него, и компанията му. Всъщност отчасти това бе причината да наемат фирмата ни — имиджът им се нуждаеше от сериозно префасониране.
	Почти през цялата година работех извънредно върху поръчката на Спанерман и това бе най-тежкото време в живота ми. Отивах в офиса, изпълнен с ужас, но понеже Питърс и Спанерман бяха дружки, криех чувствата си. В крайна сметка прехвърлиха рекламата на друг колега — Спанерман реши, че предпочита жена, което не изненада никого — и аз въздъхнах с облекчение. Ако бях принуден да продължа със Спанерман, вероятно щях да напусна.
	Йесе Питърс мотивираше служителите си с бонуси и въпреки постоянния стрес около поръчката на Спанерман, успях да се преборя за всеки допълнителен чек. Налагаше се. Не се чувствах спокоен, ако не заделям по нещо в спестовната и инвестиционната ни сметка, а и бонусите помагаха да попълваме навреме кредитните си карти. Вместо да намаляват, месечните ни разходи растяха въпреки обещанието на Вивиан да намали „дребните покупки“, както започна да нарича пазаруването. Тя сякаш не можеше да влезе в „Таргет“ или „Уол март“, без да похарчи неколкостотин долара, макар да е отишла за един прах за пране. Не я разбирах — предполагах, че запълва някаква незнайна празнота в себе си — и когато бях особено изтощен, понякога се чувствах използван и ме хващаше яд. Понечех ли обаче да обсъдя въпроса с нея, най-често избухваше свада. Дори когато не се разгаряха спорове, почти нищо не се променяше. Тя винаги ме уверяваше, че купува най-необходимото, или какъв късметлия съм, че се възползва от разпродажби.
	През онази петъчна вечер обаче тези грижи ми изглеждаха далечни и когато влязох в дневната, видях Ландън в кошарката и тя ме озари с усмивката, която винаги стопляше сърцето ми. Вивиан, красива както винаги, седеше на дивана и прелистваше списания за градини и обзавеждане. Целунах Ландън, после Вивиан и ме обгърна ухание на бебешка пудра и парфюм.
	Вечеряхме, поговорихме как е минал денят ни и после започнахме ритуала по подготовката на Ландън за лягане. Вивиан я изкъпа и й облече пижамата; аз й почетох, завих я и я целунах за лека нощ; знаех, че ще заспи веднага.
	Слязох долу, налях си чаша вино и забелязах, че бутилката е почти празна, което означаваше, че Вивиан вероятно пие втора чаша. Първата чаша казваше „може би“ относно ласките; втората — „най-вероятно“ — и макар и изморен, усетих как настроението ми се подобрява.
	Вивиан продължаваше да прелиства списанието, когато седнах до нея. След малко го обърна към мен.
	— Как ти се струва тази кухня? — попита ме.
	Кухнята на снимката беше с кремави шкафове и кафяви гранитни плотове; декоративните елементи по шкафовете подчертаваха хармоничната цветна палитра. Между лъскавите модерни уреди се издигаше трапезен остров — градска фантазия.
	— Великолепна е — признах.
	— Нали? Всичко говори за класа. И осветлението е чудесно. Полилеят е страхотен.
	Дори не бях забелязал осветлението; приведох се по-близо.
	— Леле! Бива си го.
	— В статията пише, че обновената кухня почти винаги вдига цената на имота. Ако решим да продаваме.
	— Защо да продаваме? Тук ми харесва.
	— Нямам предвид да продаваме сега. Но няма винаги да живеем тук.
	Странно, никога не ми бе минавало през ума, че няма да живеем винаги тук. Все пак родителите ми и досега живееха в къщата, където съм отрасъл, но не за това ставаше дума.
	— Вероятно си права за цената — съгласих се. — Не съм сигурен обаче, че в момента можем да си позволим ремонт.
	— Имаме спестявания, нали?
	— Да, но те са за черни дни. За непредвидени случаи.
	— Добре — кимна тя, но долових разочарованието в гласа й. — Само се питах…
	Видях я колко внимателно прегъна края на листа, та по-късно да открие лесно снимката, и усетих вкуса на провала. Мразех да я разочаровам.

	* * *

	Животът на неработеща майка се отразяваше добре на Вивиан.
	Дори след раждането изглеждаше с десет години по-млада. Времето я подминаваше, но тя изпъкваше и с други качества. От самото начало бях забелязал колко е зряла и уверена, колко категорично изразява мнението си и за разлика от мен никога не й липсва смелост да отстоява възгледите си. Искаше ли нещо, винаги ми го казваше; безпокоеше ли я нещо, не прикриваше чувствата си дори с риск думите й да ме разтревожат. Уважавах силата да бъдеш какъвто си, без да се боиш, че другите ще те отхвърлят, най-малкото защото и аз се домогвах до това качество.
	Вивиан наистина бе силна. Не хленчеше и не се оплакваше от трудностите; приемаше ги почти стоически. През всичките години, откакто я познавам, съм я виждал да плаче само веднъж — когато котката й Харви умря. Тогава беше бременна с Ландън, а Харви бе с нея от колежа; въпреки бушуващите хормони обаче само няколко сълзи се стекоха по бузите й.
	Всеки може да тълкува както иска факта, че Вивиан рядко плачеше, но е факт също, че нямаше и какво да я разплаква. До онзи момент не бяхме преживели никакви трагедии и единствената причина за разочарование вероятно бе, че съпругата ми не успя да забременее повторно. Започнахме да опитваме, когато Ландън навърши осемнайсет месеца, но месец след месец нямаше резултат; аз бях готов да посетим специалист, но тя предпочете да се довери на природата.
	Дори без второ дете обаче обикновено се чувствах щастлив, че съм женен за Вивиан — отчасти заради дъщеря ни. Някои жени са по-подходящи за майки от други, а Вивиан бе родена за майка — внимателна и любяща, грижовна и невъзмутима при повръщане и диарии, образец на търпение. Четеше на Ландън книга след книга и часове наред играеше с нея на пода; двете ходеха в паркове и в библиотеки, а Вивиан да тича за здраве, бутайки бебешка количка за джогинг, бе обичайна гледка в квартала. Двете бяха непрекъснато в движение — игри със съседските деца, предучилищни курсове, редовни прегледи при педиатри и зъболекари. И въпреки това, замисля ли се за първите години от живота на Ландън, в ума ми най-често изплува изражението на чиста радост, изписано по лицето на Вивиан — независимо дали е прегърнала Ландън, или наблюдава как дъщеря ни постепенно опознава света. Помня как веднъж дъщеря ни внезапно кихна — беше на около осем месеца и седеше във високо столче. Незнайно защо това й се стори много забавно и тя се засмя. Престорих се, че кихам, и Ландън се разсмя още по-неудържимо. Аз се радвах, но за Вивиан случката значеше нещо повече. Обичта, която изпитваше към дъщеря ни, засенчваше всичко друго, дори любовта към мен.
	Майчинската всеотдайност — или поне както я разбираше Вивиан — ми позволяваше да се съсредоточа върху кариерата си, а и рядко се налагаше да се грижа сам за Ландън, в резултат на което така и не разбрах колко трудно е понякога това. Понеже Вивиан сякаш се справяше с лекота, мислех, че наистина й е лесно, но с течение на времето тя стана по-мрачна и раздразнителна. Домакинските задължения също отидоха на заден план и често, когато се връщах вкъщи, целият под на дневната беше осеян с играчки, а кухненската мивка бе препълнена с мръсни чинии. Прането се трупаше на купчини, килимите не бяха почистени с прахосмукачка и понеже не обичам хаос в дома си, в крайна сметка наех жена да чисти два пъти седмично. Когато Ландън проходи, добавих и бавачка три пъти седмично, та Вивиан да си почива през деня, а в събота сутринта поемах грижите за Ландън, за да осигуря на съпругата си лично време. Надявах се така да има повече сили за нас двамата. Струваше ми се, че съпругата ми се определя като Вивиан и като майка и тримата заедно сме семейство, но да бъде съпруга и мой партньор постепенно започва да й създава неудобства.
	През повечето време обаче отношенията ни не ме притесняваха. Предполагах, че сме като повечето съпрузи с деца. Вечер обикновено обсъждахме житейски теми — деца, работа, семейство, какво ще ядем, къде ще ходим през уикенда или кога ще закараме колата за технически преглед. Невинаги се чувствах като придатък; всеки петък с Вивиан имахме „вечерна среща“. Дори колегите ми знаеха за това и освен при най-неотложни случаи излизах навреме от офиса, пусках си музика в колата и влизах вкъщи с усмивка. Заигравах се с Ландън, докато Вивиан се облече, и когато дъщеря ни заспиваше, с Вивиан сякаш наистина се връщахме във времето на любовните срещи.
	Вивиан ме разведряваше, когато работата ме натоварваше прекалено. Щом навърших трийсет и три, реших да разменя стабилната си кола хибрид за „Мустанг“, макар и сделката да не бе особено изгодна. В онзи момент нямаше значение; ентусиазираният дилър ме покани да пробвам автомобила в движение, чух гърленото ръмжене на двигателя и веднага разбрах, че с такава кола ще привличам завистливи погледи по магистралата. Дилърът си изигра добре ролята, а когато по-късно казах на Вивиан, тя не се пошегува, че съм прекалено млад за лудости на средната възраст и не изрази опасение, че мечтая за живот, какъвто не водя. Всъщност ми позволи известно време да пофантазирам и когато най-сетне дойдох на себе си, купих подобие на предишната си кола — хибрид с четири врати, по-обемен багажник и отличен рейтинг за безопасност в класацията на потребителите. И никога не съжалих.
	Е, може би съжалявах малко, но това не е важно.
	През цялото време обичах Вивиан и нито веднъж не се разколебах, че искам да прекарам живота си с нея. В желанието си да го покажа, обмислях дълго и внимателно какво да й купя за Коледа, за годишнините ни, за рождените й дни, за Свети Валентин и Деня на майката. Изпращах й цветя без повод, пъхах бележки под възглавницата й, преди да тръгна за работа, изненадвах я със закуска в леглото. Отначало тя оценяваше жестовете ми; по-късно те явно изгубиха част от блясъка си, понеже ги очакваше. Напрягах се да измисля други начини да й доставя удоволствие и да й покажа колко много значи за мен.
	В крайна сметка освен всичко останало Вивиан получи и желаната кухня, същата като в списанието.

	* * *

	Вивиан планираше да се върне на работа, когато Ландън тръгне на училище — на половин щат, за да прекарва следобедите и вечерите вкъщи. Твърдеше, че не желае да е като майките, които са постоянни доброволци в класната стая или украсяват столовата по празници. Не искаше обаче и да стои в празната къща. Освен че е чудесна майка, Вивиан притежава блестящ ум. Завършила е Джорджтаунския университет с отличен успех и преди да стане майка и домакиня, беше пиар на публицистично предаване в Ню Йорк, а докато се роди Ландън, заемаше висок пост в медийна компания.
	Колкото до мен, аз успявах да заслужа всеки бонус и същевременно израствах в професионалната йерархия — през 2014 вече поемах основните клиенти на агенцията. С Вивиан бяхме женени от седем години, Ландън току-що бе навършила пет, а аз бях на трийсет и четири. Бяхме обновили кухнята и планирахме основен ремонт на спалнята. Фондовата борса благоприятстваше инвестициите ни — особено главния ни пакет от акции в „Епъл“ — и освен ипотеката нямахме дългове. Обожавах съпругата си и дъщеря си, родителите ми живееха наблизо, сестра ми и Лиз бяха най-добрите ми приятели на света. Животът ми приличаше на приказка и охотно бих го потвърдил пред всекиго.
	Дълбоко в себе си обаче щях да знам, че лъжа.
	На работното ми място никой подчинен на Йесе Питърс не се чувстваше спокоен и сигурен за поста си. Питърс бе основал агенцията преди двайсет години; с офисите в Шарлот, Атланта, Тампа, Нешвил и Ню Йорк тя бе сред най-известните и най-печелившите в югоизточните щати. Питърс — със сини очи и коса, посребряла още преди да навърши трийсет — бе легендарен и с прозорливостта, и с безпощадността си; похватът му бе да измества другите агенции от пазара чрез кражба на клиенти и подбиване на цени; не проработеха ли въпросните стратегии, просто купуваше конкурентите. Успехите допълнително раздуваха и бездруго огромното му его до мегаломански пропорции, а управленският му стил бе отражение на характера му. Той бе сигурен, че винаги е прав, вземаше служители под крилото си, настройваше висшите си кадри един срещу друг и държеше всички в напрежение. Създаваше атмосфера, в която подчинените му преувеличават заслугите си и приписват провалите и грешките на колегите си. Живеехме в жестока форма на социален дарвинизъм, където само малцина избрани имат шанс за дългосрочно оцеляване.
	За щастие повече от десет години бях пощаден от ожесточените служебни битки, предизвикали немалко нервни сривове сред ръководния персонал — първоначално се намирах твърде ниско в професионалната йерархия, а по-късно водех клиенти, които оценяваха работата ми и плащаха подобаващо. С течение на времето започнах да се самозалъгвам вероятно, че понеже благодарение на мен печели много, Питърс ме смята за прекалено ценен, за да ме тормози. Все пак той наистина се държеше с мен по-добре, отколкото с мнозина други от агенцията. Спираше да си разменим по няколко думи в коридора, докато други изпълнителни директори — с повече опит от мен — често излизаха от кабинета му с отчаян вид. Видех ли ги, неволно въздишах с облекчение — и може би дори вирвах леко нос — че подобно нещо никога не ми се е случвало.
	Предположенията обаче са прецизни колкото човека, който предполага, а аз грешах, оказва се, буквално за всичко. Първото ми повишение съвпадна със сватбата ми с Вивиан; получих второто две седмици след като Вивиан дойде в офиса да ми остави колата — понякога подобни посещения предизвикват катастрофални последствия, но в случая шефът се отби в кабинета ми и после ни изведе на обяд. За трети път бях повишен седмица след като Питърс и Вивиан разговаряха три часа на парти, организирано от клиент на агенцията. Едва по-късно става ясно, че Питърс не се е интересувал толкова от професионалните ми постижения, колкото от Вивиан, и този прост факт го възпирал да ме вземе на мушка. Вивиан, трябва да отбележа, стъписващо приличаше на бившите съпруги на Питърс и той, подозирам, е искал да й достави удоволствие… а при възможност да си набави съпруга номер три, дори с цената на моя брак.
	Не се шегувам. Нито преувеличавам. Когато разговаряше с мен, Питърс винаги ме питаше как е Вивиан, отбелязваше колко красива жена е или се интересуваше как стоят нещата между нас. На вечери с клиенти — три-четири пъти годишно — Питърс неизменно намираше начин да седне до съпругата ми, а на всяко коледно празненство двамата се усамотяваха сближили глави в някой ъгъл. Вероятно щях да си затворя очите, ако Вивиан бе приела другояче това явно увлечение. Тя не насърчаваше Питърс, но и не го обезкуражаваше. Макар и ужасен шеф, той умееше да очарова жените, особено красавици като Вивиан. Изслушваше, смееше се, вмъкваше най-подходящите комплименти в най-подходящия момент, а понеже беше и богат като Мидас, ми се струваше вероятно — дори напълно възможно — Вивиан да се ласкае от интереса му. За нея увлечението му бе съвсем в реда на нещата. Още от началното училище момчетата се бяха надпреварвали за вниманието й и тя го очакваше; не й харесваше обаче фактът, че понякога това ме кара да ревнувам.
	През декември 2014 — месец преди най-съдбовната година в живота ми — се подготвяхме за ежегодното коледно парти на агенцията. Споделих опасенията си и тя въздъхна артистично.
	— Преодолей го — каза ми, а аз се отдръпнах, питайки се защо съпругата ми е толкова небрежна към моите чувства.

	* * *

	Ще се върна за малко към Вивиан и мен.
	Колкото и добре да се отразяваше майчинството на Вивиан, за мен бракът бе поизгубил блясъка си. Помня как си мислех колко се е променила Вивиан през годините откакто сме женени; напоследък обаче си давам сметка, че точната дума не е промяна, а развитие — у Вивиан се проявяваха по-отчетливо присъщите й качества и аз все повече я чувствах като непозната.
	Промяната настъпваше полека, почти недоловимо. През първата година от живота на Ландън приемах мрачните настроения и раздразнителността на Вивиан като нещо нормално и очаквано — фаза, която ще отмине. Не мога да кажа, че ми харесваше, но свикнах, макар понякога отношението й да граничеше с презрение. Фазата обаче не приключи. През следващите години Вивиан стана по-гневна, по-разочарована и по-небрежна към тревогите ми. Често се ядосваше за дреболии и изричаше обидни думи, каквито не мога да си представя даже да прошепна. Нападките идваха светкавично и улучваха право в целта, като обикновено се очакваше да се извиня и да отстъпя. Като човек, който не обича конфликтите, в крайна сметка си създадох навика да се оттеглям още щом надигне глас, независимо колко оскърбен и недоволен се чувствам.
	Последиците от изблика често бяха по-лоши от самата атака. Прошката изглеждаше непостижима; вместо да предложи да обсъдим отново въпроса или да го загърби, Вивиан се отдръпваше. Мълчеше или ми отговаряше едносрично и понякога това продължаваше с дни. Съсредоточаваше вниманието си върху Ландън и се затваряше в спалнята веднага щом дъщеря ни заспи, оставяйки ме сам в дневната. През тези дни излъчваше презрение и ме караше да се питам дали съпругата ми все още ме обича.
	Най-натрапчива обаче бе непредсказуемостта във всичко — правилата непрекъснато се променяха. Вивиан избухваше или изразяваше гнева си мълчаливо — според настроението й. Очакванията й ставаха все по-неясни и често не бях сигурен какво да правя или да не правя; обмислях отново и отново какво е предизвикало поредната буря и с какво точно съм я разгневил. Тя отказваше да ми обясни; отричаше, че има нещо нередно, и ме обвиняваше в прекалена чувствителност. Почти постоянно имах усещането, че вървя през поле, осеяно с мини, заплашващи да взривят и емоционалното ми състояние, и брака ми. После ненадейно по също толкова неведоми за мен причини отношенията ни потичаха в почти нормално русло. Тя ме питаше как е минал денят ми, дали искам нещо по-специално за вечеря и след като Ландън си легнеше, правехме любов — сюблимният знак, че ми е простено. Аз си поемах облекчено дъх с надеждата нещата най-сетне да възвърнат някогашния си облик.
	Вивиан би оспорила моята версия за събитията или поне моята интерпретация. Гневно. Или би описала действията и поведението си като реакция на мои постъпки. Казваше, че имам нереалистична представа за брака и някак си очаквам меденият месец да продължи вечно, което е невъзможно. Твърдеше, че пренасям професионалния стрес у дома и всъщност аз съм в лошо настроение, а не тя; негодувам, че тя е имала възможност да остане вкъщи, и често си изливам яда върху нея.
	Каквато и да е обективната и правдивата версия, с цялото си сърце копнеех Вивиан да е щастлива. Или по-точно, щастлива с мен. Още я обичах, помнех как се усмихваше и как се смееше с глас, когато бяхме заедно; смехът й ми липсваше, липсваха ми и пространните ни разговори, и как се държахме за ръце. Липсваше ми Вивиан, която ми вдъхваше вяра, че съм мъж, заслужаващ любовта й.
	С изключение на петъчните ни вечери обаче, отношенията ни продължиха постепенно да прерастват в нещо, което невинаги разпознавах и дори не исках. Презрението на Вивиан започна да ме наранява. През тези години най-често се чувствах разочарован от себе си, загдето не оправдавам очакванията й, и се заричах още по-усърдно да се стремя да й угодя.

	* * *

	А сега връщаме лентата обратно към нощта на коледното празненство.
	— Преодолей го — каза ми тя и думите й продължиха да се въртят в ума ми, докато се обличах.
	Бяха резки, нехайни и изразяваха пренебрежение към чувствата ми; въпреки това най-яркият ми спомен от онази вечер е, че Вивиан изглеждаше по-ослепителна от всякога. Носеше черна рокля, обувки с високи токчета и диамантеното колие, което й бях подарил за рождения ден. Косата й се спускаше свободно над раменете и когато излезе от банята, я погледнах занемял.
	— Красива си — казах.
	— Благодаря — отвърна тя и си взе дамската чанта.
	В колата напрежението помежду ни не се разсея. Разменихме сдържано по няколко думи и след като разбра, че няма да повдигна отново въпроса за Питърс, настроението й се поразведри. Когато пристигнахме на партито, сякаш бяхме постигнали негласно споразумение, че забележката ми и отговорът й никога не са били изричани.
	Тя обаче ме беше чула. Макар да я бях подразнил, Вивиан не се отдели от мен буквално през цялата вечер. На три пъти Питърс разговаря с нас и два пъти попита жена ми дали иска нещо за пиене — беше ясно, че я подканва да се усамотят на бара. И двата пъти тя поклати глава и му обясни, че вече е поръчала на сервитьора да й донесе питие. Каза го учтиво и приятелски и аз се почудих дали все пак не преувеличавам ситуацията с Питърс. Той можеше да флиртува с нея колкото си иска, но в края на вечерта тя щеше да си тръгне с мен към къщи и всъщност това бе важното, нали?
	Партито не се отличаваше с нищо — не протече нито по-добре, нито по-зле, нито по-различно от всяко служебно коледно празненство — но след като се върнахме у дома и освободихме младата бавачка, Вивиан ме помоли да й налея чаша вино и да нагледам Ландън. Когато влязох в спалнята, тя бе запалила свещи, носеше дантелено бельо… и…
	Такава беше Вивиан; нямаше смисъл да се опитвам да предугаждам какво ще направи; дори след седем години продължаваше да ме изненадва, понякога с блажени, нежни мигове.

	* * *

	Голяма грешка.
	Горе-долу така мисля за онази вечер в момента, поне по отношение на кариерата ми в агенцията.
	Йесе Питърс не остана доволен, че Вивиан го отбягва, и през следващата седмица от неговия кабинет към моя задуха отчетливо мразовит вятър. Отначало полъхваше леко; когато се срещнахме в коридора в понеделник след празненството, той ме подмина с отсечено кимване, а по време на творческото съвещание след няколко дни задаваше въпроси на всички освен на мен. Дребните сигнали, че съм изпаднал в немилост, продължиха; погълнат от поредната сложна кампания обаче — за банка, която искаше реклама, акцентираща върху почтеността, но същевременно оригинална — не им обърнах особено внимание. После дойдоха празниците, а понеже в началото на годината в офиса винаги цареше суматоха, едва в края на януари отчетох факта, че от шест седмици Йесе Питърс почти не ми е проговарял. Започнах да наминавам в кабинета му, но секретарката му ме осведомяваше, че води телефонен разговор или е зает с друго. Разбрах до каква степен съм го ядосал едва в средата на февруари, когато най-сетне намери време да ме приеме. Всъщност посредством секретарката си, а после и моята, настоя да се срещнем, което означаваше, че нямам избор. Фирмата бе изгубила важен клиент — автомобилен търговец с осем бази из Шарлот — чиято реклама бяха поверили на мен. След като разкрих причините клиентът да избере друга агенция, Питърс се вторачи безмълвно в мен. И още по-зловещо — не спомена Вивиан, нито попита за нея. След разговора излязох от кабинета му със същото чувство като колегите, които гледах отвисоко и виждах да се клатушкат на ръба на нервен срив. Обзе ме неприятното усещане, че дните ми в „Питърс Груп“ внезапно се оказват преброени.
	Още по-непоносим бе фактът, че автомобилният търговец — мъж на около седемдесет — се е отказал от нас не заради нещо, което съм или не съм направил. Виждал съм печатните и медийните реклами на агенцията, поела поръчката му, и все още съм на мнение, че нашите идеи бяха по-креативни и ефективни. Клиентите обаче са непостоянни. Срив в икономиката, промяна в ръководството или просто стремеж за съкращаване на разходите в краткосрочен план внасят промени, влияещи върху бизнеса ни; понякога обаче факторите нямат нищо общо с работата. В този случай клиентът се развеждаше със съпругата си и му трябваха пари за споразумението; прекратяването на рекламната дейност за шест месеца щеше да му спести повече от шестцифрена сума, а на него му бе нужно всяко пени, понеже жена му бе наела адвокат, прославен с безпощадността си. С оглед на трупащите се съдебни разходи и очертаващото се неблагоприятно споразумение човекът орязваше всеки възможен разход и Питърс го знаеше.
	Когато месец по-късно друг клиент — верига клиники за спешна помощ — затвори кранчето, Питърс изрази още по-нескрито недоволството си от мен. Този път клиентът не беше важен — честно казано, трудно би минал и за средно разреден — а фактът, че в началото на годината бях подписал договори с трима нови клиенти, изглежда, изобщо не го интересуваше. След като отново ме извика, той обяви на висок глас, че „сигурно губиш форма“ и „клиентите вече не ти се доверяват“. Като последен акцент на срещата той покани Тод Хенли в кабинета си и отбеляза, че оттук нататък „ще работим заедно“. Хенли бе изгряваща звезда — от пет години работеше в агенцията — и макар да притежаваше известна креативност, истинското му умение бе да си проправя ловко път из политическите води на фирмата. Знаех, че се цели в моя пост — не бе единствен, но беше най-коварен от всички. Когато внезапно започна да се застоява по-дълго в кабинета на Питърс — несъмнено присвоявайки си повече заслуги от действителните за рекламната кампания, която разработвахме — и да излиза оттам със самодоволна усмивка, разбрах, че е време да подготвя план.
	Опитът, служебното положение и настоящата ми заплата не предполагаха множество варианти. Понеже Питърс властваше в рекламната индустрия в района на Шарлот, трябваше да хвърля мрежата по-надалеч. В Атланта Питърс бе номер две на пазара и се разрастваше, като поглъщаше по-малки агенции и набираше нови клиенти. Сегашният лидер на пазара бе преживял две смени на ръководството и в момента не наемаше кадри. После се свързах с фирми във Вашингтон, Ричмънд и Балтимор с идеята, че близостта до родителите й ще помогне Вивиан да напусне Шарлот. Отново обаче не успях да постигна повече от едно интервю.
	Имаше и други възможности, разбира се, в зависимост от това колко далеч от Шарлот съм склонен да се преместя; свързах се със седем-осем фирми из Югоизтока и Средния запад. С всяко обаждане обаче се чувствах все по-сигурен, че не искам да си тръгна. Шарлот бе моят дом. И така идеята да започна свой бизнес — бутикова рекламна агенция — започна да се надига от пепелищата като митичния феникс. Което, осъзнах, беше подходящо и за име…
	Агенция „Феникс“. Където бизнесът ви ще се издигне до висотата на нечуван успех.
	Изведнъж видях като на живо мотото върху визитни картички; представих си как разговарям с клиенти и когато посетих родителите си, подхвърлих нехайно идеята на татко. Той веднага отсече, че не е добра; Вивиан също не остана очарована. Информирах я, че търся работа, и когато споменах хрумването за агенция „Феникс“, тя ми предложи да проуча Ню Йорк и Чикаго — две места, които бях зачертал от самото начало. Не успявах обаче да се отърся от мечтата си и предимствата започнаха да се въртят натрапливо в съзнанието ми.
	Като солов играч щях сам да си бъда шеф.
	Бях на „ти“ с мнозина фирмени директори и други висши служители в Шарлот.
	Владеех отлично работата си.
	Щях да основа бутикова агенция, обслужваща малцина клиенти.
	Щях да вземам по-малко от клиентите и да печеля повече.
	Междувременно, в офиса започнах да правя сметки и проучвания. Обаждах се на клиенти и ги питах дали са доволни от услугите и цените в „Питърс Груп“; отговорите им засилиха убеждението ми, че няма да се проваля. От своя страна Хенли буквално ме изтикваше в ъгъла и се опитваше да ме изхвърли през борда всеки път, щом влезехме в кабинета на Питърс, който вече открито ми се мръщеше.
	Разбрах, че Питърс наистина ще ме уволни и нямам друг избор, освен да напусна по своя воля.
	Оставаше само да уведомя официално Вивиан.

	* * *

	Реших, че най-добре е несъмнено да отпразнувам бъдещия си успех в деня, когато със съпругата ми имаме „среща“.
	Бих могъл, разбира се, да избера друга вечер, но исках да споделя вълнението си с нея. Исках да ме подкрепи. Да одобри плановете ми, да се пресегне и да улови ръцете ми с думите: „Нямаш представа откога чакам да направиш нещо такова. Не се съмнявам, че ще успееш. Винаги съм вярвала в теб“.
	Година по-късно, когато признах пред Мардж какви надежди съм таил, тя се засмя с глас.
	— Да обобщим — каза ми. — Отнел си й усещането за сигурност, съобщил си й, че се каниш да преобърнеш живота ви с главата надолу… и наистина си очаквал да одобри идеята? Имате дете, за бога! И ипотека. И други сметки. Полудял ли беше?
	— Но…
	— Няма „но“. Знаеш, че с Вивиан невинаги сме единодушни, но в този случай я разбирам.
	Може би Мардж има право — често виждаме по-ясно, когато се обръщаме назад. През въпросната вечер сложих Ландън да си легне и изпекох пържоли на скара — кажи-речи единственото ястие, което умея да приготвям; Вивиан направи салата, свари броколи и сотира зелен фасул с настъргани бадеми. Жена ми, трябва да уточня, никога не ядеше вредни въглехидрати: хляб, сладолед, паста, захар или каквото и да било с бяло брашно — всички вкуснотии, които си позволявах щедро на обяд (и това обяснява вероятно поразширилата ми се талия).
	Вечерята обаче започна напрегнато. Намерението ми да поддържам непринуден и лек разговор явно я накара да застане нащрек, сякаш се подготвяше за предстоящото. Вивиан винаги успяваше да ме разчете, както Моисей — десетте Божи заповеди; растящото й безпокойство ме принуди още по-усърдно да разведрявам обстановката, а тя на свой ред изглеждаше все по-скована.
	Изчаках да се нахраним. Тя изяде няколко хапки от пържолата, напълних й отново чашата с вино и заразказвах за Хенли и Питърс и за подозрението ми, че ще ме уволнят. Тя само кимаше, затова събрах кураж и се впуснах да разяснявам плановете си — споделих какви проучвания съм провел и подчертах всяка причина за решението. Докато говорех, тя сякаш бе издялана от мрамор. Седеше неподвижна и дори не поглеждаше към чашата с вино. Не зададе никакви въпроси, докато не приключих. В стаята се възцари тишина.
	— Сигурен ли си, че е добра идея? — попита накрая.
	Не получих ентусиазираната подкрепа, както се надявах, ала, от друга страна, Вивиан не захлопна яростно вратата след себе си. Приех го за положителен знак. Глупак!
	— Всъщност съм доста уплашен — признах, — но ако не го направя сега, едва ли ще опитам друг път.
	— Не си ли млад да основеш агенция?
	— На трийсет и пет съм. Питърс е започнал на трийсет.
	Тя сви устни и почти видях думите, оформящи се в ума й — ти не си Питърс. Слава богу, не ги изрече. Сключи вежди, макар да не се появи нито една бръчка. Съпругата ми наистина минаваше незасегната през годините.
	— Знаеш ли изобщо как се действа?
	— Както при всеки нов бизнес, а нови фирми се появяват непрекъснато. Накратко, попълваш необходимите документи, наемаш добър адвокат и счетоводител и оборудваш офис.
	— Колко време изисква?
	— Месец може би? А настаня ли се в кабинета, започвам да подписвам договори с клиенти.
	— Ако решат да те наемат.
	— Ще намеря клиенти — казах. — Това не ме тревожи. Питърс взема скъпо, а от години работя с някои от тези клиенти. Сигурен съм, че при първа възможност ще дойдат при мен.
	— Известно време обаче няма да изкарваш нищо.
	— Ще се наложи да съкратим някои разходи. Чистачката например.
	— Искаш да чистя къщата?
	— Ще ти помагам — уверих я.
	— Несъмнено — натърти тя. — Откъде ще вземеш пари за всичко това?
	— Смятах да използвам част от инвестициите ни.
	— Инвестициите ни? — повтори тя.
	— Имаме повече от достатъчно за цяла година.
	— Година? — попита като ехо тя за втори път.
	— И то без никакви доходи. Което няма да се случи.
	Тя кимна.
	— Никакви доходи.
	— Знам, че в момента е плашещо, но в крайна сметка ще си струва. А и животът ти няма да се промени.
	— Освен че очакваш да ти бъда прислужница.
	— Нищо подобно…
	Тя ме прекъсна:
	— Питърс няма да наблюдава от ложите и да аплодира куража ти — посочи. — Реши ли, че му крадеш клиентите, ще направи всичко възможно да те изхвърли от бизнеса.
	— Може би ще опита — съгласих се. — Но в крайна сметка парите си казват тежката дума.
	— Той има повече от теб.
	— Говоря за парите на клиентите.
	— А аз говоря за парите за семейството ти — подчерта с рязък тон тя. — Помисли ли за нас? За мен? Очакваш просто да се примиря? Имаме дете, за бога!
	— А от мен се очаква да зачеркна мечтите си?
	— Не се преструвай на мъченик. Неприятно ми е.
	— Не се преструвам на мъченик. Исках само да обсъдим…
	— Нищо подобно! — прекъсна ме отново тя. — Казваш ми какво си наумил, макар да не е добре за семейството!
	Издишах бавно, съсредоточен върху усилието да не повишавам тон.
	— Вече ти обясних, че Питър ще ме уволни, а няма друга работа.
	— Опита ли да говориш с него?
	— Разбира се.
	— Така твърдиш.
	— Не ми ли вярваш?
	— Само донякъде.
	— Докъде?
	Тя остави салфетката в чинията си и стана.
	— Дотам, че ще направиш каквото искаш, дори да е зле за нас и детето.
	— Казваш, че не ме е грижа за семейството?
	Тя вече бе излязла от стаята.
	През онази нощ спах в гостната. През следващите три дни Вивиан отговаряше на въпросите ми сравнително миролюбиво с по една-две думи, но иначе не ми говореше.

	* * *

	Мардж се грижеше за мен и ме озаряваше с искрици мъдрост по отношение на слабостите ми, но през тийнейджърските години ролята на бавачка й поотмиля. Започна да води безбожно дълги телефонни разговори и в резултат аз гледах много телевизия. Не знам за другите деца, но повечето си познания за рекламата попих спонтанно. Не ги получих в колежа, нито от по-старшите си колеги в агенцията, половината от които прахосваха творческата си енергия в опити да саботират кариерата на другата половина — по вина на Питърс. В неведение как да действам, когато ме хвърлиха с главата надолу в работата, изслушвах клиентите, разбирах какво искат да постигнат, черпех от кладенеца си със спомени и измислях нови ракурси на стари реклами.
	Не беше чак толкова лесно, разбира се. Рекламата включва много повече от телевизионни клипове. През годините съм съчинявал прилепчиви текстове за печатни реклами, за билбордове и за реклами по радиото; участвах в екип, разработващ рекламни послания за интернет съобразно местоживеенето, дохода и образователния ценз на аудиторията; веднъж дори замислих и осъществих рекламна кампания върху каросерии на камиони. Поначало целият процес се осъществяваше в агенцията от различни екипи; като солов играч обаче щях да отговарям за всичко и докато в някои отношения бях в стихията си, в други бях по-неумел. Най-слабо владеех техническото изпълнение, но за щастие отдавна работех в бранша и познавах местни фирми, предоставящи необходимите ми услуги — свързах се с тях една по една.
	Не излъгах Вивиан, че не се безпокоя за клиентите; за зла участ обаче допуснах крайно иронична грешка. Забравих да планирам рекламна кампания за своя бизнес. Редно бе да отделя повече средства за добър уебсайт и рекламни материали, представящи фирмата, а не бизнеса, който изграждам от нулата. Трябваше да разпратя качествени брошури по пощата, които да привлекат клиентите.
	Вместо това обаче през май се погрижих за инфраструктурата, подсигуряваща успеха ми. През почивните дни наех адвокат и счетоводител и попълних надлежните документи. Наех офис с общ рецепционист. Снабдих го с канцеларски пособия и купих на изплащане другото оборудване. Четях книги за начинаещи бизнесмени и всички подчертаваха колко е важно да разполагаш с необходимия капитал. В средата на май подадох двуседмичното си предизвестие за напускане. Вълнението ми помрачи единствено фактът, че бях подценил първоначалните разходи, а обичайните сметки продължаваха да пристигат. Годината без доходи, която бях споменал на Вивиан, се сви до девет месеца.
	Нямаше значение обаче. Настъпи юни и дойде моментът агенция „Феникс“ официално да стартира. Изпратих писма на клиенти, с които бях работил — обяснявах какви услуги предлагам, обещавах съществени икономии и им съобщавах, че се надявам да получа отговор. Телефонирах и си уговорих срещи, после скръстих ръце и зачаках телефонът да зазвъни.


>	4.

	Напоследък ми хрумна, че да имаш дете, обърква усещането за време, смесва минало и настояще като с електрически миксер. Погледнех ли Ландън, миналото често изплуваше в мислите ми и събуждаше спомени.
	— Защо се усмихваш, татко? — питаше ме тя.
	— Защото мисля за теб — отговарях й и си я представях как спи в ръцете ми като бебе или незабравимата й първа усмивка, или първия път, когато се обърна в леглото. Вивиан бе на курс по йога. Ландън наскоро бе навършила пет месеца; сложих я да спи по корем и когато се събуди с усмивка, с изненада осъзнах, че лежи по гръб.
	Друг път си спомнях колко предпазливо лазеше или се подпираше на масата, когато се учеше да се изправя. Помня как я държах за ръцете и двамата вървяхме напред-назад по коридора, преди да проходи.
	Много неща съм пропуснал обаче, особено първите. Пропуснах първата й дума например; не бях в града, когато падна първото й млечно зъбче. Пропуснах първото й хранене с бебешка каша от бурканче. Това обаче не помрачаваше вълнението ми, когато ставах свидетел на постиженията й. За мен все пак те бяха нещо ново.
	За съжаление съм забравил доста. Не всичко може да се сведе до едно-единствено събитие. Кога точно проходи? И как премина от първата дума към кратки изречения? Тези периоди на постепенно и неизбежно развитие сега се сливат в съзнанието ми и понякога имам чувството, че съм се обърнал гърбом и в миг новата версия на Ландън е заменила старата.
	Не съм сигурен и кога стаята, играчките и игрите й се променяха. Представям си детската стая с удивителни подробности, включително рамката на тапетите с патенца. Но кога кубчетата и плюшените гъсеници отидоха в кашона, който сега стои в ъгъла? Кога се появи първата Барби и как Ландън започна да си представя въображаемия й живот, та дори и цвета на дрехите, които облича в кухнята? Кога дъщерята на име Ландън стана Ландън, моята дъщеря?
	Понякога тъгувам до болка за бебето и мъничето, което обичах. Сега Ландън е момиченце със свое мнение за прическата, моли майка си да й лакира ноктите, скоро почти по цял ден ще бъде на училище под опеката на учителка, с която още не съм се запознал. Напоследък ми се иска да върна времето назад, за да преживея по-пълноценно първите пет години от живота на Ландън — ще работя по-малко, ще играя повече с нея, ще споделям възторга, с който за пръв път проследява полета на пеперуда. Винаги съм искал Ландън да разбере каква радост внася в живота ми и че съм се старал, доколкото са ми стигали силите. Искам да знае, че макар майка й да е винаги с нея, аз я обичам с цялата обич на бащинското сърце.
	Защо тогава, питам се понякога, чувствам, че това сякаш не е достатъчно?

	* * *

	Телефонът не иззвъня.
	Нито през първата седмица, нито през втората, нито дори през третата. Срещнах се с повече от дузина потенциални клиенти и отначало всички проявиха интерес, но телефонът в офиса мълчеше. И още по-зле — към края на месеца нито един не благоволи да ми отдели време за разговор, когато се опитах да се свържа с тях, а след време секретарките им ме помолиха да престана да се обаждам.
	Питърс.
	Виждах следите му навсякъде и се замислих за предупреждението на Вивиан: „Реши ли, че му крадеш клиентите, ще направи всичко възможно да те изхвърли от бизнеса“.
	В началото на юли бях потиснат и притеснен, а последното извлечение от кредитната карта влоши допълнително положението. Вивиан явно бе приела присърце обещанието ми животът й да не се променя — ходеше „на покупки“ и пазаруваше безогледно — а понеже бях освободил чистачката, в къщата цареше постоянен хаос. След работа разтребвах по цял час, пусках пералнята и прахосмукачката, миех в кухнята. Имах чувството, че Вивиан ми преотстъпва домакинските задължения — в добавка към изпразнените кредитни карти — като заслужено наказание.
	Откакто започнах бизнеса си, водехме единствено повърхностни разговори; аз разказвах по нещо за работата, веднъж тя подхвърли между другото, че е започнала да търси работа на половин щат. Разменяхме по някоя дума за семействата си, приятелите и съседите. Основната ни тема обаче бе Ландън — винаги безопасна територия. И двамата усещахме, че и най-дребната обида или необмислена реплика може да предизвика скандал.
	Четвърти юли се падаше в събота; повече от всичко мечтаех да прекарам спокойно деня — да забравя притесненията за пари, сметки и клиенти, които не приемат телефонните ми обаждания; исках да заглуша тъничкия гласец, който ми подшушваше да започна да си търся втора работа или място в агенциите в други градове. Исках за един ден да спра да мисля като разумен възрастен и да се насладя на романтична вечер с Вивиан, за да почувствам, че все още вярва в мен, макар вярата й да е разколебана.
	Празник или не обаче, съботната сутрин бе Личното Време на Вивиан и почти веднага след като се събуди тя отиде на йога, а после — на фитнес. Приготвих зърнена закуска на Ландън и двамата излязохме в парка; следобед тримата посетихме кварталното парти. Имаше игри за децата, Вивиан поговори с другите майки, а аз изпих две бири с бащите. Не ги познавах добре — всички работеха извънредно като мен доскоро — а и мислите ми постоянно се отклоняваха към заплашващото ме финансово фиаско.
	По-късно, докато в небето над парка разцъфваха фойерверки, продължих да усещам напрежението във врата и раменете си.

	* * *

	В неделя не се чувствах по-добре.
	Отново се надявах да си отдъхна през деня, но след закуската Вивиан ми съобщи, че отива „на покупки“ и ще се върне късно следобед. Тонът й — нехаен и същевременно предизвикателен — говореше ясно, че не възнамерява да е вкъщи през деня, и стига да пожелая, е готова да спори.
	Не пожелах. Със стомах, свит на възел, я проследих с поглед как се качва в джипа, питайки се не само как ще съумея да се окопитя, но и как ще забавлявам Ландън през целия ден. В същия момент обаче си спомних какво рекламно мото бях съчинил през първата година от кариерата си: „Когато си в беда, ти трябва някой на твоя страна…“.
	Клиентът бе застрахователен адвокат и макар че по-късно Адвокатската колегия му отне лиценза, рекламата доведе във фирмата ни върволица местни адвокати. Отговарях за поръчките на повечето — превърнах се в експерт по юридически реклами и спечелих куп пари за Питърс. Две години по-късно в „Шарлот Обзървър“ излезе статия, в която нарекоха „Питърс Груп“ „преследвача на линейки в рекламния свят“, и няколко банки и строителни фирми изразиха опасение, че репутацията им може да пострада по съвместителство. Питърс неохотно се раздели с неудобните клиенти и години по-късно понякога се оплакваше как банките, от които с лекота извлича печалба, в този случай са му подлели вода.
	Така или иначе аз бях в беда и се нуждаех от някого на моя страна… И импулсивно реших да посетя родителите си.
	Ако те не са на наша страна, наистина сме в беда.

	* * *

	Трудно ми е да си представя мама без престилка. Тя сякаш бе убедена, че престилките са жизненонеобходими в женския гардероб както сутиените и бикините — поне когато си е вкъщи. Когато като малки с Мардж слизахме в кухнята, тя вече бе с престилка; слагаше престилка веднага след като се върнеше от работа и не я сваляше дълго след като вечерята бе приключила, а масата — разтребена. Обясняваше ми, че харесва джобовете или че й държи топло, или по-късно може да й се допие чаша безкофеиново кафе и да го разлее върху дрехите си.
	Лично аз смятам, че това е просто странност, но пък ни улесняваше при избора на подаръци за Коледа и за рождените й дни. С годините сбирката й постоянно се обогатяваше — имаше престилки във всички цветове; с надписи, изработени от мен и Мардж; с името „Гладис“, щамповано върху плата, и дори няколко с дантелки, но тя ги смяташе за твърде кокетни и не ги носеше. Знаех, че на тавана има седем кашона със спретнато сгънати престилки и цели два шкафа в кухнята бяха отделени за колекцията й. С Мардж винаги се чудехме как избира Престилката за деня и как изобщо я открива сред другите.
	След като спря да работи, навикът й да носи престилки не се промени. Мама работеше не защото обичаше професията си, а защото семейството се нуждаеше от пари, и щом се пенсионира, се включи в клуб по градинарство, помагаше като доброволка в център за стари хора и бе активен член на обществото „Червена шапка“. Както Вивиан и Ландън и тя запълваше ежедневния си график с неща, които й доставят удоволствие, и определено оставах с впечатлението, че през последните години престилките й отразяват по-добро настроение. Едноцветните отидоха в дъното на шкафа; най-отгоре бяха подредени престилки с цветя и птици или с надписи от рода на: „Пенсионирана: С младо сърце и поостарели други места“.
	Когато пристигнах с Ландън, мама носеше престилка на червени и сини квадратчета — без джобове, забелязах веднага — и лицето й грейна при вида на дъщеря ми. През годините майката, която познавах, се бе превърнала по-скоро в баба, достойна за корицата на „Сатърди Ивнинг Поуст“ — с посребряла коса, розови бузи и пухкава точно където се полага; не ще и дума, че Ландън бе също толкова очарована да я види.
	И още по-добре — Лиз и Мардж бяха вкъщи. Двете ме прегърнаха и целунаха набързо, после веднага насочиха цялото си внимание към дъщеря ми и аз станах сякаш невидим. Още щом прекрачи прага, Ландън влетя в обятията на Лиз и забърбори със скоростта на светлината. Мардж и Лиз я слушаха най-внимателно и когато чух думата „кексчета“, разбрах, че Ландън ще си има занимание поне през следващите два часа. Ландън обичаше да пече сладкиши — странно, след като майка й не би вкусила бяло брашно и захар.
	— Как прекарахте Четвърти юли? — попитах мама. — С татко гледахте ли зарята?
	— Останахме си вкъщи — отговори тя. — Тълпите и натовареното движение ни идват в повече. А вие?
	— Както обикновено. Квартално празненство, после бяхме в парка.
	— И ние — подхвърли Лиз. — Защо не ни се обадихте да отидем заедно?
	— Не се сетих. Съжалявам.
	— Харесаха ли ти фойерверките, Ландън? — попита Мардж.
	— Бяха суперкрасиви. Но някои бяха много шумни.
	— Да.
	— Ще правим ли кексчетата вече?
	— Разбира се, скъпа.
	Странно — мама не тръгна след тях към кухнята. Приближи до мен, изчака ги да влязат в кухнята и приглади престилката си. Така правеше винаги когато е неспокойна.
	— Добре ли си, мамо?
	— Трябва да говориш с него. Да отиде на преглед.
	— Защо? Какво има?
	— Притеснявам се, че го е хванал ракът.
	Мама никога не казва просто „рак“. И мисълта за него я ужасява. Той бе отнел живота на родителите й и на двамата й по-големи братя. Оттогава „ракът“ стана постоянна тема за разговор — главорез, който дебне да нанесе неочакван удар.
	— Защо мислиш, че е болен от рак?
	— Защото ракът затруднява дишането. Същото се случи с брат ми. Ракът първо ти взема въздуха, после всичко друго.
	— Брат ти пушеше по две кутии цигари на ден.
	— Баща ти не пуши, но онзи ден едва си поемаше дъх.
	Едва сега забелязах, че естествената й руменина е избледняла.
	— Защо не ми каза? Какво стана?
	— Сега ти казвам. — Тя си пое дълбоко дъх. — В четвъртък след работа отиде на задната веранда. Приготвях вечерята и макар че навън беше ужасно горещо, баща ти се заинати да премести саксията с японския бряст от единия край на верандата до другия, та да е на сянка.
	— Сам? — Не бих могъл да помръдна саксията дори на сантиметър; сигурно тежеше повече от сто килограма.
	— Разбира се — кимна тя, сякаш съм задал идиотски въпрос. — И след като го премести, няколко минути не можеше да си поеме дъх. Седна и прочее.
	— Нищо чудно. Всеки би се запъхтял.
	— Не и баща ти.
	Признах, че има известно право.
	— Как се чувстваше след това?
	— Казах ти.
	— След колко време се съвзе?
	— Не знам. Две минути може би.
	— Наложи ли се да легне на дивана?
	— Не. Престори се, че нищо му няма. Взе си бира и пусна бейзболния мач.
	— Е, ако е изглеждал добре…
	— Трябва да се прегледа.
	— Знаеш, че не обича да ходи на лекар.
	— Затова трябва ти да говориш с него. Вече не ме слуша. Инати се като магаре, а от години не е бил на лекар.
	— Едва ли ще послуша и мен. Каза ли на Мардж да го помоли?
	— Тя смята, че е твой ред.
	Благодаря, Мардж.
	— Добре. Ще говоря с него.
	Мама кимна, но по отнесеното й изражение разбрах, че още мисли за „рака“.
	— Къде е Вивиан? Няма ли да дойде?
	— Този следобед съм сам с Ландън. Вив е на покупки.
	— О! — каза мама; знаеше какво значи „покупки“. — Баща ти сигурно е в гаража.

	* * *

	За щастие в гаража имаше сянка и температурата бе сравнително поносима за човек като мен, който е свикнал с климатизирания офис. Татко, от друга страна, вероятно дори не усещаше или просто не се оплакваше. Гаражът бе неговото убежище и с влизането за кой ли път се удивих колко е подреден и същевременно претрупан с предмети. По стената висяха инструменти, имаше кутии с кабели и всевъзможни джаджи, и ръчно скован дървен плот с чекмеджета, пълни с гвоздеи, отвертки, болтове и тем подобни. Части от двигатели, разклонители, градински инструменти; всичко се вместваше в света на татко. Винаги съм вярвал, че той би се чувствал най-добре през 50-те или дори като заселник в Дивия Запад.
	Татко е грамаден мъж — с широки рамене, мускулести ръце и русалка, татуирана на бицепса му — спомен от армията. Когато бях малък, ми приличаше на великан. Трийсет години работи като водопроводчик в една и съща фирма, но умееше да поправя кажи-речи всичко. Протекли прозорци и покриви; двигатели на косачки за трева; телевизори — за него нямаше значение, понеже притежаваше вроден нюх каква част ще му е необходима, за да отстрани повредата и повреденото да заработи като ново. Знаеше всичко за автомобилите — стига да са произведени преди електронната ера — и през почивните дни човъркаше форда си „Мустанг“ от 1974, който бе ремонтирал преди двайсет години. Все още ходеше с него на работа. Освен работния плот татко бе измайсторил какво ли не в къщата — задната веранда, бараката в двора, тоалетна масичка за мама, шкафовете в кухнята. Носеше джинси и работни боти, независимо какво е времето, а цветистият му речник подчертаваше глаголите, а не прилагателните. Не ще и дума, че попкултурата и всичко в графата „риалити шоу“ не го вълнуваха ни най-малко. Очакваше вечерята да се сервира в шест, след което гледаше бейзболен мач в дневната. През почивните дни работеше в градината или в гаража и се грижеше за моравата. Не обичаше прегръдките. Ръкуваше се — дори с мен — и винаги усещах мазолите и силата в дланта му.
	Сварих го под мустанга; виждаха се само краката му. Разговорите с татко в гаража често напомняха събеседване с небрежно складиран манекен.
	— Здрасти, татко.
	— Кой е?
	На шейсет и пет баща ми бе започнал да губи слуха си.
	— Аз съм, Ръс.
	— Ръс? Какво търсиш тук?
	— Реших да доведа Ландън да ви види. Вътре е с мама, Мардж и Лиз.
	— Сладко хлапе — отбеляза той.
	От татко не можеше да се очаква по-ласкав комплимент, макар да я обичаше от сърце. Всъщност най-любимото му занимание бе да гледа бейзболен мач, а Ландън да седи в скута му.
	— Мама каза, че онзи ден дъхът ти секнал. Мисли, че трябва да отидеш на лекар.
	— Майка ти все се тревожи.
	— Ходил ли си скоро на преглед?
	— Не знам. Преди година може би. Докторът каза, че съм здрав като бик.
	— Мама смята, че е минало повече време.
	— Може би…
	Видях как пръстите му пипнешком избират необходимия гаечен ключ сред инструментите до хълбока му и после ръката му изчезва под колата. Приех го като знак да разведря разговора или поне да сменя темата.
	— Какво й е на колата?
	— Изтича малко масло. Опитвам се да разбера защо. Сигурно е от филтъра.
	— Ще разбереш.
	Аз от своя страна не бих могъл да открия филтъра за маслото. С татко сме различни.
	— Как е бизнесът? — попита той.
	— Не върви — признах.
	— Предполагах. Трудно е да работиш сам.
	— Някакъв съвет?
	— Не. Още не съм разбрал какво точно правиш.
	— Обсъждали сме го сто пъти. Подготвям рекламни кампании, измислям печатни и дигитални реклами.
	Той най-сетне излезе изпод колата с изцапани с грес ръце.
	— Ти ли направи онези реклами за автомобили? Дето мъжът винаги крещи колко изгодна сделка предлагат?
	— Не.
	Вече бях отговарял и на този въпрос.
	— Мразя ги. Много са шумни. Изключвам звука.
	Това е една от причините да убеждавам търговците на автомобили да не използват гръмки звуци — повечето зрители натискат бутона за изключване на звука.
	— Знам. Казвал си ми.
	Той започна бавно да се изправя — все едно наблюдавах как се издига планина при сблъсък на тектонски плочи.
	— Ландън е тук, така ли?
	— Вътре е.
	— Вивиан също, предполагам.
	— Не. Днес има други задачи.
	Той започна да си бърше ръцете.
	— Женска работа?
	Усмихнах се. За татко — старомоден патриарх — женска работа значеше всичко, което правеше мама: готвене, чистене, пазаруване за вкъщи.
	— Да — отговорих.
	Той кимна, че всичко му е ясно.
	Прочистих гърло:
	— Споменах ли, че Вивиан смята да се върне на работа?
	— Хм…
	— Не защото ни трябват пари. Обмисля го от известно време. Понеже Ландън ще тръгва на училище, имам предвид.
	— Хм…
	— Според мен е добре за нея. Нещо лесно, до обяд. Иначе ще се отегчи.
	— Хм…
	Поколебах се.
	— Какво мислиш?
	— За кое?
	— Че Вивиан ще започне работа. И за новата ми агенция.
	Той си почеса ухото, печелейки време.
	— Хрумвало ли ти е, че първо на първо, не биваше да си напускаш работата?

	* * *

	Макар и истински мъж, татко не обичаше да поема рискове. За него да имаш сигурна работа и ежемесечна заплата бе далеч по-изгодно от всякакви потенциални ползи от самостоятелния бизнес. Преди седем години бившият собственик на компанията за водопроводни услуги предложи на татко да я купи; той отказа и друг, по-млад работник с предприемачески амбиции, купи фирмата.
	Честно казано, не очаквах от него съвети за кариерата ми. Това също бе извън удобната му зона, но не бях разочарован. С него водехме различен живот; аз учих в колеж, той бе завършил гимназия и за кратко се бе сражавал във Виетнам; беше се оженил на деветнайсет, а на двайсет и две бе станал баща; родителите му бяха починали при катастрофа година по-рано. Той работеше с ръцете си, аз — с ума си; възгледът му за света — черно и бяло, добро и лошо — би се сторил опростенчески на мнозина, но пък му служеше като ориентир как трябва да живее истинският мъж. Жениш се. Обичаш съпругата си и се отнасяш с уважение към нея. Имаш деца и ги научаваш колко ценно е да се трудиш усърдно. Вършиш си работата. Не се оплакваш. Помниш, че семейството — за разлика от повечето хора, които срещаш — винаги е до теб. Поправяш каквото подлежи на поправка или се отърваваш от него. Добър съсед си. Обичаш внуците си. Постъпваш правилно.
	Добри правила. Всъщност чудесни правила в общи линии, запазили се непроменени през целия му живот. Едно обаче бе отпаднало от списъка му. Татко бе израснал в баптистко семейство и като деца с Мардж ходехме на служби в сряда и неделя вечерта. Всяко лято посещавахме религиозно неделно училище и родителите ми никога не повдигаха въпроса дали да отидат на църква, или не. Както другите правила, това не се променяше — докато Мардж не каза на родителите ни, че е хомосексуална.
	Мога само да гадая колко нервна се е чувствала. Религията ни обявяваше хомосексуализма за грях и родителите ни изповядваха безусловно това убеждение; още повече че бяха от друго поколение. Татко се срещна с пастора — истински фанатик, бълващ огън и жупел. Пасторът му казал, че Мардж ще избере греховен живот, ако се поддаде на природата си; заръчал му да я заведе да се моли Бог да се смили над нея.
	Татко бе какъв ли не — труден понякога, грубоват, безцеремонен — но обичаше децата си. Вярваше в децата си и когато Мардж му каза, че не е избрала такъв живот, а е родена такава, той кимна веднъж, каза й, че я обича, и от онзи ден нататък семейството ни престана да ходи на църква.
	Мнозина на този свят, мисля, биха могли да се поучат от татко.

	* * *

	— На нищо не приличаш — каза ми Мардж.
	Бяхме се усамотили на задната веранда с няколко кексчета, а мама, Лиз и Ландън печаха втора тава. В дневната татко хапваше кексчета, гледаше „Атланта Брейвс“ и несъмнено чакаше Ландън да отиде при него. Винаги го наричаше „дедко“, което ми звучеше много мило.
	— Винаги знаеш как да ме ободриш.
	— Честна съм. Лицето ти е посивяло.
	— Изморен съм.
	— О! Извинявай. Не те познавам и не разбирам кога ме лъжеш. Стресиран си.
	— Малко.
	— Новият бизнес не върви добре?
	Поразмърдах се на стола.
	— Предполагах, че по-лесно ще си намеря клиенти. Или поне един клиент.
	— Ще дойдат. Имай търпение. — Не отговорих и тя продължи: — Какво мисли Вивиан?
	— Не говорим много за това.
	— Защо? Тя ти е съпруга.
	— Не искам да я безпокоя. Ще говоря с нея, когато имам да й кажа нещо хубаво.
	— Е, точно тук грешиш. Би трябвало единствено с Вивиан да можеш да обсъждаш всичко.
	— Предполагам.
	— Предполагаш? Вие двамата определено трябва да поработите върху общуването. Да посетите терапевт може би.
	— Да си запишем ли час при Лиз? Това й е работата, искам да кажа.
	— Как ще си го позволите? Ти не изкарваш нищо.
	— Сега се чувствам още по-добре.
	— Розови очила ли предпочиташ да ти подаря?
	— Интересно предложение, но пасувам.
	Тя се засмя.
	— Просто съм го виждала много пъти.
	— Какво си виждала?
	— Грешката, която начинаещите в бизнеса допускат. — Тя отхапа пак от кексчето. — Прекален оптимизъм относно доходите и недостатъчно песимизъм относно бизнеса и семейните разходи. Във вашия случай — кредитните карти.
	— Откъде знаеш?
	— Ехо! Вивиан е на покупки? Сметките пристигат в средата на месеца? Не за пръв път водим този разговор.
	— Балансът е малко на червено — признах най-сетне.
	— Тогава послушай сестра си, която е лицензиран счетоводител. Анулирай я. Или поне й сложи лимит.
	— Не мога.
	— Защо?
	— Защото й казах, че животът й няма да се промени.
	— Защо, за бога, си го направил?
	— Понеже няма причина тя да страда.
	— Разбираш колко безумно звучи това, нали? Да пазаруваш по-малко не е страдание. А и вие двамата трябва да сте от един отбор, особено когато нещата загрубеят.
	— От един отбор сме. И я обичам.
	— Знам, че я обичаш. Даже прекалено много.
	— Няма такова нещо.
	— Добре де, добре… казвам само, че невинаги е лесно да си женен за нея.
	— Защото е жена.
	— Трябва ли да ти напомням с кого говориш?
	Поколебах се.
	— Мислиш ли, че допуснах грешка? Със самостоятелния бизнес?
	— Недей да се двоумиш сега. Нямаше избор, освен да се преместиш в другия край на страната. А и имам чувството, че всичко ще потръгне.
	Точно това имах нужда да чуя. Но ми се прииска да го е казала Вивиан, а не сестра ми.

	* * *

	— Значи готварският курс върви добре? — попитах Лиз половин час по-късно.
	Миналата година за Коледа й подарих два кулинарни урока в „Мечтата на майстор готвача“; хареса й толкова много, че продължи да посещава занятията.
	— Тези са по рецепта на майка ти. Не печем често. В момента учим френска кухня.
	— Охлюви и жабешки бутчета?
	— Не само.
	— И ги ядете?
	— По-вкусни са от кексчетата, дори да не ти се вярва.
	— Убеди ли Мардж да идва с теб?
	— Не, но няма проблем. Приятно ми е да прекарвам известно време сама. Освен това е веднъж седмично. Не е кой знае какво.
	— Знаеш ли, Мардж ме смята за мекотело.
	— Притеснява се за теб — отвърна Лиз.
	С дълга кафява коса, кръгли очи с цвят на кафе и сърдечна усмивка, тя изглеждаше по-подходяща за отговорник на класа, отколкото за мажоретка, но винаги съм смятал, че това й придава допълнителен чар.
	— Знае, че си подложен на стрес и се безпокои за теб. Как е Вивиан всъщност?
	— Добре, но и тя усеща напрежението. Искам просто да бъде щастлива с мен.
	— Хм…
	— Само толкова ли?
	— Какво очакваш да кажа?
	— Не знам. Да възразиш? Да ми дадеш съвет?
	— Защо?
	— Защото не на последно място си терапевт.
	— Не си ми пациент. Но дори да беше, не съм сигурна, че бих могла да помогна.
	— Защо?
	— Защото целта на терапията не е да промениш другите. Целта е да се опиташ да промениш себе си.

	* * *

	Докато вървяхме към колата, държах Ландън за ръка.
	— Не казвай на мама, че изядох две кексчета.
	— Защо?
	— Защото не е добре за мен и не искам да я натъжа.
	— Добре — обеща тя. — Обещавам. Няма да кажа.
	— Благодаря, слънчице.

	* * *

	С Ландън се върнахме в шест с плик кексчета. Заварихме къщата празна.
	Написах съобщение на Вивиан. На въпроса къде е тя ми отговори: „Ще свърша още няколко неща. След това се прибирам“. Звучеше дразнещо лаконично, но преди да й пиша отново, Ландън ме дръпна за ръкава и ме поведе към триетажната си къща на Барби, разположена в ъгъла на дневната.
	Ландън обожаваше Барби. Имаше седем кукли, две розови спортни коли за тях и пластмасова кутия, пълна с тоалети колкото за напълно зареден магазин. На Ландън сякаш не й правеше никакво впечатление, че всяка кукла има едно и също име; още повече ме удивляваше, че при всяко преместване от стая в стая в розовата къща или при всяка нова сценка Барби трябваше да си смени дрехите. Това се случваше горе-долу през трийсет и пет секунди и не е нужно да споменавам, че единственото, което Ландън обичаше повече от преобличането на Барби, бе татко й да го прави по нейна заръка.
	За час и половина преживях цели четири денонощия, сменяйки един след друг тоалетите на Барби.
	Ако не ви звучи понятно, признавам, че споделям мнението ви. Вероятно има нещо общо с теорията за относителността — че времето е относително и прочее; Ландън обаче не се интересуваше дали съм отегчен, или не, стига преобличането да продължава. Беше й все едно и дали разбирам как решава какви дрехи да избере. Някъде през третия ден през онзи късен следобед си спомням как посегнах към зелени панталони и тя поклати глава.
	— Не, тате! Казах ти, че носи жълти панталони в кухнята.
	— Защо?
	— Защото е в кухнята.
	О.
	Най-сетне чух джипа на Вивиан да свива по алеята. За разлика от моя приус той гълташе безбожни количества гориво, но беше голям и стабилен, а Вивиан отказа категорично да кара миниван, колкото и да е икономичен.
	— Мама се прибра, скъпа — посочих с въздишка на облекчение, а Ландън се втурна към вратата. Отвори я и чух как извика:
	— Мамо!
	Подредих играчките и я последвах. Когато стигнах до стълбите пред входа, Вивиан вече я бе прегърнала, а багажникът бе отворен. Погледнах пак към съпругата си — забелязах, че косата й е значително по-къса, до раменете, и подстригана както по времето, когато се запознахме.
	Тя ми се усмихна, присвила очи срещу лятното слънце.
	— Здрасти, скъпи! — извика ми. — Ще разтовариш ли чантите?
	Слязох по стълбите, заслушан в звънливия глас на Ландън, която разказваше на майка си как е прекарала деня. Когато наближих, Вивиан я пусна на земята. По изражението й разбрах, че очаква реакция.
	— Леле! Потапяш ме в спомени! — възкликнах и я целунах.
	— Харесва ли ти? — попита тя.
	— Красива си. Но къде намери отворен салон в неделя?
	— В центъра. Чух страхотни неща за една от фризьорките там и реших да пробвам.
	Нямах представа защо не ми каза нищо сутринта. Забелязах също, че е с маникюр — и за това не бе споменала.
	— И на мен ми харесва, мамо — прекъсна мислите ми Ландън.
	— Благодаря, слънчице — каза Вивиан.
	— Днес правих кексчета у баба.
	— Така ли?
	— Много са вкусни. Татко изяде две.
	— О?
	Дъщеря ми кимна, очевидно забравила какво ми обеща.
	— А дедко — четири!
	— Сигурно са неустоими — усмихна се Вивиан и извади от колата два по-леки плика. — Ще ми помогнеш ли да ги пренесем?
	— Да. — Ландън ги взе и тръгна към стълбите; погледнах отново към Вивиан и зърнах шеговити искрици в очите й; очевидно бе в добро настроение.
	— Две кексчета, а?
	— Какво да ти кажа… — Свих рамене. — Бяха вкусни.
	Тя извади четири плика и ми ги подаде.
	— Двамата явно сте се забавлявали днес.
	— Да — потвърдих.
	— Как са родителите ти?
	— Добре. Мама пак се притеснява, че татко е болен от рак. Онзи ден се задъхал много.
	— Не звучи добре.
	— Дълга история, но съм сигурен, че няма нищо тревожно. Татко ми се стори съвсем здрав. Мама има право обаче. Трябва да отиде на лекар.
	— Кажи ми, щом подготвиш впряга с мустанги, с който ще го закараш до болницата. Искам да направя снимка. — Тя ми намигна — нейният жест, когато флиртува. — Ще внесеш ли всички пликове? Искам да се видя с Ландън.
	— Разбира се — кимнах.
	Вивиан ме целуна отново и усетих как езикът й докосва устните ми. Флирт — несъмнено.
	— Има още чанти на задната седалка.
	— Няма проблем.
	Пресегнах се към торбите с хранителни продукти. Погледнах разсеяно към задната седалка — предполагах, че и там ще видя същото.
	Сгреших. На задната седалка бяха подредени пликове от изискани магазини за дрехи; стомахът ме присви. Нищо чудно, че съпругата ми бе в толкова добро настроение.
	Постарах се да не обръщам внимание на свития си стомах и на три курса разтоварих джипа. Оставих пликовете върху масата в трапезарията и тъкмо приключвах с подреждането на хранителните продукти, когато Вивиан влезе в кухнята. Отвори шкафа, взе две чаши и извади бутилка от хладилника за вино под плота.
	— Сигурно имаш нужда от глътка дори повече от мен — подхвърли, докато отсипваше. — Ландън ми каза, че сте играли на Барби.
	— Тя играеше. Аз сменях тоалети.
	— Съчувствам ти. Вчера преживях същото. — Подаде ми чаша и отпи от своята. — Как са Мардж и Лиз?
	Промяната в тона бе едва доловима, но все пак различих липсата на искрен интерес. Чувствата на Вивиан към Мардж отразяваха огледално чувствата на Мардж към нея. Вероятно заради това Вивиан сякаш се разбираше по-добре с Лиз. Макар да се държаха любезно една с друга обаче, двете също не бяха близки.
	— Добре са. Ландън обича да е с тях.
	— Знам.
	Кимнах към масата.
	— Пазарувала си.
	— Ландън имаше нужда от летни рокли.
	Дъщеря ми — както съпругата ми — излиза от къщи, сякаш е изскочила от моден каталог.
	— Нали вече й купи летни дрехи?
	Вивиан въздъхна:
	— Моля те, недей.
	— Какво?
	— Пак да ме критикуваш за пазаруването. Омръзнало ми е.
	— Не съм те критикувал.
	— Шегуваш ли се? — попита тя с едва доловима нотка на надигащо се раздразнение. — Постоянно натякваш дори когато се възползвам от разпродажби. Наложи се също да купя два нови костюма за интервюто ми тази седмица.
	За секунда не бях сигурен дали съм я чул правилно.
	— Имаш интервюта тази седмица?
	— Защо според теб цял ден тичах напред-назад като луда? — Тя поклати глава, явно удивена как не съм се досетил. — О! Да не забравя — ще гледаш Ландън, нали? Във вторник следобед и в сряда сутринта? За около три часа. Ще ме интервюират различни директори от компанията.
	— Мм… да, предполагам — отговорих, все още смилайки думата „интервюта“. — Кога разбра?
	— Днес.
	— В неделя? След празника?
	— И аз се изненадах, повярвай ми. В петък нямаше никого в офиса. Пътувах към фризьорския салон, когато ми се обадиха.
	— Защо не ми позвъни?
	— Защото после тичах от място на място, а и някак си не ми се вярваше. Невероятно, нали? Тази вечер трябва да го отпразнуваме, но искаш ли първо да ти покажа какво съм купила?
	Без да дочака отговор, тя ме поведе към трапезарията, извади двата костюма — сив и черен — и ги метна върху столовете.
	— Как ги намираш?
	— Стилни са — казах.
	Постарах се да не поглеждам към етикетите с цените, но не успях. Стомахът ми пак се преобърна; и пак. В ума ми закръжиха доларови знаци.
	— Платът е разкошен и кройката ми харесва — обясни тя. — Взех и ризи за тях. — Извади четири ризи от друг плик и ги наложи първо върху единия костюм, после върху другия. — Отиват и на двата. Гледах да спестявам.
	Не знаех какво да отговоря.
	— Все пак се чудя откъде се появиха интервютата — признах най-сетне. — Последно ми каза, че просто опипваш почвата.
	— Провървя ми — отвърна тя.
	— Какво значи това?
	— Обадих се на Роб преди две седмици и му казах, че мисля да се върна в пиар играта. Обеща да ми съобщи, ако чуе нещо. После се обадих на стария си шеф в Ню Йорк. Помниш ли го?
	Кимнах, чудейки се защо изобщо пита. Виждахме го буквално всяка нощ, преди да изключим телевизора.
	— Както и да е… Каза, че ще види какво може да направи. Не очаквах много, но явно е говорил с мениджъра си и той ми се обади. Оказа се, че познавал някого, който пък познавал еди-кого си. Името ми стигнало до правилните хора и миналия понеделник заместник-директорката ми телефонира, предложи ми работа и ме помоли да изпратя биография и три препоръки.
	— Знаеш от понеделник? И не ми каза?
	— Не предполагах, че ще излезе нещо.
	— Изглежда все пак си подозирала, че ще се получи.
	— О, моля те. Не бих могла да предвидя нищо. — Тя метна блузите върху един от столовете. — А и третата препоръка ме позатрудни. Исках да е известен тук, но не бях сигурна дали ще се съгласи. Той обаче не възрази и в сряда получих документа.
	— Спомена, че ще отговаряш за връзките с обществеността?
	— Ще работя директно за собственика на компанията, не толкова за фирмата. Изглежда често дава пресконференции и интервюта. Повечето му комплекси са край брега, а защитниците на околната среда са винаги готови да атакуват. Освен това навлиза в политиката и иска да е сигурен, че името му ще се чува.
	— Кой е той?
	Тя прокара мълчаливо пръсти по единия костюм.
	— Преди да ти кажа, имай предвид, че още не са ми предложили поста. А и не знам дали ще го заема, дори да ми предложат. Още не знам всички подробности.
	— Защо не искаш да ми кажеш?
	— За да не те разстройвам.
	— Има ли такава опасност?
	Тя започна да прибира костюмите в пликовете.
	— Познаваш го. Всъщност си разработвал рекламна кампания за компанията му.
	Веднага свързах точките.
	— Не е Уолтър Спанерман, нали?
	Тя явно се смути.
	— Всъщност е.
	Спомних си как ме тормозеше; спомних си също слабостта му към красивите жени и фактът, че Вивиан го е заинтригувала, никак не ме учуди.
	— Знаеш, че е ужасен, нали? Както и компанията му.
	— Затова иска личен пиар.
	— И ще ти бъде приятно да работиш за такъв човек?
	— Не знам. Още не съм го виждала. Надявам се да го впечатля.
	„Външният ти вид несъмнено ще го впечатли“ — помислих си.
	— За колко часа седмично става дума?
	— Всъщност е редовна работа. И сигурно ще пътувам.
	— С преспиване?
	— Обикновено това значи „пътуване“.
	— А Ландън?
	— Още не знам. Предпочитам да го обмисляме стъпка по стъпка. Ако се стигне дотам. Сега нека просто да го отпразнуваме. Ще се съгласиш ли? Заради мен?
	— Разбира се — отговорих, но още преди да довърша, си спомних колко близки бяха Спанерман и Питърс, и се почудих кого точно е помолила Вивиан да й напише последната препоръка.
	Но тя не би направила такова нещо, нали?


>	5.

	Когато Ландън бе на четири, под коледната елха се появи малък велосипед с помощни колела. Държах много да й купя велосипед; немалко от любимите ми детски спомени са свързани с моя „Швин“ — как въртя здраво педалите и преследвам свободата си в горещите летни дни. Повечето подобни спомени, разбира се, са от времето между осмата и тринайсетата ми година, но с наближаването на празника реших, че не е зле за година-две Ландън да се научи да кара, после да свалим помощните колела и да се понесе с велосипеда като мен.
	Вивиан обаче не остана очарована от идеята ми. Преживелиците с нейния велосипед не й навяваха толкова радостни асоциации. През седмиците преди Коледа току й напомнях да купи велосипеда, но всеки път получавах уклончив отговор — нямала време. В крайна сметка я заведох почти насила в магазина, купих велосипеда и след като Вивиан си легна, също като джудже на Дядо Коледа часове наред го сглобявах.
	Нямах търпение да видя как Ландън го яхва; още щом го забеляза под дървото, тя се спусна към него и й помогнах да се качи. Когато започнах да я возя из дневната, Вивиан се намеси — предложи й да отвори и другите си подаръци. Както винаги първата ми мисъл бе, че получава твърде много неща — дрехи, играчки, комплекти за рисуване с пръсти и за изработване на гривни с мъниста, манекен (да го облича). Имаше и десетки аксесоари за Барби; цял час събирах и сгъвах хартията и панделките из стаята. Междувременно Вивиан и Ландън се забавляваха с новите играчки и дрехи; едва по обяд успях да изляза навън с дъщеря си.
	Вивиан ни последва, но сякаш по-скоро по задължение, отколкото за да сподели новото и вълнуващо приключение на Ландън. Остана със скръстени ръце на стълбите, докато помагах на Ландън да се качи на седалката. Вгледан в белите облачета, които излизаха от устата й, хванах дръжките на велосипеда и приведен поех напред. Окуражавах Ландън да върти педалите и петнайсет минути се движихме напред-назад по улицата. После тя ми каза, че се е изморила — бузите й бяха порозовели и аз я уверих, че се е справила чудесно. Не знам защо, но предполагах, че ще караме поне още два-три пъти до края на деня.
	Тя обаче се заигра с куклите Барби, а после започна да пробва новите дрехи под грейналия поглед на Вивиан; по-късно се зае да рисува и наниза две гривни с мъниста. Не се предадох обаче; през седмицата не бях на работа и всеки ден я извеждах поне веднъж дневно. Когато се научи да пази равновесие по-добре и спря да се клатушка застрашително, започнах да пускам дръжките за все по-дълго време. Ландън се смееше с глас, когато се преструвах, че се движи много бързо и не мога да я настигна. Всеки път оставахме навън по-дълго, а когато тя кажеше, че е изморена, я улавях за ръката и я повеждах към къщи. Тя разказваше развълнувано на Вивиан какво сме правили и бях сигурен, че се е заразила от моята велосипедна страст и ще настоява да кара всеки ден дори мен да ме няма.
	Това обаче не се случи. Когато се прибирах по тъмно от работа, Ландън обикновено вече беше по пижама. Питах я дали е карала колелото и тя винаги отговаряше, че не е. Всеки път Вивиан намираше причина да не я изведе — валяло, ходили на покупки, Ландън била понастинала или дори не пожелала. След работа паркирах в гаража и виждах малкия велосипед, който караше дъщеря ми да се смее, да събира прах в ъгъла. И неотменно сърцето ми се свиваше. Може би не познавах дъщеря си толкова добре, колкото си мислех, или с нея просто харесвахме различни неща. И макар да не се гордея с това признание — понякога се чудех дали Вивиан не желае Ландън да кара велосипеда просто защото аз настоявам.

	* * *

	Спомням си как вярвах, че за мен и съпругата ми решението да напусна агенцията ще бъде най-значимото събитие през 2015. Сгреших, разбира се; самостоятелната ми кариера бе първото домино от дълга каскада, по-големите плочки щяха да паднат по-късно.
	През следващата седмица дойде ред на домино номер две.
	В понеделник се върнах от работа по обяд, понеже Вивиан искаше да се подготви за интервюто. Разтребих къщата, изпрах и се опитах да забавлявам Ландън, което не е много лесно. Във вторник следобед, докато Вивиан бе на интервю, заведох Ландън на късен обяд в „Чъки Чийз“ — място, където съпругата ми не би стъпила. След като се нахранихме, отидохме в игралната зала, където Ландън се надяваше да спечели достатъчно талони за розово плюшено мече. Останахме далеч от целта, а по мои изчисления можех да купя три розови мечета с парите, които похарчих за жетони.
	В сряда заложих на обичайния ни съботен режим — закуска и разходка в парка, но през цялото време се измъчвах, че пренебрегвах работата си. Представях си как потенциални клиенти се опитват да се свържат с мен или още по-зле — чакат пред затворения офис; обадех ли се обаче, рецепционистката ме информираше, че няма съобщения за мен.
	След като първият ми списък с възможни клиенти не доведе до нищо, започнах да се обаждам на дребни фирми. В сряда следобед и в четвъртък проведох неколкостотин телефонни разговора. Редовно чувах репликата „не ни интересува“, но не се отказах и в крайна сметка успях да уговоря пет срещи през следващата седмица. Потенциалните клиенти не биха заинтригували „Питърс Груп“ — семеен ресторант, заведение за сандвичи, двама кинезитерапевти, дневен СПА салон; тарифите щяха да са ниски, но по-добре от нищо.
	Вкъщи Вивиан не обсъждаше интервютата — не искала да приготвя тигана, докато рибата е в морето — но изглеждаше уверена, а докато й разказвах какви срещи съм насрочил през следващата седмица, умът й очевидно беше другаде. Сега си давам сметка, че трябваше да го приема като знак.
	В петък сутринта тъкмо влизах в кухнята, когато телефонът на Вивиан иззвъня. Ландън вече гребеше от купа със зърнена закуска. Вивиан погледна номера и излезе на задната веранда, преди да отговори. Помислих, че е майка й — единствено тя се обаждаше толкова рано — и си налях чаша кафе.
	— Здрасти, миличка — поздравих Ландън.
	— Здрасти, тате. Нулата цифра ли е?
	— Да — отговорих. — Защо?
	— Е, знаеш, че съм на пет, нали? А преди това бях на четири?
	— Да.
	— А на колко бях, преди да стана на една година?
	— Преди да станеш на година, изчислявахме възрастта ти в месеци. На три месеца, на шест месеца и така нататък. А преди да навършиш месец, изчислявахме възрастта ти в седмици. И дори в дни.
	— А после съм била на нула, нали?
	— Предполагам. Защо питаш?
	— Защото ще стана на шест през октомври. Но всъщност ще съм на седем.
	— Ще бъдеш на шест, скъпа.
	Тя вдигна ръце и започна да брои, вдигайки пръст след всяка произнесена цифра.
	— Нула. Едно. Две. Три. Четири. Пет. Шест.
	Показа ми петте разперени пръста на едната си ръка и двата — на другата. Общо седем.
	— Не се пресмята така — казах.
	— Но нали каза, че съм била на нула, а нулата е цифра. Цифрите са седем, значи ставам на седем, не на шест.
	Трудна задача, преди да съм си допил първото кафе.
	— Кога ти хрумна това?
	Вместо отговор тя сви рамене, а аз пак си помислих колко много прилича на майка си. В този момент Вивиан се върна в кухнята с леко поруменяло лице.
	— Добре ли си? — попитах.
	Отначало ми се стори, че не ме е чула.
	— Да — отговори след малко. — Добре съм.
	— Добре ли е майка ти?
	— Предполагам. Не съм говорила с нея от седмица. Защо се интересуваш?
	— Не говори ли с нея сега?
	— Не — поклати глава Вивиан.
	— А с кого? — попитах след известно мълчание.
	— С Рейчъл Джонсън.
	— Коя е тя?
	— Един от заместник-директорите на Спанерман. Интервюира ме в сряда.
	Не каза нищо друго. Почаках. Нищо.
	— И защо се обади? — настоях.
	— Предлагат ми работата. Искат да започна в понеделник. Опознавателно.
	Не бях сигурен дали е ред на поздравленията, но все пак ги поднесох, ала дори в онзи момент не предусещах ни най-малко, че целият ми свят ще се преобърне.

	* * *

	Онзи ден в офиса не ми изглеждаше… нормален и това е точната дума, защото откакто започнах да съм сам, нищо не изглеждаше нормално. Започнах да подготвям пауър пойнт презентации за уговорените срещи. Представях накратко различните рекламни кампании, върху които бях работил, разяснявах колко би струвало на клиента да рекламира бизнеса си и какво да очаква от мен.
	Напредвах с добро темпо, но мислите ми току се отклоняваха към това, което бях научил сутринта.
	В понеделник съпругата ми щеше да започне работа. За Спанерман.
	Боже!
	Спанерман!
	Все пак бе нашата вечер и очаквах с нетърпение да я прекарам с Вивиан. Когато влязох вкъщи обаче, ми се стори, че съм сбъркал къщата. В дневната, трапезарията и кухнята цареше бъркотия, а Ландън бе паркирана пред телевизора — нещо невиждано по това време. Вивиан не се виждаше; не отговори и когато я повиках. Обиколих стаите и най-сетне я открих в кабинета. Седеше пред компютъра и провеждаше щателно проучване за Спанерман; за пръв път откакто бяхме женени не изглеждаше изрядно. Носеше джинси и тениска и сякаш цял ден бе прокарвала пръсти през косата си. До нея лежеше дебела папка — бе принтирала и подчертала купища листове. Още щом се обърна към мен, разбрах, че за романтика не само не може да става и дума, но и подобна мисъл изобщо не й е минавала през ума.
	Прикрих разочарованието си, разменихме няколко несъществени реплики и предложих да поръчаме китайска храна. Ядохме заедно, но Вивиан бе разсеяна и след вечерята веднага се върна в кабинета. Докато щракаше с мишката и принтираше, почистих къщата и помогнах на Ландън да се приготви за лягане. Напълних ваната — Ландън вече се къпеше сама — сресах й косата и легнах до нея да й почета. Също за пръв път Вивиан само целуна дъщеря ни за лека нощ, без да й прочете приказка, а когато пак я сварих в кабинета, ми каза, че ще работи още час-два. Погледах телевизия и си легнах сам; когато се събудих на другата сутрин, погледнах към Вивиан и се почудих колко ли късно е заспала.
	След като се събуди, тя си бе възвърнала обичайната форма, но пък беше събота сутринта. Излезе като по часовник за личното си време и за четвърти път през последните седем дни се оказах в ролята на Господин Мама. Вивиан ме попита дали ще се грижа за Ландън цял ден; не била довършила проучването, а и трябвало да купи това-онова за работата.
	— Разбира се — отговорих и в резултат с Ландън поехме отново към къщата на родителите ми.
	Мардж и Лиз бяха заминали за Ашвил през уикенда и Ландън окупира мама. Тя все пак намери време да ми подхвърли, че понеже не съм успял да убедя татко да отиде на лекар, Мардж щяла да го заведе в понеделник.
	— Добре е, че поне едното ни дете е загрижено за баща си — отбеляза.
	Благодаря, мамо.
	Както обикновено татко беше в гаража. Когато влязох, подаде глава изпод предния капак на колата.
	— Дошъл си — каза.
	— Реших да намина с Ландън.
	— Пак без Вивиан?
	— Подготвя се за работа. Назначиха я и започва в понеделник.
	— О — каза той.
	— Само толкова?
	Той извади носна кърпичка от задния си джоб и изтри ръце.
	— Сигурно е добре — рече най-сетне. — Някой в семейството трябва да изкарва пари.
	Благодаря, татко.
	Постоях още малко при него — Ландън печеше кексчета с баба си. После седнах на дивана в дневната. Гледах разсеяно голф — не владея играта и обикновено не гледам голф, но сега се взирах в емблемите по чантите и ризите на състезателите и пресмятах наум колко са прибрали рекламните агенции, измислили идеята.
	Почувствах се още по-потиснат.
	Междувременно написах две съобщения на Вивиан и оставих съобщение на телефонния й секретар, но не получих отговор; никой не вдигаше и домашния телефон. Реших, че е прекалено заета, и на връщане се отбих в супермаркета — нещо необичайно за мен. Обикновено се отбивам в магазина, когато нещо вкъщи е свършило или ми се прииска по-специална вечеря; бях от купувачите, които използват кошница, а не количка, все едно участват в надпревара да се измъкнат по-бързо навън. За Ландън взех кутия макарони със сирене, резенчета пуешко месо и круши — горе-долу здравословно меню и при това едно от любимите й. За Вивиан и мен избрах телешко филе и риба тон за сашими, подходяща за скара, както и продукти за салата, цели царевици и бутилка шардоне.
	Надявах се да наваксаме изгубената вечер за „среща“, а и имах нужда да се усамотя с Вивиан — да поговорим, да я прегърна, да обсъдим бъдещето си. Разбирах, че животът ни ще се промени, дори ще ни изправи пред препятствия, и исках да й обещая, че ще ги преодолеем заедно. Ако в работата Вивиан се чувства пълноценна и удовлетворена, вероятно ще донася доброто настроение вкъщи; ако поделяме грижите за дъщеря ни, може би ще скрепим по-силно връзката си. Вечер ще обсъждаме как е минал денят ни, ще споделяме успехите си и ще се подкрепяме в трудни моменти, а допълнителните средства също ще ни улеснят. Накратко, нещата щяха да потръгнат по-добре и тази вечер бе първата стъпка в правилната посока.
	Защо тогава се чувствах толкова неспокоен?

	* * *

	Може би защото Вивиан не отговори нито на съобщенията, нито на обаждането ми и не беше вкъщи, когато с Ландън се прибрахме.
	Учудването ми постепенно се превърна в притеснение, но не написах съобщение и не й се обадих, защото знаех, че няма да успея да скрия раздразнението си, което несъмнено ще сложи край на вечерта, преди да е започнала. Мариновах пържолата, сложих я в хладилника и нарязах доматите и краставиците за салатата. Междувременно Ландън белеше царевиците. Въодушевена, че ми помага да приготвим вечерята за „срещата“, тя грижливо отстраняваше златистите нишки, после ми показваше изчистената царевица, оставяше я настрана и хващаше следваща. Приготвих макароните със сирене, обелих и нарязах крушата, сложих пуешко месо в чинията и й правих компания, докато се нахрани. От Вивиан все още нямаше нито дума. Пуснах филм на Ландън и седнах да гледам с нея.
	Най-сетне чух джипа. Докато съпругата ми слезе от джипа, Ландън вече бе излетяла навън. Видях как Вивиан я прегръща и я целува. Целуна и мен и ме помоли да внеса пликовете вътре. Помислих, че са хранителни покупки, и отворих багажника. Видях купища чанти от „Нейман Маркус“ и половин дузина кутии за обувки с италиански наименования.
	Ето защо не се обаждаше. Била е заета.
	Както преди седмица, разтоварих всичко на няколко курса и докато приключа, Вивиан вече седеше на дивана и Ландън се бе сгушила в нея.
	Вивиан ми се усмихна и ми каза, че иска да остане още няколко минути с Ландън. Кимнах, напомняйки си отново да не показвам никакво раздразнение. В кухнята напълних две чаши с вино, занесох едната на Вивиан и излязох на задната веранда. Включих скарата и докато я чаках да се нагрее, се върнах вътре, отпих от виното и се вгледах в пликовете, струпани върху масата в трапезарията. След малко Вивиан целуна дъщеря ни и стана тихо. Махна ми да отида до купчината с покупки и се приведе към мен за бърза целувка.
	— Ландън каза, че днес й е било забавно с теб.
	— Радвам се. Виждам, че и ти не си скучала.
	— Да. Довърших проучването и после тичах от магазин на магазин. Накрая ми се искаше само да се върна вкъщи и да си почина.
	— Гладна ли си? Взех прясна риба тон и вече съм включил скарата.
	— Така ли? Тази вечер?
	— Защо не?
	— Вече ядох. — Вивиан явно забеляза изражението ми и продължи с отбранителен тон: — Не знаех, че ще приготвяш вечеря. Не бях закусвала и обядвала, ръцете ми трепереха от глад. На излизане от мола се отбих в кафене. Ако ми беше казал, щях да си взема нещо по-леко за хапване.
	— Писах ти съобщения, обаждах ти се. Не ми отговори.
	— Телефонът беше в дамската ми чанта, не съм го чула. Видях съобщенията малко преди да пристигна.
	— Можеше да ми се обадиш.
	— Казах ти, че цял ден тичах насам-натам.
	— И нито веднъж не си погледна телефона?
	— Не мисли, че съм ти провалила вечерта нарочно — въздъхна тя. — Изпечи месото. Ландън сигурно е гладна.
	— Вече се нахрани — отвърнах, мислейки си, че искам само едно — съпругата ми също да е очаквала с нетърпение да си поговорим.
	— О — каза тя. — Да ти покажа ли какво купих?
	— Да, добре — съгласих се.
	— Ще ми налееш ли още половин чаша вино? Искам да подредя покупките, преди да ги видиш.
	Кимнах и се върнах зашеметен в кухнята, опитвайки се да осмисля случилото се. Редно бе да предположи, че ще вечеряме заедно. Защо тогава се е нахранила навън? И защо нито веднъж не си е погледнала телефона? Възможно ли е съпругата ми да нехае за семейството си? Напълних й чашата и се върнах в трапезарията, готов да задавам въпроси, но Вивиан бе разстлала всякакви дрехи по масата и столовете.
	— Благодаря, скъпи — целуна ме, взе чашата и я остави, без да отпие. — Купих и тъмносин костюм. Разкошен е, но ми беше широк в кръста и ще го стеснят — започна тя и продължи да показва покупките една след друга; зърнах касова бележка и сърцето ми подскочи. Сумата надхвърляше половин ипотечна вноска.
	— Добре ли си? — попита тя накрая. — Изглеждаш притеснен.
	— Чудя се защо не ми се обади.
	— Вече ти обясних. Бях заета.
	— Знам, но…
	— Но какво? — втренчи се тя в мен. — Когато си на работа, ти също не се обаждаш час по час.
	— Ти си пазарувала.
	— За работа! — тросна се тя. — Да не мислиш, че съм искала да будувам до късно през нощта, а после да обикалям цял следобед? Но ти не ми остави избор, нали? Трябва да работя, защото ти напусна работа. Видях те как гледаш касовите бележки, не отричай. Преди да си запееш песента обаче, си спомни, че дребната ти авантюра ни струва много повече, отколкото съм похарчила днес.
	— Вивиан…
	— Престани да се държиш, сякаш аз съм лошата. И ти не си съвършен.
	— Не съм казвал такова нещо.
	— Тогава спри да ме съдиш за всичко.
	— Не те…
	Тя вече бе излязла от трапезарията.
	През следващия половин час се отбягвахме. Или по-точно тя ме отбягваше. Винаги е била по-добра в това от мен. Знам, понеже току поглеждах към нея в очакване да забележа, че настроението й се разведрява, и се чудех защо някак си не можем да обсъждаме тревогите ми, без да спорим.
	Изпекох пържолата и рибата с надеждата поне да ги вкуси и подредих масата на задната веранда. Извиках Вивиан и тя дойде, следвана от Ландън.
	Сложих малки порции в чиниите им и двете хапнаха по няколко залъка, но съпругата ми продължаваше да ме наказва с мълчание. Единственият плюс бе, че Ландън явно не забеляза нищо, защото с майка й си бърбореха, сякаш не съществувах.
	Когато вечерята приключи, бях сърдит на Вивиан колкото тя на мен. Отидох в кабинета и включих компютъра с намерението да поогладя презентациите, но упражнението се оказа безсмислено, понеже през цялото време си припомнях случилото се.
	Измъчваше ме натрапчиво усещане за провал. Някак си бях опропастил всичко отново, макар да не бях сигурен в какво точно съм сгрешил. Вивиан подготви Ландън за лягане и я чух да слиза по стълбите.
	— Време е за приказка — каза ми. — Кратка обаче. Вече се прозява.
	— Добре — кимнах и по лицето й като че ли прочетох същото разкаяние, каквото изпитвах аз. — Хей — улових ръката й, — съжалявам за тази вечер…
	Тя сви рамене.
	— Седмицата беше напрегната и за двамата.
	Прочетох приказка на Ландън и я целунах за лека нощ; слязох в дневната и сварих Вивиан по пижама — в скута й бе разтворено списание, по телевизора излъчваха някакво шоу на живо.
	— Преоблякох се — каза ми още щом седнах до нея, очевидно по-заинтересувана от списанието, отколкото от мен. — Изтощена съм и много ми се спи.
	Разбрах подтекста — и дума не можеше да става да се любим по-късно.
	— И аз съм изморен.
	— Не мога да повярвам, че следващия месец тръгва на училище. Изглежда ми невъзможно.
	— Не проумявам защо започват толкова рано — подхванах темата и аз. — Ние тръгвахме на училище след Деня на труда. Искам да кажа, как са избрали двайсет и пети август?
	— Нямам представа. Свързано е изглежда със задължителния брой учебни дни.
	Взех дистанционното.
	— Да превключа ли на друга програма?
	Очите й внезапно се насочиха към телевизора.
	— Предпочитам тази. Искам да се приспя с нещо безмозъчно.
	Оставих дистанционното. Мълчахме известно време.
	После:
	— Какво ти се прави утре?
	— Още не знам. Трябва да взема костюма, който оставих да ми преправят, но нямам други задачи. Защо? Ти какво мислиш?
	— Зависи от теб. Беше много заета през седмицата и нямахме време да сме заедно.
	— Да. Тичах насам-натам като луда.
	Възможно е да съм си въобразил, но за разлика от мен Вивиан не изглеждаше особено притеснена от настоящия ни режим.
	— Колкото до вечерята днес…
	Тя поклати глава.
	— Да не говорим за това, Ръс. Искам да си почина.
	— Все пак се разтревожих, когато не ми се обади…
	Тя остави списанието в скута си.
	— Сериозно ли?
	— Моля?
	— Наистина ли няма да се откажеш? Обясних ти, че съм изморена и не желая да говоря за това.
	— Защо се ядосваш?
	— Защото знам какво целиш.
	— Какво целя?
	— Да ме накараш да се извиня, макар да не съм направила нищо нередно. Искаш да ти кажа, че съжалявам, понеже съм си намерила добра работа? Да се оправдавам, че ще се обличам както подобава на професията ми? Или че съм яла, защото съм огладняла? Замислял ли си се, че може би е редно ти да се извиниш за опита да предизвикаш разпра?
	— Не исках да споря.
	— Точно това искаш. — Тя се втренчи в мен, все едно съм обезумял. — Ядоса се още когато ти казах, че съм вечеряла, и ми го показа. Постарах се да се държа мило. Поканих те в трапезарията да видиш какво съм купила. Целунах те. А после ти пак ме нападна както винаги.
	Разбрах, че в думите й има известна истина.
	— Добре, права си — казах, полагайки усилие гласът ми да звучи спокойно. — Бях разочарован, признавам, че си вечеряла навън…
	— Нима? — прекъсна ме тя. — Чуй ме обаче! Вярваш или не, ти не си единственият чувствителен човек тук. Замислял ли си се под какво напрежение съм напоследък? И какво правиш ти? Създаваш проблеми още щом вляза вкъщи и дори сега не ме оставяш на мира. — Тя се изправи и продължи да говори, вървейки към вратата. — Исках просто да погледам телевизия, да си прочета списанието и да поседя до теб, без да се караме. Това е. Твърде много ли ти изглежда?
	— Къде отиваш?
	— Ще си легна, защото искам да се отпусна. Не възразявам да се качиш при мен, но не идвай, ако си в настроение за кавги.
	После излезе. Изключих телевизора и цял час стоях сред тишината, опитвайки се да проумея какво се е случило с мен и съпругата ми.
	Или по-точно как да поправя нещата помежду ни.

	* * *

	В неделя се събудих късно в празно легло.
	Обух дънки и се постарах да усмиря причудливо бухналите си къдрици, които всяка сутрин виждах в огледалото. Неприятно затруднение, като се има предвид, че обикновено Вивиан се събуждаше в изряден вид.
	Тя спеше, когато си легнах, и не знаех какво да очаквам, но чух как съпругата ми и дъщеря ми се смеят в кухнята.
	— Добро утро — поздравих.
	— Татко! — извика Ландън.
	Вивиан се обърна и ми намигна, усмихната, все едно предишната вечер не е съществувала.
	— Идваш точно навреме! Тъкмо приготвих закуската.
	— Мирише чудесно.
	— Ела тук, красавецо!
	Предположих, че се опитва да прецени в какво настроение съм, и приближих до нея.
	Тя ме целуна и каза:
	— Съжалявам за снощи. Добре ли си?
	— Добре съм. И аз съжалявам.
	— Ще закусиш ли? Изпържих бекона по-хрупкав, както го обичаш.
	— Чудесно!
	— Кафето също е готово. Сметаната е ето там.
	— Благодаря.
	Напълних си чаша и я занесох в трапезарията; седнах на масата до Ландън. Целунах я по главата, а тя се пресегна към млякото си.
	— Как си, слънчице? Сънува ли хубави сънища?
	— Не помня — отговори тя и отпи от млякото, което остави мустаче над горната й устна.
	Вивиан донесе две чинии с бъркани яйца, бекон и препечени филийки. Остави ги пред нас.
	— Искаш ли сок? Има прясно изцеден от портокали.
	— Звучи страхотно. Благодаря.
	Вивиан донесе и сока със своята чиния. За разлика от нашите в нея имаше малка порция бъркани белтъци и плод.
	Отрязах си от бекона.
	— Кога стана?
	— Преди час може би? Сигурно си бил много изморен. Не ме усети как се измъкнах от леглото.
	— Сигурно — кимнах.
	— Ако не беше се събудил, щях да изпратя Ландън да скочи върху теб.
	Обърнах се към Ландън, ококорил очи.
	— Не би го направила, нали? Ако видиш, че спя?
	— Щях да го направя, разбира се — изкиска се тя. — Знаеш ли какво? Мама ще ме води в мола да вземем дрехите й и после ще отидем в магазина за домашни любимци.
	— Какво има там?
	— Мама каза, че мога да си взема хамстер. Ще го нарека Госпожа Спринкълс.
	— Не знаех, че искаш хамстер.
	— Отдавна искам, татко.
	— Как така не си ми казала, слънчице?
	— Защото мама каза, че няма да искаш.
	— Е, не знам… Хамстерите изискват доста грижи.
	— Да — съгласи се тя. — Но са много сладки.
	— Вярно е — признах и до края на закуската Ландън ме убеждаваше, че е достатъчно голяма да се грижи за хамстер.

	* * *

	Докато пиех втората си чаша кафе, седнал до кухненската маса, Вивиан започна да зарежда съдомиялната машина; в дневната Ландън си играеше с куклите Барби.
	— Достатъчно голяма е да има хамстер — отбеляза Вивиан. — Само че ти ще чистиш клетката.
	— Аз ли?
	— Разбира се. Ти си бащата.
	— И според теб чистенето на клетки за хамстери влиза в професионалните ми задължения?
	— Представи си го като добър начин да се сближиш с дъщеря си.
	— Чистенето на хамстерски барабонки?
	— О, стига! Добре е за нея. Ще се научи да е отговорна. Освен това е по-лесно, отколкото да й вземем кученце. Влюбена е в йоркито на съседите, така че се смятай за късметлия. Видя ли брошурата от градския клуб?
	— Не мисля.
	— Имат хубави програми за деца, включително тенис. Три пъти седмично в девет сутринта. Няма да пречи на другите й занимания. В понеделник, вторник и четвъртък. Общо четири седмици.
	От мястото си виждах Ландън и отново забелязах колко прилича на майка си.
	— Не знам дали ще й хареса — отвърнах. — Исках обаче да те попитам какво си решила за нея?
	— Какво имаш предвид?
	— Кой ще я гледа през деня — уточних. — Утре си на работа.
	— Знам, знам. — Долових тревожна нотка в гласа й; тя изплакна и сложи още една чиния в съдомиялната. — Миналата седмица смятах да проуча дневните центрове, но не ми остана време. Едва смогвах и още имам чувството, че не съм готова за утре. Не искам Уолтър да ме помисли за идиот, когато обядваме.
	— Обяд с Уолтър?
	— Новият ми шеф? Уолтър Спанерман?
	— Знам кой е. Не знаех, че утре ще обядваш с него.
	— И аз не знаех до тази сутрин. Проверих си пощата и видях имейл с графика ми. Цял ден ще тичам из отделите — човешки ресурси, юридически екип, обяд, срещи с различни заместник-директори. Трябва да съм там в седем и половина.
	— Рано — констатирах.
	Зачаках я да се върне на темата кой ще гледа Ландън. Тя изплакна приборите и ги сложи в съдомиялната. Не продума.
	Прочистих гърло.
	— Спомена, че не ти е останало време да намериш дневен център за Ландън.
	— Да. Обадих се на приятели. Препоръчаха ми няколко места, но предпочитам да ги видя лично. Да се срещна с персонала, да обсъдим какви занятия предлагат. Искам да съм сигурна, че условията са подходящи за нея.
	— Ако си записала телефонните номера, ще се обадя да уговоря кога да ги посетим.
	— Няма как. Не знам по колко часа ще работя през тази седмица.
	— Сигурно ще успея да уредя вечерна среща.
	— По-добре да го направя аз, не мислиш ли? Неприятно ми е да отменям срещи.
	— Тогава… какъв е планът за утре? За Ландън?
	— Няма да съм спокойна, ако я оставя на непознато място. Ти също, предполагам. Искам да се чувства добре.
	— Защо все пак не избереш някое от местата, които са ти препоръчали? Сигурен съм, че ще се чувства добре.
	— Вече е изнервена, че се връщам на работа. Тази сутрин беше много разстроена. Затова приготвих семейна закуска и предложих да й купя хамстер. Не искам да се чувства изоставена.
	— Какво искаш да ми кажеш?
	Вивиан затвори вратата на съдомиялната.
	— Надявах се през тази седмица да я гледаш ти. Така ще има време да свикне.
	— Не мога. Всеки ден имам срещи с клиенти.
	— Знам, че те натоварвам, и не ми е приятно. Но нямам представа какво друго да направя. Мислех да я вземаш в офиса или да работиш вкъщи. Когато имаш срещи, може да я оставяш при майка си. Няма да продължи повече от седмица-две.
	Седмица? Или две?
	— Не знам. Ще се обадя на родителите си да ги питам — отговорих.
	— Чудесно. Нервите ми и без друго са изопнати заради новата работа. Не искам да се притеснявам и за Ландън. Както ти казах, тази сутрин беше доста разстроена.
	Погледнах към дъщеря си; не ми изглеждаше разстроена нито докато закусвахме, нито сега, ала Вивиан все пак я познаваше по-добре.
	— Ще се обадя — кимнах.
	Жена ми се усмихна, пристъпи към мен и обви врата ми с длани.
	— Изненадата с вечерята снощи беше много мила. Мислех си днес да изпием по чаша вино, след като Ландън си легне. — Целуна ме по врата и усетих горещия й дъх. — Дали ще си в настроение за нещо такова?
	Неволно се почудих дали цялата сутрин — външният й вид, усмихнатото й лице, закуската — не е била част от план да получи желаното, но когато ме целуна отново по врата, й простих.

	* * *

	Вивиан и Ландън бяха навън до ранния следобед. Докато ги нямаше, довърших презентацията за кинезитерапевта — първата ми работна среща. Почистих и къщата, а после се обадих на мама. Обясних й, че през цялата седмица имам срещи с клиенти, и я попитах дали мога да й поверя Ландън в понеделник.
	— Разбира се — отговори тя.
	Тъкмо оставях слушалката, когато чух джипа да прекосява алеята. Ландън ме извика, преди да успея да изляза.
	— Татко, татко! Ела бързо!
	Слязох тичешком по стъпалата. Видях я да държи малка пластмасова клетка. Отдалеч първата ми мисъл бе, че виждам двойно, защото в нея сякаш имаше два хамстера — единият черно-бял, другият кафяв.
	Ландън ми се усмихна, когато наближих.
	— Взех два, тате! Госпожа Спринкълс и Господин Спринкълс!
	— Два?
	— Не можа да избере — обади се Вивиан. — Реших, че няма значение. И без друго трябваше да купим клетката.
	— През целия път държах Господин Спринкълс! — добави Ландън.
	— Така ли?
	— Много е сладичък. Стоеше си кротко в ръцете ми. После ще подържа госпожа Спринкълс.
	— Чудесно. Клетката ми харесва.
	— О, тази е само за пренасяне. Истинската е отзад. Мама каза, че ще ми помогнеш да я сглобим. Огромна е!
	— Така ли ти каза? — промърморих, представяйки си коледните вечери, когато часове наред сглобявах всевъзможни… неща: художнически триножник, къщата на Барби, велосипеда. Достатъчно е да кажа, че ми беше по-трудно, отколкото би се сторило на баща ми.
	Вивиан явно прочете мислите ми, защото усетих как ме прегръща през кръста.
	— Не бой се — каза ми. — Няма да е толкова трудно. Ще ти бъда мажоретка.

	* * *

	По-късно през нощта, след като се любихме, лежах на една страна и прокарвах показалец по гърба на Вивиан. Очите й бяха затворени, тялото — блажено отпуснато, красиво.
	— Още не си ми казала в какво ще се състои работата ти.
	— Нищо ново. Същото, каквото правех преди.
	Гласът й звучеше сънливо.
	— Имаш ли представа дали ще се налага да пътуваш често?
	— Още не. Скоро ще разбера, предполагам.
	— Ще стане сложно с Ландън.
	— Ще свикне. Ти ще бъдеш с нея.
	Незнайно защо очаквах да каже още нещо — колко ще й липсва Ландън или че се надява да не пътува често. Тя обаче просто задиша по-дълбоко.
	— Знаеш ли каква ще е заплатата ти?
	— Защо?
	— Опитвам се да пресметна бюджета ни.
	— Не. Още не знам.
	— Как така?
	— Има основна заплата, бонуси и различни стимули. Дял от печалбата. Изключих, когато започнаха да ми обясняват.
	— Не разбра ли поне колко е твърдият годишен доход?
	Тя отпусна тежко длан върху ръката ми.
	— Защо продължаваш? Знаеш колко мразя да говоря за пари.
	— Знам.
	— Обичам те.
	— И аз те обичам.
	— Благодаря ти, че ще се грижиш за Ландън тази седмица.
	„Или две седмици“ — помислих си веднага.
	— Няма за какво.

	* * *

	Не успях да заспя и след като цял час се взирах в тавана, станах и тихо слязох в кухнята. Налях си малка чаша мляко и я изпих на един дъх. Помислих си, че понеже и без друго съм буден, няма да е зле да нагледам Ландън. Влязох в стаята й и чух как въртележката на хамстерите проскърцва и жужи — среднощно хамстерско парти.
	За щастие дъщеря ми явно не чуваше нищо. Спеше спокойно и дишаше дълбоко и равномерно. Целунах я по бузата и наместих завивката. Тя се поразмърда и вперил очи в нея, почувствах как сърцето ми трепва — смесица от гордост, обич, загриженост и страх, чиято сила ме озадачи.
	После седнах на верандата. В топлата нощ песента на щурците изпълваше въздуха; в ума ми изплува смътен спомен от детството, когато татко ми обясняваше връзката между цвърченето на щурците и температурата — почудих се дали е вярно, или е просто нещо, което бащите казват на синовете си в късните летни вечери.
	Размишленията върху този въпрос явно отключиха други мисли и внезапно разбрах защо сънят ми убягва.
	Причината бе Вивиан и фактът, че не ми каза каква ще е заплатата й. Не й повярвах, че не е слушала внимателно, когато са й обяснявали, и това също ме разтревожи.
	Винаги съм й казвал колко точно печеля. За мен споделянето на подобна информация е задължително в брака; според мен изобщо не е редно съпрузите да имат финансови тайни. Потайността подкопава отношенията и в крайна сметка произтича от желание да упражняваш власт. Или може би я съдех твърде сурово. Вероятно просто щадеше чувствата ми, защото щеше да има значителен доход, а моят бизнес не вървеше.
	Не разбирах. Междувременно ми бяха прехвърлили отговорността за дъщеря ни и внезапно осъзнах истинската причина за безсънието.
	Ролите в семейството ни ненадейно се бяха сменили.


>	6.
>	Господин Мама

	Когато бях малък, родителите ми натоварваха кемпера и всяко лято ни водеха в Аутър Банкс. През първите години отсядахме в Роданте, после — на север, където братя Райт са пишели историята на авиацията. През юношеските ми години Оркакоук стана нашето място.
	Оркакоук не е нещо повече от село, но в сравнение с Роданте е метрополис със заведения, където продават сладолед и пица на парче. Часове наред с Мардж обикаляхме магазините, скитахме по брега, събирахме мидени черупки и се излежавахме на слънце. Вечер мама обикновено приготвяше бургери или хотдог. После ловяхме светулки в буркани, преди най-сетне да заспим под звездното небе — ние в палатка, родителите ни в кемпера.
	Добри времена. Едни от най-хубавите в живота ми. Татко, разбира се, ги помни другояче.
	— Мразех семейните екскурзии — призна ми веднъж, когато бях в колежа. — С Мардж се дърпахте като куче и котка по целия път. Изгаряхте през първия ден и хленчехте до края на седмицата. Мардж се цупеше, защото не е с приятелите си и сякаш това не стига, когато кожата ти започнеше да се бели, замеряше Мардж с люспи, за да пищи. Двамата бяхте непоносими.
	— Защо тогава ни водеше всяка година?
	— Защото майка ти настояваше. Лично аз бих предпочел почивка.
	— Бяхме на почивка.
	— Не, бяхме на семейна екскурзия, а не на почивка.
	— Каква е разликата?
	— Ще разбереш.
	През първите три години от живота на Ландън излетите извън града изискваха приготовления като за преселение на народите — пелени, биберони, колички, закуски, бебешки шампоан, чанти с играчки. Посещавахме места, където ще й хареса — аквариуми, игрални площадки, плажове. Изтощавахме се, нямахме никакво време за себе си и още по-малко — за почивка.
	Две седмици преди четвъртия рожден ден на Ландън обаче Питърс ме изпрати на конференция в Маями и реших да си взема кратък отпуск след това. Уговорих се с родителите ми да гледат Ландън четири дни; Вивиан отначало се колебаеше дали да остави дъщеря ни, но не след дълго и двамата разбрахме колко ни е липсвала… свободата. Четяхме списания и книги край басейна, пиехме пиня колада, подремвахме следобед. Наконтвахме се за вечеря, изпивахме си бавно чашите с вино и всеки ден се любехме, понякога повече от веднъж. Веднъж отидохме на нощен клуб, танцувахме дълго след полунощ и спахме до късно на другия ден. Още преди да се върнем в Шарлот, разбрах какво е имал предвид татко.
	Децата променят всичко.

	* * *

	Би било по-уместно, предполагам, ако беше петък, тринайсети, а не понеделник, тринайсети, понеже през първия работен ден на Вивиан сякаш нищо не вървеше гладко.
	Като за начало тя влезе първа под душа, което разстрои дългогодишния ми сутрешен ритуал. Несигурен какво да предприема, оправих леглото и отидох в кухнята да сваря кафе. После приготвих закуска на Вивиан — яйчени белтъци с горски плодове и резенчета канталупа. Реших да ям същото — не би било зле да сваля някой килограм. Панталоните ми, бях усетил, ме стягаха на кръста.
	Ландън дойде при мен в кухнята и й сипах купа зърнена закуска. Косата й беше бухнала и разрошена и дори аз забелязах, че е изморена.
	— Добре ли спа? — попитах я.
	— Господин и Госпожа Спринкълс ме събуждаха. Въртележката им скърца.
	— Ще се опитам да я поправя.
	Тя кимна, а аз напълних първата си чаша с кафе. Едва на третата чаша Вивиан дойде в кухнята. Погледнах я и ахнах.
	— Леле! — усмихнах се.
	— Харесва ли ти?
	— Изглеждаш фантастично — признах най-искрено. — Приготвих ти закуска.
	— Не знам дали ще мога да ям. Стомахът ми се е свил.
	Претоплих белтъците в микровълновата фурна, а Вивиан седна до Ландън, която й заразказва за шумната въртележка.
	— Казах й, че ще се опитам да я поправя — обадих се, оставяйки чиниите на масата.
	Вивиан лапна насила малка хапка.
	— Преди да срешеш Ландън, използвай спрея за разплитане. Зеленото шише до мивката.
	— Разбира се — кимнах, спомняйки си смътно, че съм виждал как го прави тя.
	Гребнах с вилицата от белтъците.
	Вивиан погледна към Ландън.
	— Днес татко ще те запише на тренировки по тенис. Много ще ти хареса.
	Смутих се; вилицата ми застина над чинията.
	— Чакай… Какво? — попитах.
	— Тренировките по тенис? Говорихме вчера. Помниш ли?
	— Помня, че спомена, но не взехме решение.
	— Записването е днес. Местата са ограничени, затова гледай да си там към осем и половина. В девет ще започнат да попълват списъка. Курсът й по рисуване е в единайсет.
	— Трябва да си прегледам презентацията.
	— Записването няма да ти отнеме много време. Ще прегледаш презентацията, докато е на курса. През два входа в същия комплекс има кафене. Няма нужда да стоиш при нея. Обикновено я оставям и отивам в залата за фитнес. Кога е срещата ти?
	— В два.
	— Виждаш ли? Идеално. Курсът й приключва в дванайсет и половина, после ще я заведеш при майка ти. Знаеш къде е ателието, нали? В търговския център близо до мола с ресторанта „Благодатния петък“.
	Знаех мястото, но се бях фокусирал върху бързо удължаващия се списък със задачи.
	— Не може ли да се обадим в клуба и да я запишем по телефона?
	— Не — поклати глава Вивиан. — Искат копие от застрахователна карта и подписана декларация.
	Тревожните ми мисли не се уталожиха.
	— Задължително ли е да ходи на курса по рисуване днес?
	Вивиан се обърна към Ландън:
	— Искаш ли да отидеш, скъпа?
	Тя кимна.
	— Приятелят ми Бодхи ще е там — обясни, произнасяйки името „Боди“. — Пише се с „х“ — уточни. Много е мил. Обещах му да взема Господин и Госпожа Спринкълс, за да ги види.
	— О, добре че ми напомни! — Вивиан се обърна отново към мен: — Трябва да купиш талаш от магазина за домашни любимци. — Замълча и добави: — И не забравяй, че курсът по балет е по-късно следобед, в пет. Студиото се намира в търговския център, където има „Харис Тийтър“. — Вивиан се изправи, целуна Ландън и я прегърна. — Мама ще се върне вкъщи след работа. Не забравяй да слагаш мръсните дрехи в коша.
	— Добре, мамо. Обичам те.
	— И аз те обичам.
	Изпратих Вивиан до вратата. Целунах я бързо.
	— Ще ги разбиеш — казах.
	— Надявам се. — Тя докосна внимателно косата си. Бръкна в дамската си чанта и ми подаде сгънат лист. — Написах програмата на Ландън, за да те улесня.
	Погледнах списъка. Курсове по рисуване в единайсет в понеделник и петък; уроци по пиано в девет и половина във вторник и четвъртък; балет в пет в понеделник, сряда и петък. А от следващата седмица — тренировки по тенис в осем в понеделник, вторник и четвъртък.
	— Уха! — възкликнах. — Доста активна програма. Не е ли твърде много?
	— Ще се справи — отвърна Вивиан.
	Незнайно защо очаквах по-дълго сбогуване; нещо повече — колко нервна се чувства например, но тя се обърна и тръгна бързо към колата.
	Не погледна назад.

	* * *

	Не питайте как, но се вместих някак си в графика. Душ, бръснене, обличане в работен костюм; задраскано. Спрей против заплитане преди ресането, обличане на Ландън; задраскано. Разтребване на кухнята, пускане на съдомиялната машина; задраскано. Записване на тренировки по тенис и откарване на Ландън до курса по рисуване с Господин и Госпожа Спринкълс; задраскано, задраскано. Преглеждане на презентацията, оставяне на Ландън при мама, пристигане за срещата с кинезитерапевта няколко минути по-рано; задраскано, задраскано, задраскано.
	Офисът на кинезитерапевта се намираше в занемарена сграда в окаян индустриален район — неподходящо място да предлагаш здравни услуги. От пръв поглед разбрах, че клиентът ми има отчайваща нужда от реклама.
	За съжаление той се оказа на друго мнение. Не се заинтригува нито от презентацията ми, нито от думите ми — особено в сравнение с интереса, който демонстрираше към сандвича си. Възмути се, че няма горчица. Знам, защото ми го повтори три пъти, а когато след презентацията го попитах дали има въпроси, той полюбопитства дали имам пакетчета с горчица в колата.
	Не бях в най-доброто настроение, когато взех Ландън от мама. Отбихме се в магазина за домашни любимци и се върнахме вкъщи. Седнах пред компютъра и работих, докато стана време за балета. Затрудних се обаче да открия екипа й, защото и двамата не знаехме къде го е оставила Вивиан. Тръгнахме с няколко минути закъснение и Ландън се изнерви.
	— Госпожа Хамшоу се ядосва много, когато нарушаваме правилата.
	— Не бой се. Ще й кажа, че аз съм виновен.
	— Няма значение.
	Ландън се оказа права. В чакалнята седяха пет онемели жени; зад ниска стена с двукрила врата се намираше залата за танци. Вдясно имаше витрини с трофеи; по стените висяха грамоти на ученици и танцови състави, спечелили национални състезания.
	— Влизай — побутнах дъщеря си.
	— Първо трябва да ми разрешат да се включа.
	— Какво значи това?
	— Млъкни, татко. Родителите не бива да вдигат шум, когато госпожа Хамшоу говори. Ще ми се скара.
	Госпожа Хамшоу — строга жена с коса с цвят на стомана, прибрана в стегнат кок — пролайваше команди на класа, състоящ се от пет-шестгодишни деца. След малко дойде при нас.
	— Съжалявам за закъснението — подхванах. — Майката на Ландън е на работа от днес и не успях да намеря екипа за танци.
	— Ясно — прекъсна ме госпожа Хамшоу, втренчена в мен; не каза друго, просто ми телеграфира неодобрението си и след това побутна Ландън. — Можеш да се включиш.
	Ландън мина с приведени рамене през вратата и влезе в студиото, впила очи в пода.
	Хамшоу я проследи с поглед как се включва и пак погледна към мен.
	— Гледайте да не се повтаря, моля. Закъсненията нарушават дисциплината, а учениците ми и без друго трудно се съсредоточават.
	Излязох навън, обадих се на рецепционистката и разбрах, че няма оставени съобщения за мен. После почти цял час наблюдавах как Ландън и другите момичета се стараят да угодят на госпожа Хамшоу, която явно нямаше угода. Неведнъж забелязах Ландън да си гризе ноктите.
	Когато урокът приключи и тръгнахме към колата, Ландън се тътреше на няколко крачки зад мен с наведена глава. Не продума, докато не излязохме от паркинга.
	— Татко?
	— Да, скъпа?
	— Ще ми купиш ли „Лъки Чармс“ за вкъщи?
	— Не става за вечеря. И знаеш, че майка ти забранява подсладените зърнени закуски.
	— Майката на Бодхи понякога му дава „Лъки Чармс“ за следобедна закуска. Гладна съм. Моля те, тате?
	„Моля те, тате“, изречено с най-жален гласец. Кой баща би казал „не“?
	Отбих се в супермаркета и взех кутия „Лъки Чармс“. В резултат пристигнах вкъщи с три минути закъснение.
	Сипах на Ландън в купа зърнена закуска, написах съобщение на Вивиан — попитах я кога ще се прибере — и поработих малко с чувството, че са ме пуснали в месомелачка, откакто се събудих сутринта. Явно съм изгубил представа за времето, защото когато Вивиан най-после паркира на алеята, забелязах, че наближава осем.
	Осем?
	Ландън ме изпревари и изтича първа. Видях как Вивиан я вдига на ръце и я целува. Остави я и ме погледна.
	— Съжалявам, че закъснях. Възникна спешен случай.
	— Нали днес щеше да се ориентираш в обстановката?
	— Да. Почти през целия ден обикалях из офиса. В четири обаче разбрахме, че журналист от „Нюз & Обзървър“ пише „изобличителна статия“ за един от строителните проекти на Уолтър. И всички се заеха с кризата. Включително и аз.
	— Защо? Нали е първият ти ден?
	— Затова ме наеха — отговори тя. — Имам опит в разрешаването на кризи. Шефът ми в Ню Йорк винаги имаше неприятности с пресата. Както и да е… събрахме се да обмислим план. Наложи се да се свържа и с външните пиари на Спанерман. Беше едно след друго. Дано е останало нещо за вечеря. Умирам от глад. Няма значение какво си приготвил.
	Уф…
	Тя явно забеляза изражението ми, защото раменете й се попрегърбиха.
	— Нищо ли няма за вечеря?
	— Не. Работата ме погълна и…
	— Значи Ландън не е вечеряла?
	— Татко ми даде „Лъки Чармс“ — усмихна се доволно дъщеря ми.
	— „Лъки Чармс“?
	— За закуска — уточних отбранително.
	Вивиан не ми обърна внимание.
	— Хайде да приготвим нещо здравословно за вечеря!
	— Добре, мамо.
	— Как мина балетът?
	— Закъсняхме — отговори Ландън. — Учителката се ядоса много на татко.
	Лицето на Вивиан се изопна неодобрително, сякаш отразява огледално изражението на госпожа Хамшоу.

	* * *

	— Освен спешния случай как мина първият ти работен ден? — попитах я по-късно, когато си легнахме; виждах, че още ми е ядосана.
	— Нормално. Срещи с колеги и аклиматизация.
	— А обядът със Спанерман?
	— Мисля, че мина добре.
	Не добави нищо повече.
	— Ще можеш ли да работиш за него?
	— Струва ми се, че няма да имам никакви проблеми с него. Повечето мениджъри работят от години в офиса.
	„Стига да са жени“ — помислих си.
	— Кажи ми, ако ти хвърли око.
	Тя въздъхна.
	— Просто работя, Ръс.

	* * *

	Станах призори и поработих два часа на компютъра, преди Вивиан да се събуди. Разговорът ни в кухнята звучеше делово. Връчи ми списък с покупки, напомни ми за урока по пиано и ме помоли да попитам учителката дали след като Ландън тръгне на училище, може да работи с нея във вторник и четвъртък следобед или вечер. Като стигна до вратата, се обърна и ме погледна.
	— Ще се постараеш ли днес да се грижиш по-съвестно за Ландън? Води я навреме на занятията и гледай да се храни здравословно. Моля те всъщност за нещо, което правя от години.
	Забележката й ме жегна, но преди да успея да отговоря, тя затвори вратата след себе си.

	* * *

	След няколко минути Ландън изтрополи по стълбите и поиска „Лъки Чармс“ за закуска.
	— Разбира се — кимнах; още си повтарях наум думите на Вивиан и охотното ми съгласие определено представляваше косвен ответен удар. — Искаш ли и шоколадово мляко?
	— Да!
	— Така си и помислих — отвърнах, питайки се какво ли би казала Вивиан за това.
	Ландън се нахрани и се заигра с куклите Барби; аз й сресах косата, помогнах й да се облече за излизане и я заведох на урока по пиано. Спомних си да помоля учителката да промени графика и после потеглих бързо към къщата на родителите ми.
	— О, ето ви и вас! — каза мама още щом прекрачих прага и целуна Ландън.
	Забелязах, че не е по престилка, а в розова рокля.
	— Ще остана само няколко минути, за да не закъснея — обясних й.
	Тя потупа Ландън по гърба.
	— Ландън, миличка? Искаш ли да хапнеш от бисквитките, които изпекохме вчера? В кутията до тостера са.
	— Знам къде са!
	Дъщеря ми буквално хукна към кухнята, сякаш подсладената зърнена закуска не й е стигнала.
	— Наистина съм ти благодарен, че ми помагаш — казах.
	— Е, точно това е проблемът.
	— Какъв проблем?
	— Днес съм на обяд с Обществото на червените шапки. — Посочи масичката до вратата, където се мъдреше шапката й с цвят на клоунско червило, украсена с пера, оскубани очевидно от паун.
	— Но нали ти казах, че имам срещи през цялата седмица?
	— Помня. Но ме помоли да гледам Ландън само в понеделник.
	— Предположих, че си разбрала какво имам предвид. А и Ландън обича да стои при теб.
	Мама сложи длан върху ръката ми.
	— Е, Ръс… Знаеш колко я обичам, но не мога да я гледам всеки ден, докато тръгне на училище. И аз като теб имам неща за вършене.
	— Временно е — настоях. — Следващата седмица най-вероятно няма да се налага да я водя тук.
	— Утре няма да съм вкъщи. Клубът ми по градинарство организира работилница за лалета и нарциси; ще продават екзотични луковици. Надявам се да изненадам баща ти следващата пролет. Знаеш, че не му върви с лалетата. А в четвъртък и петък съм доброволка.
	— О… — внезапно ми се зави свят; чух как мама въздъхна.
	— Днес обаче… понеже Ландън и без друго вече е тук… Кога ще приключи срещата ти?
	— В дванайсет без четвърт вероятно?
	— Обядът ми е в дванайсет. Ела в ресторанта да я вземеш. Ландън ще постои с мен и приятелките ми, докато дойдеш.
	— Чудесно! — възкликнах с облекчение. — Къде се намира?
	Тя спомена място, което знаех, макар да не бях ходил там.
	— В колко часа е срещата ти всъщност?
	Срещата. По дяволите.
	— Трябва да тръгвам, мамо. Нямаш представа колко съм ти благодарен.

	* * *

	— Сериозно? Недоволстваш, че мама има свой живот? — попита Мардж.
	Фучах по магистралата и бях пуснал телефона на високоговорител.
	— Не ме ли чу? Имам срещи през цялата седмица. Какво да направя?
	— Ехо? Дневни центрове за деца? Наемаш бавачка за няколко часа? Молиш съсед? Уговаряш гостуване и после оставяш хлапето?
	— Не съм имал свободна минута да търся възможности.
	— Явно имаш време да говориш с мен.
	_Защото се надявам да гледаш Ландън утре за няколко часа._
	— С Вивиан обсъждахме въпроса. Ландън и без друго е разстроена, че майка й ходи на работа.
	— Наистина ли?
	_Освен че балетът очевидно не й харесва, не съм забелязал друго. Но…_
	— Както и да е… Обадих се, защото се надявах…
	— Изобщо не започвай — прекъсна ме Мардж.
	— Какво имаш предвид?
	— Ще ме помолиш утре да гледам Ландън, понеже мама е затворила вратата. Или в четвъртък и в петък. Или през трите дни.
	Както споменах, Мардж е мъдра.
	— Какви ги говориш?
	— Не се прави на невменяем и не си прави труда да отричаш. Защо иначе ще ми се обаждаш? Знаеш ли колко пъти през последните пет години си ми телефонирал в службата?
	— Не и без причина — признах.
	— Нула.
	— Не е вярно.
	— Имаш право. Лъжа. Обаждаш ми се всеки ден. Бърборим и се кикотим като ученички, докато рисувам. Чакай малко.
	Сестра ми се разкашля — дълбок, дрезгав звук.
	— Добре ли си? — попитах я.
	— Май съм пипнала вирус.
	— През лятото?
	— Вчера водих татко на лекар и чакалнята беше пълна с микроби и болежки. Чудо е, че не ме изнесоха на носилка.
	— Как е татко?
	— Лабораторните резултати ще са готови след няколко дни, но стрес тестът и ЕКГ показаха, че сърцето му е добре. Белите дробове — също. Лекарят изглеждаше доста удивен, въпреки че татко се мръщеше през цялото време.
	— Типично за него — съгласих се; мислите ми пак се върнаха към Ландън. — Какво ще правя с дъщеря си, ако не намеря кой да я гледа?
	— Умен си. Ще измислиш нещо.
	— Ти винаги ме подкрепяш и си невероятно услужлива сестра.
	— Опитвам се.

	* * *

	Срещата със собствениците на заведението за сандвичи протече кажи-речи по същия начин както срещата с кинезитерапевта предишния ден. Не защото не проявяваха интерес. Съпрузите от Гърция знаеха, че рекламата ще е от полза за бизнеса им; проблемът бе, че печелят само колкото да не затворят заведението и да си покриват разноските. Казаха ми да отида пак след няколко месеца, когато се надяват да им е потръгнало, и ми предложиха сандвич, щом се наканих да си вървя.
	— Много е вкусен — похвали се съпругът. — Използваме пресни питки. Печем ги на място.
	— По рецепта на моята баба — добави съпругата.
	Хлябът наистина миришеше божествено и видях колко старателно съпругът приготви сандвича. Съпругата попита дали искам пържени картофки и нещо за пиене — защо не? — и ми сервираха обяда с усмивки.
	После ми връчиха сметката.

	* * *

	В дванайсет без четвърт пристигнах в ресторанта, където обядваха госпожите от Обществото на червените шапки. Въпреки неудобството, което несъмнено бях причинил на майка, останах с впечатлението, че с гордост е представила внучката си на групата.
	— Тате! — извика Ландън, щом ме зърна; скочи от стола и хукна към мен. — Казаха, че мога да идвам на обедите им, когато пожелая!
	Мама стана и ме прегърна.
	— Благодаря, че я гледа, мамо.
	— За мен е удоволствие — отвърна тя. — Ландън беше хит!
	— Личи си.
	— Утре обаче и до края на седмицата…
	— Знам — кимнах. — Лалета. Доброволен труд.
	Улових ръката на дъщеря си — мъничка, топла и успокоителна.
	— Татко? — каза тя.
	— Да.
	— Гладна съм.
	— Вкъщи ще ти приготвя сандвич с фъстъчено масло и желе.
	— Не може — поклати глава Ландън.
	— Защо?
	— Нямаме хляб.

	* * *

	Отидохме в супермаркета, където — за пръв път — взех количка.
	Цял час обикалях между щандовете със списъка на Вивиан; неведнъж се връщах обратно и нямам представа как щях да се справя без помощта на Ландън, чиито познания за търговските марки далеч надхвърляха обичайните за петте й години. Не знаех къде се намират зеленчуковите пюрета за спагети, нито как да разбера дали авокадото е зряло, като го стисна; някак си обаче — благодарение на нея и на няколко служители в магазина — съумях да задраскам всичко в списъка. Докато бях там, видях майки с деца на всякаква възраст, повечето с напрегнати лица като мен, и усетих мимолетна близост с тях. Почудих се дали и те като мен предпочитат да са в офис вместо пред щанда за месо в магазина, където пет минути издирвах гърди от свободно отглеждани пилета, отбелязани изрично в списъка на Вивиан.
	Вкъщи направих сандвич на Ландън и разопаковах покупките. През останала част от следобеда работих, чистих, наглеждах Ландън и през цялото време имах чувството, че плувам срещу неспирно течение. Вивиан си дойде в шест и половина, поговори няколко минути с дъщеря си и влезе при мен в кухнята, където бях започнал да приготвям салата.
	— Получава ли се пилето с марсала?
	— Пиле с марсала?
	— Със спагети със зеленчуков сос за гарнитура?
	— О…
	Тя се засмя.
	— Шегувам се. Аз ще сготвя. Става бързо.
	— Как мина работният ти ден?
	— Бързо — отговори тя. — Проучвах журналиста, за когото ти споменах вчера, и се опитвах да предугадя как ще подходи към статията. И, разбира се, обмислях как да й противодействам с положителен отзвук.
	— Имаш ли идея какво ще представлява?
	— Обичайният боклук, предполагам. Журналистът е фанатичен природозащитник и е разговарял с хора, които твърдят, че един от комплексите край океана е не само незаконен, но е предизвикал сериозна ерозия на брега при последната тропическа буря. В общи линии — богатите както винаги излизат виновни, когато Майката Природа нанесе удар.
	— Знаеш, че опазването на природата не е сред приоритетите на Спанерман, нали?
	Вивиан вече си наливаше чаша вино.
	— Уолтър се е променил много, откакто сте се срещали.
	„Съмнявам се“ — помислих си.
	— Изглежда си навлязла в материята — отбелязах.
	— Радвам се, че статията няма да излезе тази седмица. През уикенда Уолтър организира голямо събитие. Ще събира средства за политическия си комитет.
	— Има комитет?
	— Да. Вече ти казах. — Тя сложи тигана с пилешкото месо върху котлона и затършува из шкафа с подправките. — Основал го е преди две години и го е финансирал сам. Сега е решил да потърси подкрепа. С това ще се занимавам през следващите три дни. Наел е фирма да организира кампанията. Свършили са добра работа, но той иска всичко да е на ниво. Ще разчита на мен. Знае, че съм работила в развлекателния бранш, и ми възложи задача да намеря музикална група. Голямо име.
	— За почивните дни? Нямаш много време.
	— Да. Точно това му казах. Обадих се на бившия си шеф и той ми даде няколко телефонни номера. Обадих се и ще видим… Добре е, че Уолтър е готов да плати колкото му поискат, но вероятно през цялата седмица ще работя до късно. И ще пътувам до Атланта.
	— Шегуваш се. Днес беше вторият ти работен ден!
	— Нямам избор. Ще присъстват почти всички големи строителни предприемачи от Тексас до Вирджиния. Изпълнителните директори на Уолтър ще го придружават. И няма да отсъствам през целия уикенд — летя в събота сутринта и се връщам в неделя.
	Не ми хареса, но какво да направя?
	— Добре — кимнах. — Явно вече си незаменима.
	— Старая се — усмихна се тя. — Как беше Ландън днес? Как се представи на урока по пиано?
	— Чудесно, но балетът май не й допада. Вчера мълча след занятието.
	— Учителката се е изнервила, защото сте закъснели. Ландън също се е притеснила.
	— Преподавателката ми се струва доста строга.
	— Да. Затова танцьорите й печелят толкова състезания. — Вивиан кимна към Ландън. — Ще й напълниш ли ваната, докато приготвя вечерята?
	— Сега ли?
	— Така ще можеш да й почетеш и да я сложиш да спи по-рано. Изморена е, а както ти казах, чака ме ужасно много работа.
	— Разбира се — съгласих се, осъзнал, че за пореден път ще си легна сам.


>	7.
>	Две по две от всяка твар

	Когато Ландън бе на три и половина, тримата отидохме на пикник край езерото Норман. Ходихме само веднъж. Вивиан приготви вкусен обяд, а по пътя към езерото купихме хвърчило, понеже духаше вятър. Избрах като онези, които пускахме като деца — обикновено и евтино — а не от натруфените хвърчила, примамка за лакоми ентусиасти.
	Оказа се отлично хвърчило за дете. Пуснах го, то се издигна нагоре и сякаш залепна за небето. Нямаше значение дали стоя на място, или се движа; надянах макарата на китката на Ландън и хвърчилото продължи да лети нависоко — дори когато тя береше цветя и гонеше пеперуди. Имаше симпатична двойка с малък кокер шпаньол — Ландън сядаше на земята, кученцето пропълзяваше в скута й, а хвърчилото се рееше във въздуха. Когато дойде време за обяд, навих въжето на близка пейка и хвърчилото пак кръжеше над нас.
	Вивиан бе в приповдигнато настроение; останахме в парка до късно следобед. Помня как по пътя към къщи мислех, че такива дни осмислят живота и каквото и да се случи, винаги ще бдя над семейството си.
	Сега обаче имах чувството, че съм ги предал — и тях, и себе си.

	* * *

	В сряда — третия работен ден на Вивиан — бях сам с Ландън.
	През целия ден.
	Когато с Ландън влязохме в чакалнята на кинезитерапевт номер две, се почувствах, все едно я изпращам с кораб в чужда страна. Тревожех се да я оставя сред непознати хора; вестниците и вечерните новини внушават на съвременните родители, че навсякъде дебнат похитители.
	Почудих се дали моите родители са се притеснявали така за Мардж и за мен, но мисълта се разсея след частица от секундата. Не, разбира се. Татко ме оставяше да седя на пейката пред старата кръчма, където понякога пиеше бира с приятели. А пейката се намираше на оживено кръстовище близо до автобусна спирка.
	— Нали знаеш, че тази среща е важна за татко?
	— Да — кимна Ландън.
	— И искам да пазиш тишина.
	— Да не ставам, да не ходя никъде и да не говоря с непознати. Вече ми каза.
	С Вивиан явно бяхме постигнали нещо, защото Ландън изпълни точно заръката ми. Рецепционистката отбеляза колко възпитана е младата госпожица и думите й ме поуспокоиха.
	За съжаление клиентът не пожела да се възползва от услугите ми. Засега губех с нула на три. В ресторанта на другия ден резултатът стана нула на четири.
	Решен да бъда оптимист, за петък следобед подготвих най-добрата си презентация. Собственичката на салона за СПА процедури — словоохотлива блондинка на около петдесет — показа ентусиазъм и макар да личеше, че бизнесът й върви отлично, знаеше кой съм и дори бе запозната с някои от рекламните ми кампании. Докато говорех, се чувствах спокоен и уверен, и на финала се похвалих мислено за представянето. Въпреки това обаче звездите не ме ощастливиха.
	Нямах никакви уговорени срещи за следващата седмица, а резултатът бе станал нула на пет.

	* * *

	Все пак бе петък вечер — време за „среща“.
	Ако няма какво да празнуваш, празнувай без повод, нали?
	Не беше съвсем вярно всъщност. Моята работа не вървеше, но Вивиан явно жънеше успехи на професионалния фронт. Бе успяла дори да наеме музикална група от осемдесетте, чието име си спомних веднага. Нямах представа как го бе постигнала. Прекарвах и повече време сам с Ландън и това определено бе прекрасен напредък.
	Само че… не се чувствах толкова прекрасно. Заради постоянното тичане от място на място оставах с впечатлението, че работя за Ландън, вместо да се наслаждавам на времето с нея.
	Питах се дали и други родители се чувстват така, или съм единствен по рода си.
	Нямах представа, но вечерта за среща си е вечер за среща, и след като оставих Ландън в балетното студио, се отбих в магазина и купих сьомга, пържола и бутилка хубаво шардоне. Джипът на Вивиан бе на алеята, когато се прибрахме вкъщи. Ландън скочи от колата и викна: „Мамо!“. Тръгнах след нея с торбата с продуктите за вечеря, но след миг дъщеря ми се върна тичешком. Вивиан не се виждаше никъде, но я чух да подвиква от спалнята. Ландън се втурна нататък.
	— Ето те и теб, слънчице! — възкликна Вивиан. — Как мина денят ти?
	Ориентирах се по гласовете и сварих Вивиан и Ландън до леглото, върху което лежеше отворен куфар вече пълен; до него бяха захвърлени два празни плика от магазин за дрехи.
	Покупки.
	— За утре ли се подготвяш? — попитах.
	— Всъщност тръгвам тази вечер.
	— Къде отиваш? — изпревари ме Ландън.
	Вивиан сложи длан върху рамото й.
	— Налага се. Съжалявам, скъпа.
	— Не искам да ходиш! — настоя детето.
	— Знам, слънчице. Но когато се върна в неделя, ще ти се реванширам. Ще се позабавляваме двете, само ти и аз.
	— Как? — попита Ландън.
	— Зависи от теб.
	— Ами… — Забелязах как умът на Ландън се задейства. — Да отидем във фермата за боровинки? Където ме води веднъж? Ще берем боровинки и ще галим животинчетата?
	— Чудесна идея! — съгласи се Вивиан. — Ще отидем!
	— И трябва да почистим клетката на хамстерите.
	— Татко ще ти помогне, след като тръгна. Първо трябва да хапнеш нещо. Има останало пиле с ориз. Ще го претопля. Ще ме почакаш ли в кухнята да поговоря с татко?
	— Добре — отговори дъщеря ни.
	— Е? Значи заминаваш днес — отбелязах, когато останахме сами.
	— Тръгвам след половин час. Уолтър иска аз и още двама заместник-директори да доуточним програмата с мениджъра на „Риц Карлтън“, та всичко да е наред.
	— „Риц Карлтън“? Там ли ще отседнеш?
	Тя кимна.
	— Знам, че сигурно не ти е приятно. Аз също не бях очарована, че няма да съм вкъщи две нощи.
	— Нямаш избор — насилих се да се усмихна.
	— Ще сляза за малко при Ландън. Струва ми се разстроена.
	— Да… добре.
	Вивиан ме погледна изпитателно.
	— Ядосан си ми.
	— Не съм. Просто не ми се иска да тръгваш. Разбирам те, но очаквах с нетърпение да се видим тази вечер.
	— Знам. Аз също. — Тя пристъпи към мен и ме целуна набързо. — Следващия петък ще наваксаме.
	— Добре.
	— Ще дръпнеш ли ципа на куфара? Не искам да си разваля маникюра. Току-що се лакирах. — Тя вдигна ръка да ми покаже. — Харесва ли ти цветът?
	— Страхотен е — уверих я; затворих куфара и го свалих от леглото. — Спомена, че тази вечер ще уточняваш програмата в хотела?
	— Оказа се доста сериозно начинание.
	— Атланта е на четири часа път.
	— Няма да шофирам. Ще летя.
	— Кога е полетът?
	— В шест и половина.
	— Не трябва ли вече да си тръгнала към летището? Или да си там вече?
	— Ще летим с частния самолет на Уолтър.
	Уолтър. Започвах да намразвам това име почти колкото мразех думата „покупки“.
	— Леле! Издигаш се!
	— Самолетът не е мой. Негов е — усмихна се тя.

	* * *

	— Знаех си, че ще се справиш и сам — каза Мардж. — Имаш повод за гордост.
	— Не се гордея. Изтощен съм.
	Бяхме в къщата на родителите ми — в единайсет съботният ден вече беше горещ. Мардж и Лиз седяха срещу мен на задната веранда. Разказвах им преживелиците си през изминалата трескава седмица до най-дребната подробност. Ландън помагаше на мама да направи сандвичи; както обикновено татко бе в гаража.
	— Е? Спомена, че при последната презентация най-сетне си се почувствал в свои води.
	— И какво излезе? Нищо. А през следващата седмица нямам никакви срещи.
	— Оптимистично погледнато — отбеляза Мардж, — така ще ти е по-лесно да развеждаш Ландън на уроци и ще имаш повече време за чистене и готвене.
	Вторачих се свирепо в нея и тя се засмя.
	— О, хайде! Предполагал си, че седмицата ще е тежка, след като Вивиан започва работа. И знаеш поговорката, че най-тъмно е преди развиделяване. Имам чувството, че съвсем скоро ще ти просветне.
	— Не знам — свих рамене. — Тази сутрин си мислех по пътя, че трябваше да стана водопроводчик като татко. Водопроводчиците винаги имат работа.
	— Вярно — кимна Мардж. — Но пък се натъкват на доста гадости.
	Усмихнах се въпреки мрачното си настроение.
	— Духовита както винаги!
	— Какво да ти кажа? Внасям радост в живота на всички около мен. Дори на хленчещото си братле.
	— Не хленча.
	— Напротив. Вайкаш се откакто седна.
	— Лиз?
	Тя прокара разсеяно пръст по ръкохватката, преди да отговори.
	— Може би малко…

	* * *

	След обяда денят стана още по-жарък и реших да заведа Ландън на кино. Мардж и Лиз дойдоха с нас и се забавляваха колкото дъщеря ми. Аз също се опитвах да се насладя на анимационния филм, но мислите ми непрекъснато се връщаха към изминалата седмица и се питах какво ли предстои.
	След киното не ми се прибираше вкъщи. Мардж и Лиз не възразиха да се върнем в къщата на родителите ми и мама ни сготви риба тон с паста. Ландън сметна ястието за особена вкуснотия — нищо чудно с толкова бяло брашно в пастата. Изяде необичайно голяма порция и по пътя към къщи задряма в колата; реших да й напълня ваната, да й прочета две-три приказки и до края на вечерта да заседна пред телевизора.
	Не би. Щом влязохме, тя изтича да види хамстерите и я чух да ми вика отгоре:
	— Татко! Ела бързо! На Госпожа Спринкълс й има нещо!
	Отидох при нея и надникнах в клетката, втренчен в хамстер, който сякаш се опитваше да мине през стъклото. Стаята миришеше на обор.
	— Изглежда ми добре — констатирах.
	— Това е Господин Спринкълс. Госпожа Спринкълс не се движи.
	Присвих очи.
	— Явно спи, скъпа.
	— Ами ако е болна?
	Нямах представа какво се прави в такъв случай. Вдигнах капака и загребах Госпожа Спринкълс — беше топла, винаги добър признак, а и се размърда.
	— Добре ли е?
	— Да, мисля. Искаш ли да я вземеш?
	Ландън кимна и събра шепи. Сложих хамстера в тях и тя приближи дребното създание до лицето си.
	— Искам да я подържа, за да съм сигурна.
	— Добре. — Целунах дъщеря си по косата. — Но не много. Време е за лягане.
	Тръгнах към вратата.
	— Тате?
	— Да?
	— Трябва да им почистиш клетката.
	— Утре. Изморен съм.
	— Мама каза да я изчистиш.
	— Разбира се. Но утре.
	— Ами ако Госпожа Спринкълс се разболее? Искам да я изчистиш сега.
	Освен че не ме чуваше, гласът й стана писклив, а аз не бях в настроение за такива неща.
	— Ще се върна след малко да те приготвя за лягане. Сложи си мръсните дрехи в коша.
	Половин час превключвах каналите, но не намерих нищо интересно. Повече от сто канала и нищо, но пък освен изморен, бях и изнервен. Утре щях да събирам барабонки от хамстерска клетка, списъкът ми с клиенти клонеше към нула и ако не станеше чудо, положението нямаше да се промени през следващата седмица. Междувременно съпругата ми летеше с частни самолети и отсядаше в „Риц Карлтън“.
	Най-сетне станах от дивана и се върнах в стаята на Ландън. Хамстерите бяха в клетката, а тя си играеше с куклите Барби.
	— Привет, слънчице! Готова ли си за баня?
	Отговори ми, без да ме погледне:
	— Не искам да се къпя.
	— Но днес при баба се изпоти.
	— Не!
	Примигнах.
	— Какво има, скъпа?
	— Сърдита съм ти.
	— Защо?
	— Защото не си загрижен за Господин и Госпожа Спринкълс.
	— Загрижен съм, разбира се. — И двамата сновяха из клетката както всяка вечер. — И знаеш, че трябва да се изкъпеш.
	— Искам мама да ме изкъпе.
	— Знам. Но мама не е тук.
	— Тогава няма да се къпя.
	— Ще ме погледнеш ли?
	— Не.
	Все едно чух гласа на Вивиан. Обърках се. Ландън продължи да шари с Барби из кукленската къща и да разблъсква мебелите.
	— Ще пусна водата. После ще поговорим пак. Ще направя повече мехурчета.
	Изпълних обещанието си и спрях водата. Ландън не бе помръднала; Барби влизаше от стая в стая, следвана от Кен.
	— Не мога да приготвя закуската — каза Барби на Кен, — защото отивам на работа.
	— Но нали татковците работят? — отвърна Кен.
	— Да беше помислил за това, преди да напуснеш!
	Стомахът ми се сви; Ландън очевидно имитираше мен и Вивиан.
	— Ваната ти е готова — обявих.
	— Казах ти, че няма да се къпя!
	— Хайде…
	— _Не!_ — изкрещя Ландън. — Няма да се къпя и не можеш да ме накараш! Заради теб мама тръгна на работа!
	— Не е заради мен!
	— Заради теб е! — Тя се обърна към мен и видях, че по страните й се стичат сълзи. — Каза ми, че трябва да си намери работа, защото ти не работиш!
	Друг баща вероятно не би заел защитна позиция, но аз бях изтощен и думите й ме жегнаха, защото и без това се самообвинявах.
	— Работя! И се грижа за теб, и домакинствам!
	— Искам мама! — извика тя и за пръв път осъзнах, че Вивиан не се е обаждала днес.
	Аз също не можех да й се обадя; в момента събитието сигурно бе в разгара си.
	Поех си дълбоко дъх.
	— Ще си дойде утре и двете ще отидете в боровинковата ферма, помниш ли? Искаш мама да те види чиста, нали?
	— _Не!_ — изкрещя Ландън. — Мразя те!
	Преди да се усетя, прекосих стаята и сграбчих Ландън за ръката. Тя се опита да се отскубне, но аз я повлякох към банята като лош родител от видеозапис в Ютюб.
	— Ако не се съблечеш и не влезеш във ваната, аз ще те вкарам! Не се шегувам.
	— Остави ме! — изкрещя тя.
	Сгънах пижамата й върху полицата и излязох от банята. Зачаках до затворената врата и през следващите няколко минути я чувах как ту плаче, ту си говори сама.
	— Влизай във ваната, Ландън! — разпоредих се предупредително през вратата. — Иначе ще те накарам сама да изчистиш клетката на хамстерите!
	Тя се развика отново, но след минута я чух как разплисква водата. Почаках още малко. След известно време я чух да си играе с гумените играчки, без да долавям предишния гняв. Най-сетне вратата се отвори; Ландън беше по пижама, с мокра коса.
	— Ще ми изсушиш ли косата?
	Стиснах зъби.
	— Разбира се, скъпа.
	— Мама ми липсва — разплака се момиченцето ми.
	Клекнах до нея и я прегърнах, вдишвайки сладкото, чисто ухание на сапун и шампоан.
	— Знам — отвърнах и я притиснах по-силно до себе си, питайки се как нескопосан баща като мен е успял да създаде нещо толкова прекрасно.

	* * *

	Легнах до нея и й прочетох историята за Ноевия ковчег. Прочетох два пъти любимата й част — когато ковчегът е готов и животните започват да пристигат.
	— Пристигали по двойки от целия свят. Лъвове и коне, кучета и слонове, зебри и жирафи.
	— И хамстери — добави Ландън.
	— И хамстери — съгласих се. — Две по две се качили в ковчега. Как ще се поберат, чудели се хората. Бог обаче бил измислил как. В ковчега имало много място и всички животни били доволни. И така, две по две, те останали вътре, когато дъждът завалял.
	Към края на историята очите на Ландън се затваряха. Изключих лампата и я целунах по бузата.
	— Обичам те, Ландън — прошепнах.
	— И аз те обичам, тате — промърмори тя и аз излязох тихо от стаята.
	Две по две, мислех си, докато слизах по стълбите. Ландън и аз, баща и дъщеря… И двамата се стараехме, доколкото ни стигат силите.
	Чувствах обаче, че я предавам; чувствах, че се провалям във всичко.


>	8.
>	Нови преживелици

	Миналия февруари, когато нещата в агенцията се развиваха от зле по-зле, Ландън се разболя от грип. Два дни повръща и се наложи да я заведем в болницата, за да спрем повръщането и обезводняването.
	Страхувах се. Вивиан също, макар че външно излъчваше повече увереност пред лекарите. Разговаряше с тях спокойно и хладнокръвно и задаваше уместни въпроси.
	Ландън не остана в болницата и когато я върнахме вкъщи, Вивиан стоя при нея до полунощ. После я смених, защото беше будувала почти през цялата предишна нощ. Седнах в люлеещия се стол, прегърнал дъщеря си. Тя имаше треска и помня колко дребничко и крехко усещах телцето й, увито в тънко одеяло, потно и разтреперано. Събуждаше се през двайсет минути. Някъде към шест най-сетне я оставих в леглото и слязох долу да си налея кафе. Час по-късно, когато си наливах втора чаша, Ландън дойде в кухнята и седна край масата до Вивиан. Беше отпусната и пребледняла.
	— Здравей, слънчице. Как се чувстваш?
	— Гладна съм — отговори тя.
	— Това е добър знак. — Вивиан сложи длан върху челото й и се усмихна. — Мисля, че треската е отминала.
	— Малко по-добре съм.
	— Ръс? Ще сипеш ли „Чириос“ в купа? Без мляко?
	— Разбира се — кимнах.
	— Ще пробваме зърнена закуска без мляко. Не искам коремчето ти да се разбунтува — обясни Вивиан на Ландън.
	Донесох купата и кафето и седнах до тях.
	— Беше доста зле. С мама се притеснихме много.
	— И днес ще си почиваш, нали?
	Ландън кимна, дъвчейки. Зарадвах се, че се храни.
	— Благодаря ти, че ме гушкаше, когато бях болна, мамо.
	— Винаги те гушкам, когато си болна, сладко момиченце.
	— Знам — каза Ландън.
	Отпих от кафето в очакване Вивиан да спомене, че и аз съм помагал.
	Тя не каза нищо.

	* * *

	Децата са жилави. Знам го, защото мама и татко използват това определение откакто се помня — най-вече когато осветляват родителската си философия пред Мардж и мен. „Защо, защо, защо ни подложихте на еди-какво си?“, питахме ги. „О, няма страшно! Децата са жилави.“
	Честно казано, имаше известна истина в думите им. Когато слезе долу в неделя сутринта, Ландън явно бе забравила напълно гневния изблик от предишната вечер. Бърбореше ведро и се зарадва още повече, след като й позволих да закуси с „Лъки Чармс“, а аз се качих горе да почистя клетката на хамстерите. Напълних половин найлонов плик със замърсен талаш — отвратително! — и го хвърлих в кофата за боклук в гаража. В далечния ъгъл видях велосипеда на Ландън и макар че навън вече се сгорещяваше, разбрах какво ще правим тази сутрин.
	— Хей! Искаш ли да се позабавляваме? — попитах дъщеря си, когато се върнах в кухнята.
	— Как? — попита тя.
	— Ще излезем да покараш велосипед. Може би без помощните колела.
	— Ще падна.
	— Обещавам ти, че няма да паднеш. Ще съм до теб и ще държа седалката.
	— Не съм карала отдавна.
	„И никога без помощни колела“ — помислих си.
	— Няма нищо. Ако не ти хареса или се уплашиш, ще спрем.
	— Не се страхувам — заяви тя. — Но мама не обича да се потя.
	— Ако се изпотиш, ще се изкъпеш. Дреболия! Искаш ли да пробваме?
	Тя се замисли.
	— Може би за малко — отговори предпазливо. — Кога се връща мама?
	Съпругата ми сякаш я чу от километри и мобилният ми телефон иззвъня. Името на Вивиан се появи на екрана.
	— Е, сега ще разберем. Мама е — казах. — Сигурно си е мислела за теб. — Приех обаждането. — Здравей, скъпа. Как си? Пуснал съм те на високоговорител и Ландън е тук.
	— Здравей, бебче! — каза Вивиан. — Как си? Много съжалявам, че не се обадих вчера. Цял ден тичах като луда. Какво правихте вчера?
	— Бях при баба — отговори Ландън. — После с татко, леля Мардж и леля Лиз отидохме на кино и беше много забавно…
	Докато Вивиан говореше с Ландън, си налях кафе и посочих, че отивам в спалнята да се преоблека. Сложих къси панталони, тениска и маратонките, с които навремето ходех на фитнес. В кухнята Ландън разказваше на майка си за хамстерите. Вивиан най-сетне поиска да ме чуе; взех телефона и изключих високоговорителя.
	— Привет — казах.
	— В добро настроение е. Двамата явно се веселите. Завиждам.
	Поколебах се при спомена за предишната вечер.
	— Добре сме. Как е при теб?
	— Снощи, да не повярваш, всичко мина като по ноти. Уолтър е много доволен. Видеопрезентациите бяха страхотни. Музиката — също. Хората останаха очаровани.
	— Радвам се.
	— Събрахме доста пари. Оказа се, че Уолтър не е единственият предприемач, възмутен от настоящата администрация и Конгреса. Законите са абсурдни. Строителите са притиснати в ъгъла и печалбите им са нищожни.
	„Частният самолет на Уолтър го доказва“ — помислих си.
	— Кога ще се върнеш вкъщи?
	— Около един, надявам се. Но има вероятност да обядваме със строителен предприемач от Мисисипи. Тогава ще си дойда към три.
	— Чакай! — Преместих се от кухнята в дневната. — А боровинковата ферма?
	— Не знам дали ще успея.
	— Обеща на Ландън да я заведеш.
	— Не съм обещавала.
	— Бях там, Вив. Чух те. И снощи те защитих.
	— В смисъл?
	Разказах й какво се е случило предишната вечер.
	— Е, страхотно! — каза тя. — Не биваше да й напомняш.
	— Значи аз съм виновен?
	— Ще се разстрои още повече.
	— Защото ти й каза, че ще я заведеш.
	— Стига, Ръс! От двайсет часа съм на крак. Почти не съм спала. Просто поговори с нея, обясни й.
	— Какво искаш да й кажа?
	— Не ми говори с този тон, моля те. Не съм договаряла аз обяда. Завися от Уолтър, а залогът е огромна сума.
	— Спанерман вече има много пари. Милиардер е.
	Чух я да издишва тежко.
	— Както ти казах, възможно е да си дойда в един, ако обядът не се състои — подчерта хладно. — Ще разбера след час-два.
	— Добре — казах, замислен за Ландън. — Обади ми се.

	* * *

	Реших да си мълча, докато с Вивиан не се уточним. Ландън излезе навън с мен да види как подготвям велосипеда. Извадих маркуча да отмия прахоляка, после го избърсах с хавлия. Напомпах гумите и проверих да не издишат. След дълго издирване на гаечния ключ — защо инструментите винаги изчезват? — свалих помощните колела. Понеже Ландън бе пораснала, вдигнах седалката и ръкохватките. Най-сетне приключих, изкарах велосипеда на улицата и Ландън се качи.
	— Помниш ли какво трябва да правиш? — попитах, намествайки каската й.
	— Да въртя педалите — отговори тя. — Но ти няма да ме пускаш, нали?
	— Ще те държа, докато се научиш да караш.
	— А ако не се науча?
	— Тогава няма да те пусна.
	Ландън започна да върти педалите и да се клатушка наляво-надясно. Аз държах седалката и подтичвах приведен. Скоро се задъхах и се изпотих. После станах вир-вода. Направихме безброй дължини и тъкмо когато се канех да й кажа, че трябва да си почина, тя започна да пази равновесие по-добре. На правите отсечки стисках по-леко седалката. После я държах само с пръсти, колкото да я хвана, ако се наклони.
	Накрая я пуснах.
	Първо за кратко — само няколко секунди; втория път — пак за толкова. След това реших, че е готова, и изрекох вълшебните думи.
	— Ще те пусна за секунда!
	— Не, тате!
	— Ще се справиш! Опитай! Тук съм и ще те хвана!
	Пуснах седалката и тичах до велосипеда не повече от две-три секунди. Ландън ме видя и на лицето й се изписа възторг. После заех първоначалната си позиция и хванах пак седалката.
	— Карах сама, татко! — извика тя. — Без помощ!
	Държах седалката, докато вземем завоя в края на глухата улица, и я пуснах отново, щом запази равновесие — този път за шест секунди. Сетне за десет. Накрая мина сама цялата права отсечка.
	— Карам, татко! Карам колело! — възкликна тя и макар че бях плувнал в пот, бях останал без дъх и имах чувството, че умирам, някак си успях да извикам:
	— Браво, мила! Виждам! Караш колело!

	* * *

	Когато Ландън най-после се измори, цялото тяло ме болеше и тениската ми беше подгизнала. Прибрах велосипеда в гаража и влязох вкъщи. Приех хладната струя от климатика като доказателство, че Бог съществува.
	— Трябва да си почина — казах на Ландън, все още задъхан.
	— Добре, татко — съгласи се тя.
	Влязох в банята да си взема душ. Останах под водата — хладна, дори студена — докато се почувствах горе-долу човешки, облякох се и слязох в кухнята.
	Бях получил съобщение от Вивиан.
C>
	Отмениха обяда. Тръгвам към летището. Кажи на Ландън, че ще си дойда скоро.
C$
	Ландън беше в дневната — играеше си с куклите Барби.
	— Мама пътува към къщи — казах й. — Ще се прибере скоро.
	— Добре — отвърна тя със странно равнодушен тон.

	* * *

	Приготвих салата и изпекох сьомга за Вивиан, а за мен и Ландън направих сандвичи. Когато Вивиан влезе, масата бе подредена, а храната — сервирана.
	След серия прегръдки и целувки с Ландън съпругата ми дойде в кухнята да целуне и мен.
	— Леле! Доста изтънчен обяд!
	— Имах продукти и си казах „защо не“. Как мина полетът?
	— Прекрасно. Добре е да не мислиш за паркиране, да не те проверяват и да не тъпчеш куфари в багажници над седалките. Частните самолети определено са най-удобният транспорт.
	— Ще го имам предвид, когато започна да печеля милиони.
	— Какво правихте с Ландън сутринта?
	— Извадих велосипеда от гаража.
	— О? Как се справи тя?
	— Накрая караше много добре.
	— Не бих искала да съм на твое място — отбеляза Вивиан. — Днес е ужасно горещо.
	— Сутринта не беше толкова зле — излъгах.
	— Сети ли се да я намажеш със слънцезащитен крем?
	— Не. Забравих — признах.
	— Не бива да забравяш тези неща. Знаеш колко е вредно слънцето за кожата й.
	— Следващия път няма да пропусна.
	Вивиан ме целуна отново и докато обядвахме, ми обясни по-подробно с какво е била заета през уикенда, а Ландън й разказа как са минали занятията й през седмицата. После двете се качиха в колата, а аз се заех да разтребя кухнята.
	За пръв път от вторник Ландън не бе с мен. Бих поработил, но нямаше какво. Представях си как ще се насладя на спокойния следобед, но всъщност се щурах из къщата и мислех за Ландън, изненадан колко ми липсва.

	* * *

	Вивиан и Ландън се върнаха вкъщи към пет, понесли пликове с покупки. По ръцете и лицето на дъщеря ми нямаше и прашинка.
	— Ходите ли във фермата? — попитах.
	— Не — поклати глава Вивиан и остави пликовете върху масата. — Беше много горещо. Отидохме в мола. Купихме дрехи за училище на Ландън.
	Разбира се.
	Преди да дообсъдим въпроса, Вивиан ме подмина и влезе в кухнята. Последвах я и се опитах да завържа разговор, но беше ясно, че Вивиан е напрегната и в настроение единствено за едносрични отговори. Сготви набързо паста и сотирани зеленчуци за мен и Ландън, наряза си салата и вечеряхме в мълчание. Попитах я какво има едва когато започнахме да подреждаме мръсните чинии в съдомиялната.
	— Не ми каза, че днес си свалил помощните колела. И че наистина е карала велосипед.
	— Съжалявам. Мислех, че си разбрала.
	— Как бих могла? Не се изрази ясно.
	— Сърдиш ли ми се?
	— Да. И то основателно.
	— Защо?
	— Защото не бях с вас. Хрумна ли ти изобщо, че искам да видя как Ландън кара колело за пръв път?
	— Тепърва ще напредва. Не може да завива.
	— Е, и? Въпросът е, че си я научил без мен. Защо не изчака да се върна?
	— Не се сетих.
	Тя грабна кърпата за подсушаване на чинии и си избърса ръцете.
	— Точно това е проблемът, Ръс. Всеки път е едно и също. Важното е какво искаш ти.
	— Не е вярно — възразих. — И откъде да знам, че ще поискаш да гледаш? Дори не искаше да купим велосипеда.
	— Исках, разбира се! Нали аз й го взех за Коледа!
	Втренчих се в нея. „Завлякох те насила в магазина“ — помислих си. Наистина ли го е запомнила другояче? Или аз полудявам?
	Докато размишлявах, тя се обърна и тръгна към вратата.
	— Къде отиваш? — попитах.
	— Ландън трябва да се изкъпе. Не възразяваш да прекарам малко време с дъщеря ми, нали?
	Излезе от кухнята, а думите й отекнаха в главата ми.
	Дъщеря ми.

	* * *

	След като Ландън си легна, с Вивиан седнахме на дивана. Телевизорът бе включен на кулинарния канал. Вивиан отпиваше от чаша вино. Хрумна ми да повдигна отново въпроса за детския център, но не бях сигурен дали още ми се сърди за случая с велосипеда. Очите й се стрелнаха за миг към мен, тя ми се усмихна и пак се задълбочи в списанието. Поне не се прави, че не ме вижда, помислих си.
	— Вив?
	— Хмм?
	— Съжалявам, че пропусна да видиш как Ландън за пръв път кара колело сама. Наистина не смятах, че е толкова важно.
	Тя обмисли думите ми и забелязах как раменете й се отпускат леко.
	— Няма нищо. Просто ми се искаше да бъда там. Неприятно ми е, че не бях.
	— Разбирам те. И аз пропуснах доста първи неща.
	— Но ти не си й майка. Различно е.
	— Предполагам — отвърнах, не съвсем сигурен дали е така; нямаше нужда обаче да изразявам гласно съмненията си.
	— Може би утре вечер ще ми покажете — каза Вивиан с мек глас и аз видях жената, в която се бях влюбил преди години; странно как съпругата ми сякаш не остаряваше.
	— Радвам се, че събитието е минало гладко. Обзалагам се, че шефът вече се размеква в ръцете ти.
	— Уолтър никога не се размеква.
	— Как се оформя следващата седмица?
	— Утре ще разбера. В сряда вероятно ще пътувам.
	— Отново за събиране на средства?
	— Не. Този път заминавам за Вашингтон. Знам, че Ландън пак ще се разстрои. Имам чувството, че съм ужасна майка.
	— Не си. Ландън знае, че я обичаш.
	— Но това е последното й лято преди детската градина. Вероятно се тревожи, че я изоставям. Необходима й е сигурност, а в момента не я получава.
	— Старая се.
	— Знам. Каза ми, че й е приятно да е с теб, но се чувства странно.
	— Така ли каза? Странно?
	— Знаеш какво има предвид. Просто е свикнала с мен. За нея това е голяма промяна.
	— Все пак не ми харесва думата „странно“.
	— Тя е дете. Не разполага с богат речник. Не се засягай. Искаш ли да се качим в спалнята? Ще пуснем телевизора и ще се отпуснем.
	— Сваляш ли ме?
	— Може би.
	— Това „да“ ли е, или „не“.
	— Нека първо си допия виното.
	Усмихнах се и по-късно, когато телата ни бяха преплетени, си помислих, че колкото и тежка да се оказа, седмицата приключи по абсолютно съвършен начин.


>	9.
>	Миналото никога не е съвсем минало

	Преди година-две, обзет от носталгия, се опитах да определя кои са най-важните дни от живота ми. Спомних си дипломирането в гимназията и колежа, деня, когато поисках ръката на Вивиан, и сватбения ни ден; спомних си и деня, когато се роди Ландън, разбира се. Тези моменти обаче не бяха изненадващи, защото знаех, че предстоят.
	Спомних си и моите паметни първи усещания — първата целувка, как за пръв път се любих, първата ми бира, първия път, когато татко ми позволи да седна зад волана на колата. Спомних си как получих първата си заплата и почти благоговейното чувство, с което обиколих първия дом, купен от мен.
	Пазех и други безценни спомени — нито първи, нито очаквани, но съвършени заради заряда от спонтанна радост. Веднъж, когато бях малък, татко ме събуди посред нощ и ме изведе навън да гледаме метеоритен дъжд. Бе разстлал хавлия върху тревата и двамата се взирахме в белите дири, прорязващи небосвода; във вълнението, с което ми ги сочеше, долавях обичта, която изпитваше към мен, но често не знаеше как да изрази. Спомних си как с Мардж будувахме цяла нощ, смяхме се и изгълтахме цял плик с шоколадови бисквити — тогава за пръв път осъзнах, че двамата винаги ще сме свързани. Спомних си вечерта, когато мама — след две чаши вино — ми разказа за детството си, позволявайки ми да видя детето, което някога е била, и да си представя това дете като приятел.
	Тези моменти са останали завинаги в паметта ми, отчасти заради простотата им, но също и защото са ми отворили очите. Те никога не са се повтаряли и не мога да се отърся от мисълта, че опитам ли се да ги възпроизведа отново, първоначалният спомен ще изтече измежду пръстите ми като пясък и ще ми се изплъзне.

	* * *

	В понеделник сутринта Вивиан излезе в седем и половина, понесла спортен сак.
	— Искам да потренирам, ако успея — обясни ми. — Имам чувството, че се размеквам с всяка изминала минута.
	С Ландън я последвахме след няколко минути, облечени с къси панталони и тениски. Отивахме в клуба за първия урок по тенис на дъщеря ми и когато на шосето край мен видях мъже с вратовръзки, се почувствах изхвърлен от единственото общество, където искам да членувам. Без работа имах усещането, че съм изгубил важна част от същността си, и не съумея ли да си я възвърна, от мен няма да остане нищо.
	Време бе за нови обаждания на сляпо.
	Още щом паркирах колата, Ландън забеляза няколко момичета от квартала и се втурна по корта към тях. Седнах на пейките със сноп листове и написах думите „пластични хирурзи“ в търсачката на телефона. Както адвокатите, те бяха територия, която Питърс отбягваше — смяташе ги за свидливи примадони — но аз смятах, че лекарите имат и пари, и интелект да разберат колко полезна е рекламата за практиката им. В Шарлот и околностите открих мнозина — добър знак — и започнах да експериментирам с въвеждащи думи; надявах се да задържа секретарката — или лекаря, ако ми провърви — достатъчно дълго на телефона, за да предизвикам интерес и да договоря час за среща.
	— Не е за вярване колко е горещо отсега! — чух някой да казва до мен с тежък акцент на кореняк от Ню Джърси. — Ще се стопя!
	Обърнах се и видях мъж, вероятно с няколко години по-голям от мен, с масивно телосложение, тъмна коса и кожа с бронзов загар. Носеше костюм и авиаторски слънчеви очила с огледални стъкла.
	— На мен ли говорите?
	— Разбира се. Освен теб и мен тук е като естрогенно сборище. Ние сме единствените мъже на двеста метра околовръст. Аз съм Джои Булдога Талиери, между другото.
	Той се примъкна към мен и протегна ръка.
	— Ръсел Грийн. — Здрависахме се. — Булдога?
	— Прякор от Университета на Джорджия, моята алма-матер. Понеже имам дебел врат, прозвището ми се лепна. Приятно ми е, Ръс. Ако получа сърдечен или мозъчен удар, направи ми услуга и извикай „Бърза помощ“. Ейдриън трябваше да ме предупреди, че тук няма сянка.
	— Ейдриън?
	— Бившата ми съпруга. Номер три, между другото. Вчера ми делегира това задължение, защото знаела, че е важно за мен, представи си. Не че е от услужливите. Наясно е, че в девет и половина трябва да съм в съда, но какво я засяга? Питай ме дали й пука. Не. Майка й била в болницата, видите ли? Тя е хипохондричка, за бога, и е в болницата през седмица! Досега докторите нито веднъж не са казали, че й има нещо. Ще живее сто години, обзалагам се. — Посочи листовете ми. — Встъпителната пледоария ли подготвяш?
	— Встъпителна пледоария?
	— Какво ще кажеш на съдебните заседатели. Адвокат си, нали? Мисля, че съм те мяркал в съда.
	— Не. Бъркаш ме с някого — поклатих глава. — Не съм адвокат. Работя в областта на рекламата.
	— Така ли? В коя фирма?
	— Агенция „Феникс“. Моя е.
	— Сериозно? Онези, дето ми пишат рекламите, са пълни идиоти, ако ме питаш.
	Наострих слух.
	— От коя фирма са?
	Каза ми името — национална компания, специализирана в адвокатски реклами, което значеше, че в общи линии кампаниите са като по калъп, с едни и същи видеоматериали и леки вариации в текста. Преди да му обясня какво мисля обаче, той смени темата:
	— Откога членуваш в градския клуб?
	— От около четири години.
	— Харесва ли ти? Аз се включих наскоро.
	— Не играя голф, но храната е добра, а през лятото можеш да се запознаеш с интересни хора край басейна.
	— И аз не си падам по голфа. Пробвах една година, травмирах си гърба и дадох стиковете на брат ми. Дойдох заради тениса. Не ми личи, но ме бива. Бях стипендиант в колежа, мечтаех да стана професионалист, но съм прекалено висок и сервисът ми няма бързина. Както и да е. Реших да запиша дъщеря си отрано, та когато стане гневен тийнейджър, да имаме какво да правим заедно. Ей там е — с тюркоазната тениска. Тъмна коса, дълги крака. Къде е твоята?
	Посочих Ландън, застанала на задния ред с още няколко момичета.
	— Втората отляво — уточних.
	— Ще израсне висока. Добре!
	— Не знам дали ще й хареса. За пръв път хваща ракета. Спомена, че си адвокат?
	— Да. Злополуки. От време на време водя по някое голямо дело. Знам какво мислиш за адвокатите като мен, но ми е все едно. Не ни харесват, докато не им потрябваме. Тогава изведнъж се оказвам задушевен приятел и спасител. Не само защото получават парите, които им се полагат. Умея да изслушвам клиентите. Половината ми работа е да съм добър слушател. Научих го, когато се занимавах със семейно право, преди съпруга номер едно да избяга със съседа. Наложи се да сменя попрището, защото от семейно право не се печели достатъчно. Един съвет? Винаги сключвай предбрачен договор.
	— Полезна информация — кимнах.
	Той посочи към таблета ми.
	— Пластични хирурзи, а?
	— Търся нови клиенти.
	— Аха… Направих състояние от неколцина. Все едно бяха кълцали с ножовка пациентите. Искаш ли съвет? Понеже съм имал вземане-даване с кликата им?
	— И?
	— Мислят се за богове, но не ги бива в бизнеса. Четкай им егото и им обещавай да им напълниш джобовете. Повярвай ми. Така ще им привлечеш вниманието.
	— Ще го имам предвид.
	Той махна към корта.
	— Засега треньорът не ми вдъхва доверие. Как ти се струва на теб?
	— Не знам достатъчно, за да преценя.
	— Личи си, че е играл, но май не е работил с малки деца. Те са съвсем друго нещо. Вниманието им се разпилява като пясък. Трябва да занимаваш хлапетата непрекъснато с нещо, за да не се разсейват.
	— Звучи убедително. Защо не заместиш треньора?
	Той се засмя.
	— Интересно предложение. Но не. Пасувам. Родителите не стават за учители. Дъщеря ми ще ме намрази още повече. А ти защо избра тениса? Играеш ли?
	— Не. Беше идея на съпругата ми.
	— И все пак ти си тук.
	— Да — съгласих се и Джои пак насочи поглед към корта.
	Продължих да нахвърлям бележки с пълното съзнание, че не разполагам с достатъчно информация, за да подготвя презентация. От време на време Джои посочваше как трябва да са разположени краката или каква дъга трябва да описва ръката при удар и си разменяхме по няколко думи.
	Когато тренировката приключи, Джои се ръкува с мен за втори път.
	— Ще дойдеш ли утре? — Кимнах и той продължи: — И аз. До скоро тогава.
	Слязох на игрището и пресрещнах Ландън до корта. Лицето й бе почервеняло от жегата.
	— Как си? Хареса ли ти? — попитах я.
	— Мама мисли, че трябва да играя. Каза ми сутринта.
	— Знам. Питах какво мислиш ти.
	— Беше ми много горещо. С кого говореше?
	— С Джои.
	— Приятел ли ти е?
	— Току-що се запознахме. Защо?
	— Защото изглеждахте като приятели.
	— Приятен човек е — кимнах.
	Докато вървяхме към колата, се замислих върху думите му, че рекламните му агенти са шайка идиоти.
	И, разбира се, че утре ще го видя пак.

	* * *

	Купих нещо за закуска на Ландън, за да се подкрепи преди урока по рисуване. През цялото време мислите ми се връщаха към рекламите, които бях правил за адвокати, преди Питърс да затвори кранчето. Спомних си как заснемахме кадри в кабинети с библиотеки, пълни с юридически книги, и как препоръчвах материалите да се излъчват по кабелните канали между девет и дванайсет по обяд, когато пострадалите най-вероятно гледат телевизия.
	Сега повечето подобни реклами се възлагаха на голяма национална фирма, но имаше ниша на пазара, ако реша да тръгна по този път. Предполагах, че ще успея да сключа по-изгодни договори с кабелните компании, понеже бях работил дълги години с ключовите играчи — нещо, с което националната компания не разполагаше. В дългосрочен план вероятно нямаше да се отрази добре на агенцията ми — в крайна сметка щях да последвам примера на Питърс и да се откажа — но този ден бе далеч и не исках да мисля за него. Съсредоточих се върху факта, че Талиери може би — без да възлагам особени надежди — е готов да обмисли нова кампания.
	Ландън се възстанови по-бързо, отколкото очаквах, и по целия път говори за Бодхи. Още щом влезе през вратата на ателието, се обърна към мен и аз се приведох. Тя обви врата ми с ръце и каза:
	— Обичам те, татко.
	— И аз те обичам.
	Изправих се и я проследих с поглед как се втурва към русо момченце и двамата се прегръщат.
	Мила гледка.
	После изведнъж се намръщих. Не бях сигурен дали е редно дъщеря ми да прегръща момчета. Не е ли твърде малка? Нямах представа какво се смята за нормално в такава ситуация.
	Помахах на учителката и тръгнах към кафенето с компютъра, за да проуча новите тенденции в рекламите за адвокати, а също и да проверя дали има някакви промени в наредбите, откакто бях подготвил последната кампания.
	Поръчах кафе, седнах и отворих лаптопа. Намерих обща информация и се зачетох.
	— Ръс? — чух глас до мен.
	Познах я веднага, разбира се. Кафявата й коса се спускаше на раменете, оформена така, че да подчертава високите й скули; лешниковите й очи бяха прекрасни както винаги.
	— Емили?
	Тя тръгна към масата с чаша кафе.
	— Видях те в ателието — каза ми. — Как си? Отдавна не сме се виждали.
	— Добре съм. — Изправих се и за моя изненада тя ме прегърна леко, пробуждайки щастливи спомени. — Какво правиш тук? Защо си била в ателието?
	— Синът ми е в класа — отговори тя.
	— Прилича на майка си, предполагам.
	Усмивката й излъчваше непринудена топлота.
	— Изглеждаш чудесно.
	— Благодаря. Ти също. Как си?
	— Добре.
	— Просто добре?
	— Е, знаеш. Живот…
	Разбрах какво има предвид и макар да се опита да я прикрие, в тона й долових тъжна нотка. Следващият въпрос дойде почти машинално, преди да осъзная колко усложнения могат да възникнат при срещите с жени, които си обичал.
	— Искаш ли да седнеш при мен?
	— Сигурен ли си? Изглеждаш зает.
	— Правя проучване. Нищо сериозно.
	— Тогава ще приема с удоволствие — кимна тя. — Но само за няколко минути. Искам да изпратя няколко неща на мама, а може да има опашка.
	Седнахме и аз я погледнах, удивен, че са минали единайсет години от раздялата ни. И тя като Вивиан не изглеждаше остаряла, но прогоних мисълта и се насочих към по-безопасна територия.
	— На колко е синът ти?
	— На пет. През есента тръгва на детска градина.
	— И моята дъщеря — казах. — В кое училище?
	Чух името и повдигнах вежди.
	— Какво съвпадение! Ландън също е там.
	— Хвалят го много.
	„И е много скъпо“ — помислих си.
	— Знам — кимнах. — Как са майка ти и баща ти?
	— Добре са. Татко най-сетне ще се пенсионира следващата година. Смята да си купи джип и да обиколи страната. Мама, разбира се, не иска да има нищо общо с приумицата му. Ще работи в църквата, докато татко се кротне.
	— „Сейнт Майкъл“?
	— Разбира се. Родителите ми работят на едно и също място, откакто се помнят. Това вече не е на мода. А ти? Още ли си в „Питърс Груп“?
	Повдигнах вежди.
	— Впечатлен съм, че помниш… Не, напуснах преди няколко месеца. Сега работя сам.
	— Как върви?
	— Върви — вдигнах рамене.
	— Звучи чудесно! Помня, че мечтаеше да имаш свой бизнес.
	— Бях млад и наивен. Сега съм стар и наивен.
	Тя се засмя.
	— Как е Вивиан?
	— Добре. Наскоро започна работа. Нямах представа, че я познаваш.
	— Не я познавам. Виждала съм я пред ателието няколко пъти. Но никога не остава. Всеки път е по спортен екип.
	— Типично. Как е… съпругът ти?
	— Дейвид?
	— Да. Дейвид.
	— Разведохме се миналия януари.
	— Съжалявам.
	— И аз.
	— Колко години бяхте женени?
	— Седем.
	— И какво се случи?
	— Не знам. — Тя наклони глава. — Трудно е да се обясни. Отчуждихме се, но това звучи като клише. Когато ме питат напоследък, казвам, че бракът ни работеше дотогава, докато спря да работи. Хората обаче не очакват подобни отговори. Предпочитат нещо, за което да клюкарстват после, или някакво конкретно събитие. — Докато говореше, тя потриваше палеца и показалеца си. — Откога сте заедно с Вивиан?
	— От близо девет години.
	— Браво на вас!
	— Благодаря.
	— Спомена, че Вивиан работи?
	Кимнах.
	— За голям строителен предприемач. Тук, в града. Завежда връзки с обществеността. А ти? Работиш ли?
	— Може да се каже. Рисувам.
	— Наистина ли?
	— В това отношение бившият ми съпруг изигра важна роля. Умееше да ме насърчава. И се справям. Никога няма да стана Ротко или Полък, разбира се, но картините ми са изложени в галерия в центъра на града и продавам по десет-дванайсет годишно.
	— Чудесно! — казах го искрено. — Винаги си била талантлива. Помня, че те гледах как рисуваш и се питах как разбираш какво да правиш с цветовете и…
	Замълчах, търсейки правилната дума.
	— Композицията?
	— Да. Още ли те влече модерното изкуство?
	— Нещо такова — кимна тя. — Абстрактен реализъм.
	— Знаеш, че нямам представа за какво говориш, нали?
	— Като начало започвам с реалистична сцена, но следвам четката… добавям ярки цветове или геометрични фигури, петна, овали и капки, докато почувствам, че картината е завършена. Има, разбира се, композиции, върху които работя от години, защото просто не се получават. Проблемът е, че невинаги усещам какво им липсва.
	— Звучи много артистично — усмихнах се.
	Тя се засмя — точно както някога.
	— Ако платната изглеждат добре, окачени на стената, и карат хората да се замислят, съм доволна от резултата.
	— Само толкова?
	— Така казва собственикът на галерията, когато се опитва да продаде картините ми.
	— Бих искал да ги видя.
	— Отиди когато решиш — каза ми името и аз го запомних. — Как е Мардж? Винаги съм искала да имам по-голяма сестра като нея.
	— Добре е. С Лиз е, разбира се.
	— Същата Лиз, с която се запознах?
	— Да. Все още са заедно. Почти единайсет години.
	— Браво на тях!
	— Лиз е мила, разумна и услужлива. Не знам какво намира у Мардж.
	Емили ме погледна малко обвинително.
	— Не си справедлив!
	— Знаеш, че се шегувам. Те са страхотна двойка. Не съм ги виждал да се карат. Носят се спокойно по течението.
	— Звучи добре. А родителите ти? Още ли работят?
	— Мама се пенсионира, но татко още работи.
	— Ремонтира ли колата?
	— Всеки уикенд.
	— А майка ти?
	— Членува в Обществото на червената шапка и иска да сади лалета.
	Емили сбърчи чело и аз й разказах за предишната седмица.
	— Знаеш, че не бива да й се сърдиш. Вече е изпълнила родителския си дълг.
	— Същото каза и Мардж. И тя отказа да ми помогне.
	— И все пак се справи.
	— Мардж каза и това.
	Емили въздъхна:
	— Странно докъде ни е довел животът. Откакто бяхме заедно, имам предвид. Е, тогава бяхме деца, разбира се.
	— Не бяхме деца.
	Тя се усмихна.
	— Шегуваш ли се? На книга бяхме на възраст да гласуваме, но определено си спомням доста младежки лудории. Когато например реши, че можеш да изядеш онази огромна пържола, за да ти сложат снимката на стената на ресторанта. Колко беше голяма всъщност?
	Споменът се върна с неочаквана яркост. Бяхме на езерото с група приятели и аз видях табелата на ресторанта точно до магистралата — освен снимка на стената обещаваха и безплатна вечеря.
	— Два килограма и нещо.
	— Не успя дори да я преполовиш.
	— Бях гладен…
	— И пиян.
	— Може би малко.
	— Хубави времена — засмя се тя и след кратко колебание посочи компютъра ми. — За съжаление трябва да тръгвам. Ти имаш работа, а аз наистина трябва да изпратя колета.
	С изненада усетих, че не искам да си тръгва, макар че така вероятно бе по-добре.
	— Права си.
	Тя се изправи.
	— Радвам се, че те видях отново, Ръс.
	— И аз. Беше ми приятно да си поговорим.
	— До скоро.
	— До скоро?
	— Когато свърши урокът?
	— Разбира се — кимнах.
	Тя бутна вратата с рамо и погледна към мен. Усмихна ми се и излезе.

	* * *

	През следващия час в кафенето открих в интернет две реклами за кантората на Джои Талиери; едната вече не се излъчваше по телевизията. Бяха професионални, информативни и, признавам, в същия дух като моите. Гледах и реклами на още десетина кантори в града и заключих, че рекламите на Талиери не са нито по-добри, нито по-лоши от другите.
	Защо тогава Талиери негодуваше, че са идиотски?
	Рекламите не изглеждаха зле, вярно, но останах с впечатлението, че цялостната кампания не оправдава вложените средства — старомоден и безинтересен уебсайт и никаква друга реклама в интернет. С два телефонни разговора потвърдих, че няма реклама и в печатните издания и по билбордове. Запитах се дали би приел подобна идея и същевременно се постарах да не се въодушевявам предварително.
	Помогнах си с обаждане до офиса — нямаше никакви, абсолютно никакви съобщения за мен. Излязох от кафенето, взех Ландън и тя гордо ми показа собственоръчно изрисувана купа. На излизане махнах на Емили. Тя се усмихна и вдигна длан — говореше с учителката. Прибрах Ландън вкъщи и се почудих как да запълня няколкото часа до урока по балет. Беше твърде горещо за разходка навън, а денят на дъщеря ми и без друго беше изпълнен със занимания. Реших, че вероятно ще предпочете да си почине и да си поиграе малко.
	В крайна сметка се захванах да приготвя вечеря за Вивиан. Прелистих няколко готварски книги, колкото да разбера, че повечето рецепти надхвърлят кулинарните ми умения. Намерих обаче рецепта за морски костур и след кратък оглед на кухненските шкафове, установих, че имам повечето необходими съставки. Отлично. Заведох Ландън на урока по танци и докато класът несъмнено разочароваше мрачната госпожа Хамшоу, купих останалите от близкия магазин. Вечерята бе почти готова, когато Вивиан се върна вкъщи.
	Понеже оризовият пилаф и зеленият фасул с настъргани бадеми вряха на печката, не можех да се отделя оттам.
	— В кухнята съм! — извиках и не след дълго чух стъпките на Вивиан зад мен.
	— Уха! Мирише страхотно! — възкликна тя. — Какво готвиш?
	Казах й и тя се надвеси над тенджерите.
	— Какъв е поводът?
	— Няма повод. Просто реших да пробвам нещо ново. А след вечерята мисля да изнеса велосипеда и Ландън да ти покаже как го кара.
	Вивиан отвори шкафа и взе чаша; после извади виното от хладилника.
	— Да го отложим за утре. Изморена съм, а и Ландън изглежда изчерпана след дългия ден.
	— Имаш право — съгласих се.
	Тя напълни чашата си.
	— Как се представи на тениса?
	— Като всички други. Първи ден. Учиха се как да държат ракетата и прочее основни неща. Има две момичета от квартала и на Ландън явно й хареса.
	— Мисля, че тенисът ще й бъде от полза. Чудесен спорт за социални контакти.
	— Освен това момичетата изглеждат приятно в онези полички.
	— Ха, ха. А уроците по рисуване и по танци?
	— Рисуването й харесва. За разлика от балета, мисля.
	— Дай й време. Ще й хареса, щом започне да участва в конкурси.
	Почудих се кой ще я води на състезанията, но не зададох въпроса.
	— Ти успя ли да потренираш?
	— Да. В обедната почивка. Добре ми се отрази всъщност. До края на работното време се чувствах страхотно.
	— Браво! И как мина денят ти?
	— Не беше като миналата седмица. По-спокойно е. За няколко минути дори успях да седна зад бюрото и да си поема дъх.
	Усмихнах се.
	— Моят ден протече доста интересно.
	— Така ли?
	— Чувала ли си за Джои Талиери?
	Тя се намръщи.
	— Адвокатът?
	— Да.
	— Виждала съм рекламите му. Пускат ги предобед.
	— И какво мислиш?
	— За какво?
	— За рекламите.
	— Не ги помня. Защо?
	Разказах й какво си говорихме с Джои и какво ми хрумна после.
	— Сигурен ли си? — попита скептично тя.
	— Какво имаш предвид?
	— Не е ли второразредно? Да рекламираш адвокати? Нали Питърс се отказа, защото другите му клиенти недоволстваха?
	— Да, но аз нямам други клиенти, на които да угаждам. Искам просто да подхвана нещо. А той очевидно харчи доста за реклама.
	Вивиан кимна и отпи от виното.
	— Е… Щом смяташ, че е правилно.
	Не особено окуражителни думи, но понеже изглеждаше в по-добро настроение от предишните дни, прочистих гърло.
	— Намери ли детски център за Ландън?
	— Нямах възможност.
	— Искаш ли аз да потърся?
	— Не, не — поклати глава тя. — Аз ще го направя. Просто…
	— Какво?
	— Наистина ли е необходимо да я записваме? Ще трябва да прекъсне уроците по пиано, тенис и рисуване, а досега ти успяваше да я водиш навсякъде.
	— В детските центрове предлагат различни занятия.
	— Казвам само, че след пристъпа й в събота вечерта, може би не е добра идея. Училището и без друго започва след няколко седмици.
	Пресметнах бързо.
	— След пет седмици.
	— Говорим за дъщеря ни. Важно е да помислим какво е най-добре за нея. Тръгне ли на училище, ще имаш предостатъчно време за работа. Нищо не пречи да се грижиш за нея, а когато имаш среща, да я оставяш при майка си.
	— Мама не може да гледа Ландън всеки ден. Обясни ми, че има и други занимания.
	— Така ли? Защо не ми каза?
	_Защото цяла седмица ме отбягваш и не се интересуваш от работата ми._
	— Не става дума за майка ми, Вивиан. Говорехме за детския център.
	— Чух. Разбрах. Мислиш, че да зарежеш дъщеря си при непознати е добра идея, за да си свободен да правиш каквото искаш.
	— Не съм казвал нищо подобно.
	— Не е нужно. Ясно е. Поставяш себе си на първо място.
	— Не е вярно.
	— Вярно е. Тя ни е дъщеря. Трудно й е.
	— Избухна само веднъж, защото ти не беше в града — възразих.
	— Не. Тежко й е, защото целият й свят се е променил, а сега ти искаш да стане още по-лошо. Не разбирам защо според теб е толкова добре да я връчим на чужди хора. Не ти ли е приятно да си с нея?
	Стиснах зъби, после издишах бавно, стремейки се гласът ми остане спокоен.
	— Разбира се. Но ти каза, че ще се грижа за нея седмица, най-много две.
	— Казах също, че искам да направим най-доброто за дъщеря ни! Досега нямах време да намеря подходящо място, а докато го открия и я запишем, училището ще е наближило съвсем. Какъв е смисълът?
	— Така или иначе ще трябва да ходи някъде след училище — посочих.
	— Ще говоря с Ландън.
	— Ще обсъждате въпроса за детския център?
	— Ти едва ли си се сетил. Нямам представа какво мисли.
	— На пет години е. Не знае достатъчно, та да има мнение за детския център.
	— Мамо? Гладна съм.
	Обърнах се и видях Ландън на прага. Вивиан ме погледна обвинително и разбрах, че и двамата се питаме какво е чула.
	— Здрасти, слънчице — каза Вивиан, променяйки моментално тон. — Вечерята ще е готова след няколко минути. Ще ми помогнеш ли да подредим масата?
	— Добре.
	Вивиан отвори шкафа. Двете с Ландън сложиха чинии и прибори на масата, аз донесох храната.
	След няколко хапки Ландън ми се усмихна.
	— Много е вкусно, тате.
	— Благодаря, скъпа — казах и сърцето ми се постопли.
	Отношенията ни с Вивиан в момента са поразклатени и бизнесът ми не върви, но поне, помислих си, се уча да готвя.
	Това не ми помогна да се почувствам по-добре.


>	10.
>	Напредък

	Когато бях малък, летата бяха най-прекрасното време. Родителите ми вярваха, че на децата трябва да се предоставя свобода, и обикновено излитах през вратата преди десет и се връщах чак за вечеря. Нямаше мобилни телефони за връзка и когато майка ми се обаждаше на съседка, тя обикновено също не знаеше къде се е дянало детето й. Доколкото си спомням, имаше само едно правило — да се връщам вкъщи в пет и половина, защото родителите ми държаха да вечеряме заедно.
	Не помня точно как прекарвах дните. Спомените ми са като откъслечни кадри: строя „крепости“, изкачвам се с приятели до върха на въжената катерушка, тичам след футболна топка и се опитвам да вкарам гол. Помня също и игрите в гората. По онова време къщата ни бе заобиколена от дървета и с приятелите ми играехме на криеница или на „плени знамето“ сред тях. Когато ни купиха пушки със сачми, часове наред стреляхме по тенекиени кутии. По цели дни обикалях с велосипеда, а сутрин често се събуждах без никакви планове.
	В квартала, разбира се, имаше деца, които не живееха толкова безгрижно. Изпращаха ги на обучителни или спортни лагери. Тогава обаче тези деца бяха малцинство. Сега дните на децата, включително на Ландън, са разграфени от сутрин до вечер, защото родителите им са решили така.
	Как се е стигнало дотам? Защо? Какво е променило светогледа на родителите от моето поколение? Общественият натиск? Желанието да се осъществиш чрез детето си? Необходимостта да впишеш повече неща в автобиографията си за колежа? Или просто страхът, че ако позволим на децата си да откриват света сами, нищо добро няма да излезе от това?
	Не знам.
	Аз обаче съм на мнение, че нещо се е изгубило по пътя — радостта да се събуждаш сутрин и да нямаш изобщо какво да правиш.

	* * *

	— Какъв е проблемът с рекламите? — попита Джои Талиери, повтаряйки въпроса ми към него.
	Вторник сутринта, тренировка по тенис номер две. Все още сърдита заради предишната вечер, Вивиан излезе от къщи, без да ми продума.
	— Проблемът е, че са скучни — каза той. — Просто говоря пред камерата в претъпкана кантора. По дяволите, заспивам, като ги гледам, а ми струват цяло състояние.
	— Как би ги променил?
	— Когато бях малък, няколко години живяхме в Южна Калифорния, защото баща ми служеше в морската пехота. Не ми харесваше никак там, между другото. Щом се пенсионира, се върнахме в Ню Джърси. И двамата ми родители са оттам. Бил ли си в Ню Джърси?
	— Няколко пъти съм бил на летището.
	— Не се брои. Недей да се връзваш и на глупостите по телевизията за Джърси. Мястото е страхотно. Бих отгледал дъщеря си там, ако можех. Майка й обаче е тук и е добра майка, макар да е студенокръвна усойница. Както и да е… В Южна Калифорния имаше автотърговец на име Кал Уъртингтън. Чувал ли си го?
	— Не мисля.
	— Старият Кал имаше най-страхотните реклами за всички времена. Всяка представяше него и кучето му Спот — само дето Спот беше всичко друго, но не и куче. Спот беше маймуна, лъв, слон и тъй нататък. Веднъж имаше дори косатка. Мелодийката на рекламата беше прилепчива и рефренът се набиваше в ума: „Отидете при Кал, отидете при Кал, отидете при Кал“. Бях на осем и колите хич не ме интересуваха, но изгарях от желание да посетя автосалона на Кал, за да се запозная с него и може би да видя някое екзотично животно. Такава реклама искам.
	— Искаш слонове? И косатки?
	— Не, разбира се. Искам нещо, което хората да запомнят. Вижда ме някой на легло в Баркалаунджър и си казва: „Хей, трябва да се срещна с този човек. Искам той да ме защитава“.
	— Проблемът е, че Адвокатският съюз контролира юридическите реклами.
	— Мислиш ли, че не знам. Знам също, че Северна Каролина по принцип отстоява идеята за свободата на словото в рекламата. Щом си в този бизнес, редно е и ти да го знаеш.
	— Да — кимнах. — Но е важно също да те представят като професионален и компетентен адвокат, който заслужава доверие, а не като долнопробен преследвач на линейки.
	— Точно това казах на идиотите от рекламната агенция. От техните творения обаче зрителите може само да изпаднат в кома. Гледал ли си ги?
	— Разбира се. И всъщност не са толкова лоши.
	— Нима? Кажи ми тогава телефонния номер на кантората.
	— Моля?
	— Номера на кантората. През цялото време върви на екрана. Щом рекламата е толкова страхотна, какъв е номерът?
	— Не знам.
	— Бинго! И това е проблемът.
	— Вероятно запомнят името ти.
	— Да. И това е друг проблем. Талиери не е най-южняшкото име на света и вероятно отблъсква някои клиенти.
	— Не може да се направи кой знае какво по въпроса с името.
	— Не ме разбирай погрешно. Гордея се с фамилията си. Но при рекламата се оказва проблем. Има я твърде много за сметка на телефонния номер.
	— Ясно! — кимнах. — Какво мислиш за другите видове реклама? Билбордове, уебсайтове, интернет, радио?
	— Не знам — каза той. — Не съм се замислял. И не мога да отделя повече пари за реклама.
	— Разбирам — съгласих се, решил, че всеки следващ въпрос по-скоро ще навреди, вместо да е от полза. Погледнах към корта, където Ландън се опитваше да разменя удари с друго момиче, но двете по-скоро гонеха топката.
	— Какво работи съпругата ти? — наруши мълчанието Джои.
	— Връзки с обществеността — отговорих. — Току-що постъпи в офиса на един от големите строителни предприемачи тук.
	— Моите съпруги не работеха. Аз, естествено, работя твърде много. Противоположностите се привличат и прочее. Споменах ли колко е важно да имаш предбрачен договор?
	— Да.
	— Спестява финансовите мъчения, на които нежният пол обича да ни подлага.
	— Изглеждаш разочарован.
	— Напротив. Обичам жените.
	— Ще се ожениш ли пак?
	— Разбира се. Вярвам в брака.
	— Така ли?
	— Какво да ти кажа. Романтик съм.
	— И какво те спъва?
	— Имам склонност да се влюбвам в луди, това ме спъва.
	Засмях се.
	— Радвам се, че нямам такъв проблем.
	— Така ли мислиш? Тя все пак е жена.
	— И?
	Имах чувството, че Джои се опитва да ме разчете.
	— Е! — рече накрая. — Щом си доволен, и аз съм доволен. Радвам се за теб.

	* * *

	В сряда след урока по балет Ландън изглеждаше потисната. Качи се унило в колата.
	— Понеже мама я няма днес, искаш ли да хапнем пица за вечеря?
	— Пицата не е полезна.
	— Ако не ядеш често, няма проблем. Кога за последно яде пица?
	Тя се замисли.
	— Не помня. Кога ще се върне мама?
	— Утре, скъпа.
	— Ще й се обадим ли?
	— Може би е заета, но ще й напиша съобщение.
	— Добре — кимна Ландън, която сякаш се бе смалила на задната седалка.
	— Хайде! Отиваме да ядем пица. Само ти и аз. После ще си купим сладолед! Искаш ли?
	Тя нищо не каза и в крайна сметка я заведох в ресторант, където сервират прилична пица с тънка коричка. Докато чакахме, Вивиан се обади и настроението на Ландън се подобри. В „Дайъри Куин“ вече бърбореше радостно. Почти по целия път до вкъщи говореше за приятеля си Бодхи и кучето му Нудъл и как я е поканил на гости, за да й покаже джедайския си меч.
	Първата ми мисъл бе, че дъщеря ми е твърде малка да си играе с момчешки джедайски мечове; втората — че точно такова гостуване ми бе предложила Мардж да уредя, а джедайският меч не е метафора, а истинска игра а ла „Междузвездни войни“.
	Когато се прибрахме, Ландън изкачи тичешком стълбите, за да види Госпожа и Господин Спринкълс. Очаквах да поостане горе, но след няколко минути тя се появи в дневната.
	— Тате?
	— Да, скъпа?
	— Може ли да излезем с велосипеда?
	Преглътнах едно стенание. Бях изморен и не исках да ставам от дивана.
	— Разбира се — отговорих обаче и когато се изправих, си спомних внезапно, че Вивиан бе поискала да види как Ландън кара велосипеда, но явно беше забравила.
	Нали?

	* * *

	Ландън взе три завоя сама. Клатушкаше се, но успя да запази равновесие и дори при другите завои се налагаше да й помагам по-малко отпреди. По права линия почти не докосвах велосипеда. Караше по-бързо, понеже се чувстваше по-сигурна, и към края на упражнението се задъхах и ризата ми беше мокра от пот.
	— Искаш ли да вземеш душ горе, а аз да се изкъпя долу? — попитах я.
	Не знаех какво да очаквам. Не бях забравил какво се случи миналия път, когато Вивиан не бе в града.
	Тази вечер обаче Ландън само кимна.
	— Добре, татко.
	Разтребих къщата и когато стигнах до стаята й, Ландън седеше по пижама в леглото, а до нея лежаха флаконът със спрея за лесно разресване и четката за коса. Сресах я с помощта на магическия спрей и се настаних до нея, облегнат на таблата на леглото.
	Прочетох историята за Ной и още две книжки, целунах я за лека нощ и посегнах да изключа лампата.
	— Татко?
	— Да?
	— Какво е детски център? Чух те да говориш с мама за това.
	— Детският център е място за деца, чиито майки и бащи работят. Така родителите са спокойни, че децата им са в безопасност.
	— Нещо като къща?
	— Да. Или се намира в по-голяма сграда. Има играчки, настолни игри, занимания и на повечето деца им харесва, защото винаги правят нещо забавно.
	— Но на мен ми харесва да съм с теб и мама.
	— Знам. И на нас ни харесва да сме с теб.
	— На мама не й харесва вече.
	— Напротив! Тя те обича много. Обаче трябва да работи.
	— Защо?
	— Защото, за да живеем, са ни необходими пари. Храната, дрехите и играчките се купуват. Без пари не бихме могли да купим дори Господин и Госпожа Спринкълс.
	Тя се замисли.
	— Ако ги върна в магазина за домашни любимци, мама ще престане ли да работи?
	— Не, скъпа. Не става така — поколебах се. — Добре ли си, слънчице. Изглеждаш малко тъжна.
	— Мама пак я няма. Не ми харесва да не е тук.
	— Знам. Знам също, че и тя би предпочела да е при теб.
	— Когато работеше, ти винаги се прибираше вкъщи.
	— Професиите ни са различни. Понякога тя трябва да работи в други градове.
	— Това не ми харесва.
	„И на мен — помислих си. — Но нямам думата.“ Прегърнах я през рамо и смених темата:
	— Днес караше много добре велосипеда.
	— Бях супер бърза.
	— Да.
	— Не можеше да ме настигнеш.
	— Трябва да правя повече упражнения. Но се радвам, че ти харесва.
	— Забавно е да караш бързо.
	— По-забавно ли е от… уроците по пиано? — попитах, побутвайки я лекичко при последните две думи.
	— Да — засмя се тя.
	— По-забавно ли е от… тениса?
	— Да.
	— По-забавно ли е от… балета?
	— Да.
	— По-забавно ли е от… рисуването?
	— Да. — Тя пак се засмя. — Но не е по-забавно от Бодхи.
	— Бодхи! _Мнооого_ по-забавно е от Бодхи!
	— Не е! Бодхи е _мнооого_ по-забавен!
	— Не, не и не!
	— Да, да, да! Искам да му отида на гости!
	Вече и аз се смеех.
	— О, не — отвърнах. — _Мнооого_ си малка да гостуваш на Бодхи.
	— Не съм! Голяма съм!
	— Не знам…
	— Да, да, да. Вече съм голяма и искам да отида на гости при Бодхи.
	— Добре — кимнах. — Ще говоря с мама.
	Лицето на Ландън грейна и тя обви врата ми с ръце.
	— Обичам те, тате.
	— И аз те обичам, бебче.
	— Не съм бебе.
	Притиснах я крепко.
	— Винаги ще бъдеш моето бебче.

	* * *

	Изгасих лампата в стаята на Ландън и понеже реших, че е настъпил моментът, когато вече не мога да й насмогвам на темпото пеш, слязох в гаража и извадих своя велосипед. Имах го от години и подобно на колелото на Ландън изглеждаше по-скоро занемарен, отколкото повреден. Почистих го и го смазах, напомпах гумите и го подкарах на изпитателна обиколка.
	Прецених, че е годен, влязох вътре и седнах пред лаптопа на кухненската маса. В Ютюб изгледах десетина реклами на Кал Уъртингтън; Талиери се оказа прав — мелодията се запомняше и старият Кал винаги бе с кучето си Спот, което винаги представляваше екзотично животно. Кадрите се запечатваха в паметта, но в най-добрия случай можеха да се определят като евтина реклама. Нищо чудно, че дете би пожелало да отиде при търговеца на автомобили, ала не бях толкова сигурен, че подобна реклама ще вдъхне доверие на адвокатската клиентела.
	Изгледах отново рекламите на Талиери. После написах номера му на лист и преброих цифрите, питайки се дали ще мога да измисля дума или две, с чиято помощ телефонът да се запомня по-лесно. Не ми хрумна добра идея, но ако Талиери се съгласеше да добави втори номер за връзка, може би щях да измисля нещо. Реших първо да напиша фамилията му буква по буква, но цифрите бяха шест, а буквите — седем; нямаше да се получи дори хората да запомнеха как се пише името, което бе съмнително. Надявах се впоследствие да ме осени нещо.
	Знаех, че бизнесът на Талиери ще извлече полза от други форми на реклама, но първо се съсредоточих върху телевизионните реклами, понеже този език несъмнено му беше най-понятен. Как да ги направя по-добри — и по-оригинални — та да го убедя да дойде при мен? През следващите два часа нахвърлих различни идеи, които постепенно се избистриха — махаме кантората и костюма и показваме Талиери пред съда по пуловер, с вид на добронамерен и загрижен съсед. Подобен текст, но по-непринудена атмосфера и тон.
	Определено имаше разлика, но не бях сигурен, че привлича внимание колкото Кал Уъртингтън. Вероятно заради умората непрекъснато се насочвах към абсурдното, прехвърляйки рефрени и образи. Искате евтини трикове? Обличаме адвоката в екип на супергерой, който разбива врати и разпердушинва зли застрахователи. Или го увиваме в американското знаме с изображения на храбри орли, за да покажем колко е надежден? Или пък го караме да прави поразителни номера — да чупи дървени блокчета като каратист, за да демонстрира, че е готов на всичко в името на победата?
	Докато превъртах мислено картините, от време на време се засмивах, макар да бях наясно, че никога не бих ги използвал. Находчивостта и оригиналността са хубаво нещо, но на пострадалите не им е до фарсове. Те търсят опит, решимост и подкрепа и в този ред на мисли ми хрумна, че вместо наведнъж различните идеи може да се представят в поредица от реклами.
	Въодушевих се и усетих как сърцето ми забива по-бързо. Почудих се дали Талиери ще се заинтригува. Ако успеех да го убедя да ме изслуша, ми трябваха идеи поне за две-три реклами. Първата ще показва какво прави сега, но втората и третата?
	Трябваше да са различни — една по-кратка, друга, свързана със запомнящо се събитие, която да се излъчва от време на време и да „разказва“ история…
	Усетих как колелата се завъртат и идеята се оформя; продължих да я развивам, събирайки късчета и частици.
	Колкото до третата реклама — също кратка, хумористична и съсредоточена върху една тема — тя изплува в ума ми като по чудо точно когато се канех да изключа компютъра.
	Доволен от себе си, угасих лампите след час и макар да не успях да заспя веднага, най-сетне потънах в дълбок и спокоен сън, какъвто не помнех от седмици.

	* * *

	— Казваш ми значи, че искаш да проведеш експеримент, и аз съм лабораторната мишка?
	Беше четвъртък сутринта; Джои не беше костюмиран — носеше къси панталони и тениска като мен. И все пак се потеше.
	— Не бих се изразил така — отвърнах.
	— Знаеш, че съм зает човек, нали? Не съм сигурен дали мога да включа още нещо в програмата.
	Това бе нова причина за отказ и не знаех какво да кажа. Той явно разчете изражението ми и се засмя.
	— Шегувам се. Искам в кантората ми да дойдат възможно повече хора, та да открия златната жилка, която покрива разходите. Имам трима сътрудници и трима стажанти — тоест, разходите са много. През повечето време отсяваме зърното от плявата, но въпреки това конкуренцията в брашна е голяма. Трябват ми хора — да се обаждат в кантората и да идват при мен.
	— Затова говоря с теб. Мога да помогна.
	— В какъв срок ще успееш да подготвиш нещо?
	— Вече имам най-общи идеи — признах. — Бързо ще ги финализирам.
	Той ме изгледа изпитателно.
	— Добре. Понеделник следобед. Един часа. През останалите дни от седмицата съм в съда. Както и през следващата седмица.
	Не можех да си представя да чакам толкова дори през следващите дни да не вдигна глава от компютъра.
	— Един часа — съгласих се.
	— Но запомни…
	— Какво?
	— Не ми губи времето. Мразя да ми губят времето.

	* * *

	Същия следобед се залових за работа с пълното съзнание, че този път презентацията трябва да е възможно най-изчерпателна и далеч по-подробна от предишните. Щях да предложа план за мащабна кампания в различни медии, но започнах с телевизионните реклами, защото Талиери явно се интересуваше главно от тях. Първо се заех с текста, после започнах да комбинирам примерни изображения, изтеглени от интернет, за да онагледя идеите си. Докато работех, Ландън си играеше с куклите Барби, но за всеки случай седях на кухненската маса, за да я наглеждам.
	Вивиан се прибра малко след пет. Разказах й набързо как е минал денят ми и приготвих вечерята, за да може да обърне внимание на Ландън. Едва след като сложих дъщеря ни да легне, с Вивиан успяхме да поговорим насаме. Сварих я на дивана да прелиства списание; чаша с малко вино на дъното стоеше на масичката пред нея.
	— Лесно ли заспа?
	— Беше изморена. Прочетох само две книжки.
	— Как върви работата ти?
	— Чакат ме доста задачи, но ще се справя.
	— Когато паркирах, забелязах, че си стегнал велосипеда си.
	— Искам да карам с Ландън.
	— Каза ми, че двамата пак сте излизали с колелото.
	— Тя караше. Аз тичах и едва не умрях. Затова извадих велосипеда. Вече е доста добра. Не мога да я настигам.
	— Има много енергия.
	— Да.
	Вивиан обърна страница.
	— Докато бях извън града, успях да се обадя в няколко детски центъра.
	— Така ли? — възкликнах, изпълнен със смесица от стъписване и облекчение, както и неочаквано чувство за вина; след предишния ни разговор предполагах, че Вивиан няма да предприеме нищо. — Кога намери време?
	Тя кимна.
	— Докато Уолтър разговаряше на четири очи със сенатор Търман. Но не съм договаряла срещи на място, защото не бях сигурна кога ще пътувам следващата седмица.
	— И следващата седмица ли ще пътуваш?
	— Така мисля. Но не съм сигурна кога.
	— Ще разбереш ли скоро?
	— Още утре, надявам се, но кой знае? Ще ти кажа веднага щом разбера.
	Недоумявах защо Спанерман си въобразява, че е редно да насрочва командировки в последната минута, но пък, съдейки от запознанството с него, вероятно не го беше грижа как разполага с времето на служителите си.
	— Какво ти казаха по телефона?
	— Не разговарях дълго. Разпитах какви занимания предлагат, колко деца има в центъра и тем подобни.
	— И с какво впечатление остана?
	— Сториха ми се съвестни хора, но дори те ми казаха, че няма как да се ориентираме, ако не посетим мястото.
	— Звучи логично — кимнах. — Как беше пътуването ти, между другото?
	— Ползотворно. Освен със сенатора, Спанерман се срещна с двама конгресмени и с лобиста ни. Сега фондът му разполага с повече средства и е по-лесно да организираме срещи с необходимите хора.
	— Не се изненадвам.
	Тя сви рамене.
	— Снощи сте яли пица, а? И сладолед?
	— Реших да я разведря. Не беше в добро настроение след балета.
	— Ще й хареса повече, когато започне да участва в конкурси. Така се получи при мен.
	— Танцувала си?
	— Казвала съм ти.
	_Не си спомням._
	— Колко време?
	Тя продължи да прелиства списанието.
	— Не знам. Две-три години. Има ли значение?
	— Няма. Просто разговаряме.
	— Не се получи. Учителката ми не беше добра. Ако имах учителка като тази на Ландън, вероятно нямаше да се откажа толкова бързо. — Тя взе чашата. — Ще я напълниш ли до половината? Изморена съм и искам да се наспя. Особено след като обещах да наваксаме изгубената вечер за срещи.
	— Да — зарадвах се, че не е забравила. — Разбира се.
	Станах, отидох в кухнята и се върнах с половин чаша вино. Вивиан бе пуснала шоупрограма и макар да седяхме на дивана още цял час, тя мълчеше, следеше предаването и прелистваше списанието, сякаш не бях там.

	* * *

	В петък сутринта се събудих с мисълта за презентацията. След минути скочих от леглото и както предишния ден работих на кухненската маса, докато стане време за урока по рисуване. Оставих Ландън в ателието и се паркирах в кафенето. Вглъбен в работа, не забелязах как е миналото времето. Преди да се усетя, урокът бе приключил.
	Уф…
	Събрах си нещата и тръгнах бързо към ателието. Въздъхнах с облекчение, когато видях Ландън и Бодхи в ъгъла, глава до глава. Отворих уста да я извикам, но в същия момент зърнах Емили.
	— Здрасти, Ръс — усмихна ми се тя.
	— О, здрасти, Емили. Още ли си тук?
	— Видях те в кафенето преди няколко минути. Изглеждаше много съсредоточен в работата си. Реших да те почакам и да наглеждам Ландън, докато дойдеш.
	— Не беше нужно — казах.
	— Няма проблем. Повярвай ми, синът ми е във възторг, че закъсня.
	— Къде е той?
	— Синът ми? — Тя посочи към ъгъла, където стоеше Ландън. — Говори с дъщеря ти.
	Би трябвало да забележа приликата, предполагам, сега вече я виждах ясно.
	— Бодхи е твоят син?
	— Светът е малък, а? — Погледнахме към децата и тя продължи: — Толкова са сладки на тази възраст, нали? Толкова невинни…
	— И аз си мислех същото.
	— Хамстерите ги няма днес?
	— Трябваше ли да ги донеса?
	Емили се засмя.
	— Не мисля. Но Бодхи се прехласна по Господин и Госпожа Спринкълс. Откакто Ландън му ги показа, ме моли да си вземем хамстери.
	— Съчувствам ти. Ландън пък иска да си играе с Нудъл. И да види джедайския меч на Бодхи.
	— Не ми говори за меча! Бодхи го разнася навсякъде. Разплака се, когато миналата неделя не му разреших да го вземе в църквата. Как върви работата ти?
	— Добре. Надявам се да приключа през почивните дни. А ти? Рисуваш ли?
	— Трудно си възвръщам ритъма. Последните две години не бяха никак леки.
	Кимнах.
	— Е, аз още не съм успял да се отбия в галерията, за да разгледам картините ти.
	— Не се изненадвам. Работата и Ландън сигурно ангажират цялото ти внимание. Графикът на Ландън е натоварен. Танци, пиано, рисуване, а сега и тенис. — Тя забеляза изражението ми и продължи: — Учудваш ли се? Бодхи непрекъснато говори за нея. Иска да ни дойде да гости.
	— Ландън също, но, честно казано, не знам как се урежда такова нещо.
	Очевидно я развеселих.
	— Не е сложно, Ръс. Просто се уточняваме. Имаш ли например време в понеделник следобед? Може ли Ландън да дойде тогава?
	Още щом го каза, разбрах, че моментът е възможно най-подходящият. Но…
	Не отговорих и Емили попита:
	— Нещо друго ли си планирал?
	— Не — поклатих глава. — Всъщност имам презентация в един.
	— Чудесно значи. Ще я взема оттук и ще я заведа вкъщи. Ще им приготвя обяд и после двамата ще си играят, докато дойдеш да я вземеш.
	— Не е ли все едно да си й бавачка? Понеже аз ще съм на работа?
	— Нарича се щастливо стечение на обстоятелствата, Ръс. Договорихме ли се?
	— Сигурна ли си? Имам чувството, че те използвам.
	Тя се засмя.
	— Не си се променил много.
	— Какво имаш предвид?
	— Притесняваш се за дреболии. Ако имах работа, и аз щях да поверя Бодхи на някого, нали?
	— Благодаря — казах. — Това ще ми помогне много.
	— Радвам се. А и Бодхи ще е във възторг. Е, през почивните дни ще е превъзбуден, разбира се, но ще се справя някак. И като говорим за вълка, ето ги и тях.
	Децата дойдоха тичешком при нас.
	— Мамо? Може ли да обядваме в „Чикфил“?
	— Разбира се — кимна Емили.
	Ландън ме дръпна за ръкава.
	— Татко? Ще отидем ли и ние?
	— Искаш да отидем в „Чикфил“?
	— Моля те?
	Емили явно очакваше отговора ми, но не разбрах дали е доволна, или не от идеята да се присъединим към тях.
	— Добре. Да вървим — казах.

	* * *

	В „Чикфил“ беше пълно с хора. Ландън и Бодхи се втурнаха към игралната зала, а ние с Емили побъбрихме на опашката. Взехме храната и извикахме децата. Те изгълтаха всичко и пак хукнаха към въжената катерушка.
	— Обичам да идвам тук, защото Бодхи има къде да си изразходва енергията. Малко е опак, откакто се разделихме с баща му. Не се виждат често и му е трудно.
	— Съжалявам.
	— Това е. Не мога да променя нищо.
	— Няма ли начин да убедиш бившия си съпруг да прекарва повече време с него?
	— Не виждам как. През април се върна в Австралия. Ще дойде обаче след две седмици и ще остане до третата или четвъртата седмица на септември. Някакъв голям проект и прочее. Каза, че иска да се вижда с Бодхи при всяка възможност. Това е чудесно, но режимът на Бодхи ще се разстрои, а после нямам представа кога баща му ще дойде пак. И как Бодхи ще приеме, че той си тръгва отново. — Емили поклати глава. — Извинявай. Зарекох се да не ставам като жените, които непрекъснато говорят за бившите си.
	— Понякога е неизбежно, особено когато става дума за децата.
	— Знам, но все пак е отегчително. Боже! На мен самата ми доскучава. — Тя сложи ръце върху масата. — Искаш ли да ми разкажеш върху какво работиш в момента? Когато те видях, изглеждаше вглъбен в някакъв свой свят.
	— Подготвям презентация за вероятен клиент. Адвокат, голям удар за мен. Бизнесът ми не се развива по план засега.
	— Сигурна съм, че ще одобри идеите ти.
	— Откъде знаеш?
	— Защото си умен и креативен. Винаги си бил. Имаш талант.
	— Мислех, че ти си творецът.
	— Затова се разбирахме толкова добре. — Тя сви рамене. — Е, поне до края.
	— Какво представлява твоята работа всъщност?
	— Имаш предвид като професия? Или как започнах?
	— И двете. Помня, че рисуването ти беше страст, но смяташе да преподаваш, след като си вземеш магистърската диплома.
	— Просто ми провървя. Когато скъсахме, известно време не бях на себе си и непрекъснато рисувах. Изливах болката върху платната. После ги складирах в гаража на родителите ми. Нямах представа какво ще ги правя. Не бях сигурна дори дали са добри. Не след дълго се запознах с Дейвид и животът продължи. Случайно чух, че в Грийнсбъро организират фестивал на изкуствата, и импулсивно реших да наема щанд. Още преди да подредя всичко, срещнах собственик на галерия. Той разгледа картините ми и веднага се съгласи да изложи няколко. Продаде ги за месец.
	— Удивително!
	— Както казах, извадих късмет.
	— Не е само късмет. Но се чувствам зле.
	— Защо?
	— Защото съм бил причината за болката. И досега смятам постъпката си за непростима и се разкайвам. Това е една от най-големите грешки в живота ми.
	— Вече се извини. Отдавна — отвърна тя.
	— Знам. Но все пак…
	— Вината е пропиляно чувство, Ръс. Поне така ми казва мама. А може би и аз трябваше да реагирам по-нормално.
	— Реагира съвсем нормално.
	— Щом казваш. Без онова преживяване обаче кариерата ми нямаше да е същата. И бракът ми нямаше да продължи толкова дълго. Ще спомена само, че по принуда се научих да прощавам.
	— Дейвид е имал любовница?
	— Не една. Много.
	— Защо остана?
	Тя кимна към Бодхи.
	— Заради него. Дейвид беше ужасен съпруг, но е героят на Бодхи. — Тя замълча и поклати глава. — Ето! Пак заговорих за бившия си съпруг.
	— Няма проблем.
	— Знаеш ли кое е най-трудното, когато си разведен? Не знам дори какво значи да си самотен, независим възрастен. След теб почти веднага срещнах Дейвид и ето ме сега, без никаква представа какво се очаква от мен. Не че ми остава време да вися по барове и партита. Бодхи и работата обсебват цялото ми внимание. А и без друго това не ми е в стила. Просто… — Забелязах по лицето й да се изписва едва доловима тъга, докато търсеше думите. — Не такъв живот си представях. Често имам чувството, че това тук не съм аз.
	— Не мога да си представя какво е да живееш сам.
	— Не ми харесва. Но повярвай ми, другата възможност понякога е по-лоша.
	Кимнах, несигурен какво да кажа. След малко тя въздъхна и продължи:
	— Радвам се обаче, че мога да работя вкъщи. Иначе на Бодхи щеше да му е още по-трудно.
	— Изглежда щастливо дете.
	— Да. Но понякога изпада в кризи.
	— Като всяко дете. Дори Ландън прави сцени.
	— Нима?
	Разказах й за миналия уикенд. Когато приключих, Емили ме погледна въпросително.
	— Чакай… Вивиан наистина ли не заведе Ландън в боровинковата ферма? — попита тя.
	— Каза, че било горещо и затова отишли в мола. На Ландън й беше все едно, мисля. Радваше се, че майка й е вкъщи. Още свиква с това, че Вивиан работи, а аз се грижа за нея.
	— Очевидно се справяш отлично.
	— Не съм толкова убеден. Често имам чувството, че отбивам номера.
	— И аз. Нормално е.
	— Така ли?
	— Разбира се. Обичам Бодхи, но не изпадам във възторг, че трябва да го водя на зъболекар и на какво ли не, да му помагам да си подреди стаята и прочее. Нормално е за всеки родител.
	— И въпреки това имам чувството, че не правя достатъчно. Вчера и тази сутрин работих и кажи-речи я оставих сама. Бях там, разбира се, и я наглеждах, но не й отделих почти никакво време.
	— Не се обвинявай. Сигурна съм, че тя е добре. А и бързо ще се ориентираш как да балансираш работата и бащинството. Ето! Днес за пръв път й уреди гостуване при приятел.
	_Определено!_
	— Благодаря — повторих. — Ще я взема веднага след презентацията.
	— Звучи чудесно. Но забравяш нещо.
	— Какво?
	— Не знаеш адреса ми. И телефонния номер. — Тя взе телефона си. — Кажи ми номера си и ще ти изпратя съобщение с адреса.
	Диктувах последната цифра, когато децата дойдоха при нас.
	— Наиграхме се, мамо — обяви Бодхи.
	— Забавно ли беше?
	— Изкачихме се на върха.
	— Видях. Страхотни катерачи сте. И знаеш ли какво? В понеделник Ландън ще дойде да се запознае с Нудъл.
	И двамата грейнаха.
	— Наистина ли? Благодаря, мамо. Може ли да донесе Господин и Госпожа Спринкълс?
	Емили ме погледна и аз разперих ръце.
	— Както кажете. Имат клетка за пътуване.
	— Защо не? — отговори Емили. — Сигурна съм, че Нудъл ще ги хареса.
	Засмях се и се сбогувахме. Когато с Ландън тръгнахме към колата, ме смути мисълта, че съм обядвал с Емили — нещо, което с Вивиан не бях правил отдавна — и двамата разговаряхме съвсем непринудено.
	Но вероятно се задълбочавах прекалено, нали?


>	11.
>	И после се появява някой

	Емили ми каза, че вината е разпиляване на чувства, но не съм абсолютно сигурен в това. Разбрах какво има предвид — че тя не променя миналото — но пък мама я използваше ефикасно, когато с Мардж бяхме малки. „Не оставяйте нищо в чиниите, по света гладуват хора“ ни се повтаряше често, особено когато мама сервираше „изненада“ с остатъци — доста точно описание на ястието. Каквото останеше в хладилника в края на седмицата или се забъркваше на яхния, или се покриваше със спагети и двамата с Мардж се питахме как е възможно да не повърне от коктейл от говеждо терияки и пилешки фетучини. Още от обичайния репертоар: „ако ви е грижа за семейството, ще изхвърляте боклука“, „някой ден сигурно ще заобичате майка си и ще се сетите да изметете задната веранда“. В резултат провесвах нос и се чудех защо съм толкова ужасно дете.
	Мама не изпитваше никаква вина, че използва чувството за вина като средство да ни контролира, и понякога ми се иска да приличам повече на нея. Просто да си прощавам и да продължавам нататък, но пък ако наистина съм искал да се променя, защо не съм го направил? Веднъж, когато Ландън бе съвсем малка, тръгнахме на разходка по пътека край парка. Не ходихме дълго и надалеч, но по средата на пътя забелязах, че е изморена, и й посочих да седне на един дънер.
	След секунди я чух да вика. После нададе див писък, несъмнено от болка. Грабнах я паникьосан, опитвайки се да разбера какво става и забелязах няколко мравки по крака й.
	Не бяха обикновени мравки. Бяха огнени мравки с челюсти и жило — свирепи насекоми. Полазват те, хапят и жилят, и оставят рани. Бяха влезли под дрехите й, в чорапите, дори в обувките. Пуснах я на земята и трескаво започнах да я събличам; махнах дори пелената. Докато ги мачках, мравките ме жилеха злостно. После грабнах пищящото си дете и се втурнах към колата.
	Не знаех какво да правя. Това, както толкова много други неща, влизаше в сферата на компетентност на Вивиан и аз карах като бесен пет минути, докато стигна до вкъщи. Внесох вътре Ландън и Вивиан веднага овладя положението — с остър тон към мен, но мек към дъщеря ни. Заведе Ландън в банята и намаза подутините от ужилването със спирт, даде й антихистамин и наложи кожата й със студени компреси.
	Хладнокръвната й намеса най-сетне прекрати истерията на Ландън. Междувременно аз се чувствах като минувач на улицата след страшен инцидент, удивен, че Вивиан знае какво точно трябва да направи.
	В крайна сметка нямаше дългосрочни поражения. Върнах се в парка и изхвърлих дрехите на Ландън в кофа за боклук, понеже мравките продължаваха да щъкат по тях. Подутините спаднаха след ден-два. Ландън не помни случката — питал съм я — и това ме успокоява, но все още изпитвам чувство за вина, когато се сетя за онзи ужасен ден. И то ми служи като урок. Сега внимавам къде сяда дъщеря ми, когато сме в гората или в парка, и нито веднъж не са я нападали огнени мравки.
	Угризенията на съвестта, с други думи, невинаги са излишно чувство. То ни предпазва да не допускаме едни и същи грешки.

	* * *

	След обяда в „Чикфил“ с Емили работих до вечерта. За да проуча колко харчи Талиери за реклама, се обадих на приятел в търговския отдел на кабелна компания. Оказа се, че Талиери плаща по най-високата тарифа и твърде често излъчват рекламите му в неблагоприятно време — лошо за него и божи дар за мен. После се свързах с ръководителя на снимачния екип, който възнамерявах да използвам. Бяхме работили заедно и обсъдихме какво искам да запишем, както и колко ще струва проектът. Записах си цялата информация на лист, за да ми е под ръка, когато я добавям в презентацията. После доогладих текстовете, включих още няколко изображения и в общи линии идеята ми за телевизионната реклама бе оформена.
	Бях в добро настроение за „срещата“ с Вивиан, макар да се наложи да заведа Ландън на урок по балет със злата госпожа Хамшоу. Вивиан се прибра в нормален час и след като сложихме Ландън в леглото, вечеряхме на свещи и отидохме в спалнята. Въпреки това имаше по-малко магия, отколкото се надявах; едва на третата чаша Вивиан се поотпусна. Знаех, че меденият месец не продължава дълго, но винаги съм вярвал, че на негово място идва нещо по-дълбоко, крепка връзка в духа на „ние двамата срещу вселената“ и искрено взаимно одобрение. Необяснимо защо — може би защото долавях как постепенно се отдалечаваме — нощта остави у мен смътно разочарование.
	В събота сутринта Вивиан се възползва от личното си време, после прекара остатъка от деня с Ландън. Това ми предостави необходимото затишие, за да се съсредоточа върху другата част от презентацията — обновяване на уебсайта, интернет реклама, билбордове, радиореклама. Добавих прогноза за годишните разходи, включително моите такси, както и слайд, показващ колко ще спести Талиери.
	Работих и в неделя. Приключих следобед и исках да обсъдя презентацията с Вивиан. Незнайно защо обаче тя явно не бе в настроение да ме изслуша и дори да разговаря с мен и вечерта се разви в обичайния скован дух, който напоследък се превръщаше в рутина. Разбирах, че животът на двамата се отклонява в непредвидена посока, но вече се питах не дали жена ми ме обича, а дали изобщо ме харесва.

	* * *

	В понеделник сутринта, преди да се събуди Ландън, влязох в банята, докато Вивиан се гримираше.
	— Имаш ли минута?
	— Разбира се. Какво има?
	— Сърдиш ли ми се? Изглеждаше ядосана снощи.
	— Моля? Този момент ли избра?
	— Вероятно не е подходящ, но…
	— Не е. След петнайсет минути трябва да тръгна за работа. Защо винаги го правиш?
	— Какво?
	— Изкарваш ме лошата.
	— Нищо подобно. След като приключих с презентацията, почти не ми продума.
	Очите й проблеснаха.
	— Може би защото през целия уикенд пренебрегваше и мен, и Ландън?
	— Не ви пренебрегвах. Работех.
	— Не се оправдавай. Можеше да поспираш от време на време. Ти обаче правеше каквото искаш. Както винаги.
	— Опитвам се само да кажа, че от известно време сякаш си ми ядосана. И в четвъртък вечерта почти не разговаряше с мен.
	— О, боже! Бях изморена! Не ме карай да се чувствам зле. Забрави ли петъка? И тогава бях изтощена, но се облякох като за среща и правихме секс, защото знаех, че искаш. Омръзна ми да излиза, че никога не давам достатъчно.
	— Вивиан…
	— Защо приемаш нещата толкова лично? — прекъсна ме тя. — Защо винаги недоволстваш от мен? Ти също не си съвършен, но не се оплаквам, че вече дори не можеш да издържаш семейството, нали?
	Думите й ме жегнаха. Нима през почивните дни не правех точно това? Вивиан обаче не очакваше отговор. Мина безмълвно покрай мен, грабна сака си за фитнес и излезе, затръшвайки входната врата.
	Трясъкът явно събуди Ландън, защото след две минути тя дойде при мен в кухнята. Беше по пижама; косата й беше разрошена.
	— Скарахте ли се с мама?
	— Просто говорехме — казах. Още не бях се успокоил след изблика на Вивиан и стомахът ми се беше свил. — Съжалявам, ако шумът от вратата те е събудил.
	Ландън потърка нос и се огледа. Макар да беше сънена, помислих си, че е най-красивото момиченце на света.
	— Къде е мама? — попита тя.
	— Отиде на работа, слънчице.
	— О… Ще тренирам ли тенис днес?
	— Да. Имаш и урок по рисуване с Бодхи. Напомни ми да вземем и хамстерите.
	— Добре — каза тя.
	— Една прегръдка, бебче?
	Тя приближи и уви ръце около мен.
	— Тате?
	— Да?
	— Ще ми дадеш ли „Лъки Чармс“ за закуска?
	Притиснах я към себе си, мислейки си колко много се нуждаех от прегръдка.
	— Разбира се.

	* * *

	Талиери не беше на пейките; вместо него видях жена — вероятно бившата номер три, защото мина покрай мен с дъщеря му. Не съм сигурен какво очаквах — платиненоруса коса може би — но тя ми се стори не по-различна от другите майки.
	Извадих лаптопа да прегледам още веднъж презентацията, но установих, че не съм в състояние да се съсредоточа. Умът ми непрекъснато се връщаше към обидните думи на Вивиан и макар наистина да бях работил през уикенда, реакцията й ми се струваше прекалена и несправедлива. Исках да е щастлива с мен, но не беше, и изражението й го показваше ясно.
	У нея бях доловил не само гняв. Бях видял и чул презрение.

	* * *

	— Добре ли си? — попита ме Емили.
	Бяхме влезли в ателието и Ландън се бе насочила право към Бодхи, понесла Господин и Госпожа Спринкълс в преносимата им клетка. Докато я изпращах с поглед, Емили явно бе прочела нещо по лицето ми, но не исках да й разказвам за мен и Вивиан. Изглеждаше ми някак неправилно.
	— Да. Напрегната сутрин беше.
	— Личи си. Има ли начин да се усмихнеш?
	— Нямам представа — отговорих. — Един милион долара вероятно ще помогнат.
	— Не ми е по силите, но какво ще кажеш за бонбонче тик-так? Май имам в чантата.
	Подсмихнах се въпреки мрачното настроение.
	— Пасувам. Но благодаря.
	— Планът за днес не е променен, нали? Бодхи говори за това, откакто се е събудил.
	— Да, няма промяна.
	— Готов ли си за презентацията?
	— Надявам се. — Преместих лаптопа от едната си ръка в другата с чувството, че ненадейно е натежал. — Всъщност съм по-нервен, отколкото очаквах. Талиери може да стане първият ми клиент, а още не съм отрепетирал резюмето си. Когато работех при Питърс, винаги се намираше някой да ме изслуша.
	— Ще ти помогне ли, ако го упражниш с мен? Не разбирам от реклама, но с радост бих чула презентацията.
	— Не искам да злоупотребявам с търпението ти.
	— Не злоупотребяваш. Доброволка съм. Имам свободно време. А и ще науча нещо за рекламата. Ще бъде интересно ново преживяване.
	Знаех, че ми предлага от любезност, но имах нужда да се съсредоточа върху работата си, дори само за да не си припомням счепкването с Вивиан.
	— Благодаря — кимнах. — Длъжник съм ти.
	— Не отсега. Гостуването, забрави ли? Не че държа сметка.
	— Разбира се.
	Отидохме в кафенето, взехме си напитките и седнахме. Първо показах на Емили няколко слайда, демонстриращи силата на рекламата; после още няколко, онагледяващи финансовата полза от рекламирането на юридическа дейност; завърших с няколко реклами на адвокатски кантори в Шарлот и евентуалните приходи от тях. Следващата част от презентацията подчертаваше ползата от по-широка рекламна стратегия в различни медии и предварителен проект за по-достъпен, модерен и ефективен уебсайт. Следваха рекламите на Талиери, съпоставени с тези на други адвокати, за да изпъкне липсата на оригинален подход. Накрая пуснах слайдовете, показващи не само как ще разработя цялостна рекламна кампания — и ще заснема три телевизионни реклами — но и как ще му спестя средства.
	Емили посочи екрана на компютъра.
	— Винаги ли се подготвяш толкова грижливо предварително?
	— Не. Но мисля, че с този човек няма да имам втори шанс.
	— Аз бих те наела.
	— Още не си видяла телевизионните реклами.
	— И без тях си личи колко си компетентен. Но хайде, покажи ми ги.
	Поех си дълбоко дъх и пуснах идейните проекти, които щях да предложа. Първият наподобяваше сегашната реклама на Талиери.
	Бях решил да започна с две снимки на автомобилни злополуки, снимка на строителен обект и на склад. Извън кадър Талиери казва: „Ако сте пострадали при инцидент или на работното място, на вас ви трябва помощ от експерт“. После Талиери се появява — крачи бавно пред съда по пуловер и се обръща към камерата: „Казвам се Джои Талиери и професията ми е да помагам на пострадалите. Това умея най-добре и съм на ваша страна. Консултациите са безплатни и няма такси, докато не получите всички пари, които ви се полагат. Спечелил съм милиони долари за клиентите си и искам да ви помогна да си върнете живота. Позволете ми да се боря за вас. Обадете се на…“.
	Емили сбърчи чело.
	— Харесва ми, че е навън, а не в кантора — отбеляза тя.
	— Така изглежда по-достъпен, не мислиш ли?
	— Спомена, че има и втора реклама?
	Кимнах.
	— В по-различен стил е — обясних.
	Започваше с обичайни сцени от Шарлот — места и хора — а Талиери говореше зад кадър със спокоен глас: „Добре дошли в Града на кралицата. Туристите идват да се насладят на гледките, звуците и уханията, но най-забележителни тук не са състезателните писти, спортните ни отбори, барбекюто, езерата и горските ни пътеки, а хората. Общността ни. Приятелите, семействата, колегите и съседите, които ни карат да се чувстваме у дома. И когато се случи да пострадат на работното място, някой непознат от застрахователна компания, вероятно неспособен дори да открие Шарлот на картата, ще направи всичко възможно да му откаже обезщетение с пълното съзнание, че може да съсипе живота му. За мен това е неправилно“.
	После камерата се насочва към Талиери — по риза и с вратовръзка, но без сако.
	„Аз съм Джои Талиери. Ако сте пострадали и имате нужда от помощ, обадете ми се. Все пак всички сме съседи. На ваша страна съм и битката е обща.“
	След финалните думи изключих компютъра.
	— Как ти се струва?
	— Близо до хората.
	— Твърде близо?
	— Не. И определено е оригинално.
	— Това добре ли е или зле?
	— Ще го разбиеш.
	— Не искам да му губя времето. Не обича да му губят времето.
	— Така ли ти каза?
	— Да.
	— Поне е честен. Това ми харесва.


	Когато влязох в кантората на Джои Талиери, нервите ми все още бяха изопнати и с усилие на волята удържах ръцете си да не се разтреперят. Приключих с презентацията, показах първата от двете реклами — втората и финансовите прогнози пазех за резерва — и зачаках Джои да каже нещо. Каквото и да е. Той обаче продължи да се взира в последния кадър.
	— Свободен ли е този телефонен номер?
	— До петък беше наличен, да. И се помни лесно.
	Талиери кимна.
	— Харесва ми, така че по тази част спор няма. И разбирам как ще помогнат другите видове реклама. Но не мога обаче да кажа, че телевизионната реклама ме грабна.
	Кимнах. Знаех, че ще реагира така.
	— След като чух мнението ти за Кал Уъртингтън, реших, че по-уместно е да се заложи не на една, а на серия от реклами. Същевременно предпочетох да не поемам твърде голям риск. Адвокатите използват подобни реклами, защото наистина вършат работа.
	— Няколко реклами? Няма ли да е скъпо?
	Пуснах слайдовете, онагледяващи прогнозните цени.
	— Отначало ще има допълнителни такси, но за една година не само ще спестиш средства, но и ще получиш повече срещу парите си. Не само повече телевизионни реклами, но и по-мащабна и по-разнообразна кампания.
	Той посочи на екрана сумата, която харчи в момента, и попита:
	— Как разбра колко плащам?
	— Разбирам си от работата — отговорих.
	Не бях сигурен как му прозвучаха думите ми. В тишината той заопипва химикалка върху бюрото му.
	— Какъв е твоят план тогава? Как би започнал?
	— Бих се заел с уебсайта и интернет рекламата, особено с търсачките, за да се набиваш в очи там. Същевременно ще организираме заснемането на първите две реклами. Ще запишем и озвучаването. Почти сигурен съм, че мога да пусна първата до октомври, когато новият уебсайт ще е готов. Втората реклама ще е готова за празничния сезон и съм уверен, че хората ще я запомнят. Но ти сам ще прецениш.
	— Добре. Да видим идеята ти.
	Показах му. Той се облегна назад и потри брадичка.
	— Не знам какво да кажа… Не съм виждал такова нещо.
	— Това е целта. Запомняш го, защото се замисляш.
	— Не набляга на бизнеса.
	— Да, но името ти привлича внимание. Мисля веднага след това, през януари, да включим два билборда. Намират се на страхотни места и се освобождават точно тогава. Бих ги запазил, ако си съгласен. Ще има, разбира се, и трета, и четвърта реклама. Ще се въртят цяла година както първата. Едната от октомври или ноември в зависимост от организацията на снимачния процес, другата през януари. По-кратки са, тематични и хумористични.
	— Да видим какво предлагаш.
	— За тях не съм подготвил слайдове.
	— Защо?
	— Още не си ми клиент.
	Той обмисли думите ми.
	— Ще ми подскажеш ли малко?
	— Ще са фокусирани върху опита ти.
	Имах чувството, че срещата се е оказала по-важна за него, отколкото е предполагал — винаги добър знак.
	— Трябва ми повече.
	— Добре — кимнах. — Но само за едната. Представи си момиченце, осемгодишно може би. Седи зад бюро в кантора, пълна с юридически книги, включително една със заглавие „Застрахователно право“. Драска в жълт адвокатски бележник с измъчено лице, пресяга се към телефона и казва: „Долорес? Донеси ми пак чаша с какао“. Тогава екранът потъмнява и върху него се появяват думи, сякаш някой ги печата в момента: „Ако сте пострадали на работното място или ви е нужна помощ за медицински такси, не се обръщайте към адвокат, който е нов в занаята. Трябва ви адвокат с опит. Някой, който печели милиони долари за клиентите си. Трябва ви Джои Талиери“.
	Замълчах и Джои се усмихна.
	— Харесва ми.
	Кимнах, без да продумам. С течение на времето бях научил, че да не казваш нищо, често е най-добре, когато клиентът обмисля да дръпне спусъка.
	Несъмнено Джои също го знаеше, защото пак се облегна назад.
	— Искам да ти кажа, че проучих професионалната ти биография — подхвърли. — След като договорихме срещата, се обадих на шефа ти.
	Усетих как дъхът ми секва.
	— О…
	— Беше уклончив, типично за шефовете. Спомена обаче, че си започнал да работиш сам преди два месеца. Ти ми каза, че имаш фирма, но не уточни, че едва започваш.
	Устните ми пресъхнаха.
	— Фирмата ми е нова, но от тринайсет години съм в рекламния бранш.
	— Той намекна също, че вместо да говоря с него, по-добре да се допитам до настоящите ти клиенти.
	— О… — повторих.
	— Мислиш ли, че мога да го направя? Да се свържа с някои от тях?
	— Ами…
	— Очаквах подобен отговор. Подозирам, че още нямаш клиенти. След като говорих с шефа ти, минах край твоя офис. Оказа се, че познавам мястото. Собственост е на бивш мой клиент. Не вдъхва особено доверие.
	Положих усилие гласът ми да прозвучи спокойно:
	— Срещам се с клиенти в техните офиси. И ако искаш да говориш с предишни мои клиенти, ще ти дам имена. Работил съм с десетки хора в Шарлот и околностите.
	— Знам и това — махна с ръка той. — Вече се обадих на неколцина. Още са при Питърс и не бяха въодушевени от идеята да разговарят с мен, докато не им казах, че не възнамерявам да споделям нищо с Питърс.
	— Как изобщо…
	Той довърши въпроса вместо мен:
	— Разбрах кого да потърся? Ти си добър в своята работа, аз — в моята. Но както и да е. Всички казаха, че си страхотен. Много креативен, работлив и способен.
	— Защо ми го казваш?
	— Защото искам да знаеш, че макар да не съм във възторг да ти бъда първият и единствен клиент, се опитвам да се убедя, че така ще разполагаш с повече време за моята кампания. Честно казано, не съм сигурен дали вече съм взел твърдо решение. Но след като видях какво си направил досега, признавам, че съм впечатлен от идеите ти.
	Той замълча, а аз си поех дълбоко дъх.
	— Какво точно искаш да кажеш?

	* * *

	Въодушевен след срещата с Талиери, поех с колата към дома на Емили. Ако нямах навигатор на телефона, нямаше да успея да я открия. Макар и недалеч от моята къща, никога не бях минавал през този квартал, а главното шосе към него не бе добре обозначено. Дворовете бяха обрасли с дървета, къщите — в стила на 50-те: с големи прозорци, кедрови ламперии и етажи на различни нива, съобразени с неравностите на терена.
	Спрях на алеята и тръгнах по пътека, която минаваше край изкуствено езерце и водеше към главния вход. Емили отвори вратата и отново ме порази топлата й усмивка.
	— Не те очаквах толкова скоро — каза тя. — Кой знае защо реших, че презентацията ще продължи по-дълго. Влизай.
	След счепкването с Вивиан се чувствах неспособен да се съсредоточа, след срещата с Талиери бях окрилен, ала присъствието в дома на наскоро разведена жена, с която съм делил легло, придаде още по-сюрреалистичен оттенък на деня. Някак си имах чувството, че не постъпвам правилно и порядъчно, но си припомних, че съм дошъл само да взема дъщеря си. Не беше по-различно, отколкото да я взема от майка си, но въпреки това усещането, че върша нещо нередно, се задълбочи, щом Емили махна към стълбите.
	— Децата са горе в стаята за игри с Нудъл. Обядваха преди половин час и са горе отскоро.
	Кимнах, стараейки се да запазя дистанцията помежду ни.
	— Забавляваха ли се?
	— Смяха се много. Мисля, че дъщеря ти е влюбена в кучето.
	— Това не ме изненадва никак — отвърнах. — Как се отнесе Нудъл към хамстерите?
	— Души клетката няколко секунди и толкова.
	— Добре.
	Пъхнах ръце в джобовете си, а гласът в главата ми продължи да шепне, че не бива да съм тук и присъствието ми в дома на Емили е нередно. Извърнах поглед от нея и огледах стаята. Просторно помещение с мека светлина, струяща от високите прозорци по задната стена; изглеждаше уютно и еклектично с всякакви дреболии, разпръснати из стаята — дом на творец. По стените имаше големи картини, вероятно нарисувани от нея.
	— Имаш красива къща — отбелязах, стремейки се да поддържам безобиден разговор.
	— Благодаря — изрече тя с тон, далеч по-спокоен от моите чувства. — Всъщност мисля да я продам. Поддръжката е трудна, а две стаи се нуждаят от сериозен ремонт. Повтарям го, разбира се, откакто Дейвид се изнесе. Съжалявам, че е толкова разхвърляно.
	— Не забелязах — поклатих глава. — Това твои картини ли са?
	Тя пристъпи към мен — не прекалено близо, но достатъчно да доловя уханието на жасминовия й шампоан.
	— По-стари са. Мислех да ги сменя с нови, но и това е на заден план.
	— Разбирам защо собственикът на галерията харесва картините ти.
	— Напомнят ми времето, когато бях бременна. По-тъмни и по-монотонни са от сегашните. И по-мрачни. Е, повръщах месеци наред, така че сигурно е обяснимо. Чакай малко. — Тя тръгна към стълбището. — Бодхи? Ландън? — извика. — Добре ли сте?
	Отговорът им проехтя хорово:
	— Да!
	— Баща ти е тук, Ландън.
	Горе изтрополиха стъпки и дъщеря ми надникна през парапета.
	— Тате? Може ли да остана още малко? Бодхи има още един джедайски меч. Червен е! И си играем с Нудъл!
	Погледнах към Емили.
	— Аз нямам нищо против — сви рамене тя. — С нея Бодхи се весели, което улеснява живота ми.
	— Няколко минути! — извиках. — Но не бива да закъсняваме. Имаш урок по танци!
	— С госпожа Хамшоу? — попита Емили. Кимнах и тя продължи: — Чух доста интересни неща за нея. Не особено похвални, имам предвид.
	— Струва ми се, че на Ландън не й харесва особено — признах.
	— Отпишете я тогава.
	„Вивиан не би се съгласила толкова лесно“ — помислих си.
	Емили посочи към кухнята.
	— Да пийнем чай, докато чакаме? Току-що сварих един чайник.
	Гласът в главата ми отново се обади — този път ме подкани да откажа любезно. Аз обаче казах:
	— Звучи чудесно.
	Тръгнах след Емили към кухненската маса. Клетката с хамстерите беше на пода до френските прозорци, водещи към задния двор. Встрани видях друга стая — вероятно ателие. На стените бяха облегнати картини; друга бе поставена върху триножник; върху очукано писалище имаше престилка, заобиколена от безброй кутийки с боя.
	— Тук ли работиш?
	— Моето ателие — каза тя и донесе каната с чая. — Беше веранда, но я остъклихме, когато купихме къщата. Сутрин светлината е отлична.
	— Трудно ли е да се работи вкъщи?
	— Всъщност не. Но винаги съм рисувала вкъщи и не мога да преценя дали има разлика.
	— А как съчетаваш работата с Бодхи?
	Тя наля чая в чаши, добави лед и ги сложи на масата.
	— Работя рано сутрин, но и през деня не е толкова невъзможно. Прииска ли ми се да рисувам, той се качва горе да играе или да гледа телевизия. Свикнал е.
	Тя седна и аз я последвах, все още смутен. Дори да се чувстваше неловко, Емили не го показваше.
	— Как мина с Талиери?
	— Добре. Нае ме. За цялата кампания, която предложих.
	— Чудесно! — възкликна тя. — Поздравления! Знаех си, че ще успееш. Сигурно се вълнуваш.
	— Всъщност не съм имал време да осмисля какво се случи.
	— Скоро ще го осъзнаеш, убедена съм. Ще празнувате ли довечера?
	Спомних си поведението на Вивиан тази сутрин.
	— Ще видим.
	— Той е първият ти клиент. Редно е да отбележите събитието. Преди това обаче искам да ми разкажеш как протече срещата.
	Разказът ме увлече и разсея смущението ми, а когато споменах как Талиери се е обадил на Питърс и какво му е казал бившият ми шеф, Емили закри уста с длан и очите й се разшириха.
	— Ужасно! Призля ли ти?
	— Не беше приятно, признавам.
	— На твое място щях да потъна в земята.
	— Точно така се почувствах. Мисля, че Талиери просто искаше да види как се гърча.
	— Типично за адвокат — съгласи се тя. — Но все пак е страхотно. Радвам се много за теб.
	— Благодаря. Наистина ми олекна.
	— Познато чувство. Помня как за пръв път купиха моя картина от галерията. Бях сигурна, че няма да мога да се изхранвам с изкуство, и очаквах собственикът да телефонира и да каже, че е допуснал грешка. Когато се обади да ми съобщи добрата новина, бях толкова уплашена, че пуснах гласовата поща.
	Засмях се и тя продължи:
	— И какво следва сега? Каква е процедурата в твоя свят?
	— Утре ще му занеса договора и щом го подпише, се залавям за работа. Проучвам, определям сроковете, получавам разрешителните, възлагам обновяването на уебсайта на компютърния спец. Свързвам се със снимачния екип… филмирането винаги е сложен процес.
	— Ще успееш ли да се справиш с всичко и да се грижиш за Ландън?
	Дори не се бях замислял, но отговорих:
	— Налага се. Опитваме се обаче да намерим детски център.
	— Знам. Ландън ми каза, докато обядвахме. Не иска да ходи. Било безсмислено, понеже училището започва скоро.
	Безсмислено? Звучеше като дума от речника на Вивиан, а не на дъщеря ми.
	— Така ли каза?
	— И аз се учудих. Но пък тя изглежда далеч по-зряла от Бодхи.
	Отпих голяма глътка чай, питайки се какво ли още е казала Вивиан на Ландън за детския център.
	— Иначе Ландън не ти създаде проблеми, нали?
	— Никакви. Дъщеря ти е мило дете. Хареса много Нудъл, между другото. Иска да я заведе у вас. Казах й, че трябва да те питам.
	— Хамстерите ни стигат — вдигнах ръка. — Няма как да гледам и куче освен всичко друго. Мисля за известно време да се откажа от спането.
	Емили се усмихна някак мечтателно.
	— Ландън спомена, че си я научил да кара колело.
	— Да.
	— И аз искам да науча Бодхи, но едва ли ще мога да го удържам да не падне. Първо ще потренирам във фитнеса, та да ми заякнат ръцете. В свободното си време, имам предвид.
	— Децата определено поглъщат много време.
	— Да — кимна тя. — Но за нищо на света не бих останала без него.
	Помислих си, че има право, и допих чая.
	— Благодаря. Не искам да ти отнемам повече време, а и наистина трябва да вървим.
	— Радвам се, че Ландън ни гостува. Опознах малко по-добре най-добрата приятелка на Бодхи.
	Изправих се, взех клетката с хамстерите и тръгнах след Емили към вратата. Извиках Ландън и двамата с Бодхи изтрополиха по стълбите, следвани от дребен пудел.
	— Пуделът Нудъл? — попитах.
	— Бодхи измисли името.
	— Готова съм — обяви Ландън. — Нудъл е мнооого сладка, нали, тате? Може ли да отидем в магазина за домашни любимци? Искам да видя дали имат кученце като Нудъл.
	— Не днес — отговорих. — Татко има работа. Кажи довиждане на госпожица Емили.
	Ландън прегърна Емили. Дъщеря ми с готовност прегръщаше всички — бях я виждал да прегръща пощальона и възрастна жена в парка. Прегърна и Бодхи и докато вървяхме към колата, ме хвана за ръка.
	— Госпожица Емили е много мила. Разреши ми да си сложа пудра захар върху сандвича с фъстъчено масло.
	— Сигурно е вкусно. Радвам се, че си се забавлявала.
	— Беше много хубаво. Може ли другия път Бодхи да дойде вкъщи?
	Почудих се как ли би го приела Вивиан.
	— Моля те?
	— Първо трябва да попитаме мама.
	— Добре. И знаеш ли какво?
	— Какво?
	— Благодаря, че ме доведе. Обичам те, тате.

	* * *

	Когато се върна от работа, Вивиан все още изглеждаше напрегната, поне по отношение на мен, но вече не бях неподготвен. Едва по-късно вечерта седнах до нея на дивана и най-сетне видях бегла усмивка. Тя изчезна бързо, както се бе появила, но познавах съпругата си отдавна и разбрах, че ледът се е поразтопил.
	— Имам добра новина — казах.
	— Да?
	— Първият ми клиент ме нае днес. Утре ще подпишем договора.
	— С адвоката, за когото ми разказваше?
	— Да. Знам, че не ти допада идеята да работя с адвокати, но се вълнувам. Ще излъчваме четири различни реклами и ще използваме и други медии.
	— Поздравления — каза тя. — Кога започваш?
	— Още щом подпише. Познавам човек, който веднага ще се заеме с уебсайта и с рекламата в интернет, но преди заснемането на телевизионните клипове има доста предварителна работа. Снимките вероятно ще започнат едва в края на август.
	— Чудесно — кимна тя.
	— Защо?
	— Защото тогава Ландън вече ще ходи на училище.
	— И?
	— Днес пак се свързах с детските центрове и не мисля, че ще се получи. В двата, които бях избрала — тя спомена имената, — няма свободни места до началото на учебната година. А в третия може да постъпи по-рано, но ще знаят със сигурност чак през следващата седмица. После процесът по приемането продължава две седмици, преди да започне да посещава центъра. Дотогава ще сме преполовили август, а и ще бъде там само седмица и нещо, преди да тръгне на училище.
	— Защо, за бога, отнема толкова време?
	— Защото провеждат събеседване, проверяват платежоспособността на родителите и проучват семейната среда. Всъщност прецизността им ми вдъхва сигурност.
	— Искаш ли аз да се обадя? Да попитам дали има начин да ускорят процеса?
	— Както решиш — сви рамене тя. — Не мисля обаче, че може да се направи нещо по въпроса със списъка с чакащи.
	— Дали да не потърсим бавачка?
	— Ще отнеме поне две седмици. Скъпо е, а и какво ще направим, когато започне училището? Ще я уволним?
	Не бях сигурен. Знаех обаче, че ако беше започнала да търси детски център още когато я назначиха на работа, историята щеше да е различна.
	— Да разбирам ли, че се налага да продължа да гледам Ландън?
	— Аз определено не мога. Освен това досега се справяше. Успя дори да намериш клиент.
	— Ще имам много организационна работа.
	— Не знам какво друго да направим. Особено с оглед на моите задължения.
	— Имаш предвид пътуването?
	— Не само. Но се сещам… В четвъртък заминавам за Атланта и ще се върна в петък.
	— Пак зачеркнахме нашата вечер.
	Тя забели очи.
	— Казах ти, че ще пътувам тази седмица. Не се заяждай. Но понеже очевидно е важно за теб, надявам се да се върна по-рано, за да имаме време за нас двамата.
	— Дадено — кимнах.
	— Мъже — поклати глава тя. — Както и да е… Исках да кажа, че в службата се подготвя нещо голямо. Знаят само изпълнителните директори. Така че не казвай на никого.
	— На кого бих могъл да кажа?
	— Не знам. Да се изпуснеш пред клиентите? Мардж? Родителите ти? — Тя въздъхна. — Все едно… Отивам в Атланта, защото Уолтър планира да премести централния си офис там. Иска аз да ръководя процеса.
	— Шегуваш се.
	— Обсъждаме го, откакто започнах работа. Вече взе решение. Ще уведоми служителите следващата седмица.
	— Защо се мести?
	— Твърди, че ограниченията за строителство в Северна Каролина са станали абсурдни, и ще се съсредоточи върху проекти в Джорджия и Флорида. Звучи логично, ако се замислиш. Освен това в бъдеще смята да се кандидатира за сенатор и предпочита да го направи в Джорджия. Оттам е семейството му, а и баща му е бил депутат от този щат.
	„Плановете на Уолтър изобщо не ме интересуват“ — помислих си.
	— Как те засяга това?
	— Уолтър ми каза да не се безпокоя. Няма да ме уволни.
	— Значи ще останеш в шарлотския офис?
	— Не знам. Обсъдихме го веднъж, но Уолтър тепърва ще решава.
	— Нали не се налага да се местим?
	— Надявам се.
	Надявам се? Не ми хареса как звучи.
	— Не искам да се местя — казах.
	— Не знам. Вероятно ще работя и тук, и там.
	И тук, и там.
	— Какво значи това?
	— Не знам, Ръс. — В тона й долових раздразнение. — До окончателното преместване с Уолтър вероятно ще бъдем в Атланта два-три дни седмично. После не се знае.
	— Само ти и Уолтър?
	— Няма смисъл другите директори да пътуват.
	Не бях сигурен, че отговорът й ми харесва.
	Не, задраскваме го. Определено не харесах отговора й.
	— Ще има и други командировки освен това?
	— Вероятно.
	— Почти не те виждам. Ландън няма да те вижда.
	— Знаеш, че не е вярно — настръхна тя. — Не отивам да работя половин година от другата страна на океана. Не съм единствената съпруга, която работи в друг град. А и Уолтър е шефът, не аз. Какво да направя?
	— Можеш да напуснеш — предложих. — И да си намериш работа на половин ден.
	— Не искам да напускам. Харесвам си работата и Уолтър е страхотен шеф. Да не споменаваме факта, че не сме в положение да се откажем от заплатата ми, нали? Понеже имаш само един клиент?
	Смути ме намекът, че аз съм причината да попаднем в такова затруднение. И може би наистина бях виновен — мисъл, която ме разстрои още повече.
	— За кога е планирано преместването?
	— Някъде през септември. Затова отиваме в Атланта тази седмица. Да се уверим, че офисът ще е готов навреме.
	До септември оставаха шест седмици.
	— Не разбирам как е възможно всички да се преместят толкова бързо.
	— Ще се преместят само директорите. В Шарлот ще има съкращения, но няма да уволнят всички. В Северна Каролина имаме няколко недовършени строежа в различна степен на готовност. Колкото до Атланта, там ще се наемат нови служители. Доколкото разбрах, офисът е достатъчно голям да ги побере.
	— Не знам какво да кажа.
	— Не е и необходимо, докато не науча повече.
	— Не разбирам защо не си го споменала досега.
	Ако някой ми беше казал, че в деня, когато осигуря първия си клиент, Вивиан ще ми съобщи новина, способна да повлияе още по-съществено върху живота ни, щях да му отговоря, че не е с ума си. Което показва докъде се простира прозорливостта ми.
	— Добре — кимнах. — Дръж ме в течение.
	— Винаги го правя — каза тя. — Но има нещо. Ландън ми каза, че днес е гостувала на Бодхи.
	— Докато бях на работната среща — отговорих. — Забавлявала се е. Цял следобед ми разказваше за пудела Нудъл.
	— Бодхи е синът на бившата ти приятелка, нали? Емили?
	— Да.
	— Чух да я обсъждат. Доста тежко приела развода.
	— Разводът не е лесно нещо — отбелязах нехайно.
	— Ландън каза също, че миналата седмица сте обядвали с нея.
	— Заведох Ландън в „Чикфил“. Но, да, Емили също беше там.
	— Вероятно не бива да обядваш повече с нея. Или да ходиш в къщата й, дори за да си играят децата. Така плъзват слуховете.
	— Какви слухове?
	— Знаеш отлично какви. Тя е разведена, ти си женен и на всичкото отгоре ти е бивша приятелка. Не е нужно да си Айнщайн, за да се досетиш какво ще започнат да говорят хората.
	Да, помислих си, знам отлично, и седнал до съпругата си, се почудих как е възможно в края на този толкова страхотен ден да се чувствам толкова зле.

	* * *

	— Емили, а? — подхвърли Мардж, докато обядвахме заедно няколко дни по-късно.
	Бяхме в моята къща; сутринта Вивиан бе заминала за Атланта, а аз бях взел подписания договор от Талиери — и първия си чек като собственик на компания! — точно след урока по пиано на Ландън. Освен това бях платил депозит за телефонния номер, което бе изключително важно. Мардж обаче не прояви интерес към тези неща.
	— Как е сладката Емили?
	На задната веранда Ландън мацаше с боите за рисуване с пръсти, които Мардж й бе донесла.
	— Не си въобразявай нищо. Ландън си поигра с детето й.
	— А по-рано двамата сте си уредили среща в „Чикфил“.
	— Не беше среща.
	— Защо не го кажеш пред огледалото? Но не отговори на въпроса ми.
	— Вече ти казах. Свиква с развода, но иначе е добре.
	— Винаги съм я харесвала.
	— Знам. Казвала си го и преди.
	— И не мога да повярвам, че си казал на Вивиан за нея.
	— Не съм. Ландън й каза.
	— Значи не смяташе да й кажеш?
	— Щях да й кажа, разбира се. Няма какво да крия.
	— Лошо. Всеки има нужда от малко тръпка от време на време.
	При вида на изражението ми тя се разсмя, после започна да кашля. Извади инхалатор и вдиша веднъж.
	— Какво е това?
	— Лекарят ми мисли, че имам астма, затова ми го предписа. Трябва да използвам това глупаво нещо два пъти дневно.
	Тя прибра инхалатора в джоба си.
	— Не ти ли предписа и очила с рогови рамки и спрей за самозащита?
	— Ха, ха! Астмата е сериозно нещо за твое сведение.
	— Шегувах се. Ако си спомняш, и аз имах астма като малък. Причинена от алергия. Случеше ли се да доближа котка, гърдите ми се свиваха като менгеме.
	— Помня, но сменяш темата. Исках да кажа, че знам колко обичаш Вивиан. И съм сигурна, че вече си научил урока си за любовните афери. С кого се случи всъщност? А, да! Емили. Която, разбира се, е въпросната тема.
	— Предварително ли обмисляш тези разговори? За да се забавляваш възможно повече за моя сметка?
	— Получава се естествено — отвърна Мардж. — Винаги.
	Засмях се.
	— Да не забравя — не казвай на Вивиан, че знаеш за преместването на офиса в Атланта. Обещах да не казвам на никого.
	— Аз съм ти сестра. Не се брои.
	— Помоли ме изрично да не ти казвам.
	— Нима? Но добре, щом ще споделяме тайни, сега е мой ред. С Лиз мислим за бебе.
	Усмихнах се.
	— Наистина?
	— Отдавна сме заедно. Време е.
	— Ще осиновите дете или…
	— Надяваме се едната да успее да забременее. Годините ми са множко, така че може би ще е Лиз. Но кой знае? Все пак е само с две години по-млада от мен. Както и да е, ще говорим със специалист и предполагам, че ще ни назначат всевъзможни изследвания, за да преценят дали има шанс. Ако няма, ще помислим за осиновяване или дори да станем приемни родители.
	— Уха! Сериозна стъпка! Кога започва процедурата?
	— Най-рано през ноември. Има списък с чакащи за въпросния специалист. Смятат го за един от най-добрите в страната и изглежда всички на нашата възраст или с някакви проблеми искат да ги приеме. — Тя забеляза предоволната ми усмивка и попита: — Какво?
	— Мисля, че ще си страхотна майка. Лиз също.
	— Вълнуваме се.
	— Кога го решихте?
	— Обсъждаме въпроса от известно време.
	— И не си ми казала?
	— Не сме вземали твърдо решение. Просто темата изникваше сегиз-тогиз. Биологичният часовник обаче тиктака и напоследък и двете го чуваме твърде ясно. Онази сутрин ме събуди с камбанен звън.
	— Каза ли на мама и татко?
	— Още не. Ти също недей да им казваш. Предпочитам първо да разберем дали някоя от нас може да забременее, или ще мислим за осиновяване. Представям си как лекарят ми казва, че матката ми е обрасла с паяжини.
	Засмях се.
	— Сигурен съм, че всичко ще е наред.
	— Защото спортувам, за разлика от теб. Кашлицата, разбира се, ме затруднява, но въпреки това ходя на фитнес.
	— Много ли кашляш?
	— Много. Оказа се, че след простуда белите дробове понякога се възстановяват цели шест седмици.
	— Не знаех.
	— И аз. Исках да кажа обаче, че за разлика от теб аз се грижа за здравето си.
	— Не ми остава време за спорт.
	— Имаш време, разбира се. Например рано сутрин. Всички майка тичат тогава.
	— Не съм майка.
	— Неприятно ми е да те разочаровам, но напоследък си.
	— Винаги намираш начин да ме окуражиш.
	— Наричам нещата с истинските им имена. А и двамата знаем, че малко физическо натоварване няма да ти се отрази зле. Изглеждаш поомекнал.
	— Във форма съм.
	— Разбира се. Ако кръглото е форма, имам предвид.
	— Не си поплюваш, а?

	* * *

	В петък сутринта застанах пред огледалото и реших, че Мардж може би е права, и наистина трябва да започна да спортувам. За съжаление обаче нямаше да е днес.
	През целия ден наглеждах Ландън, заведох я и на урок по рисуване, а през останалото време подготвях графика за кампанията на Талиери, съобразявайки го с факта, че детският център най-вероятно отпада.
	Повечето работа можех да свърша вкъщи; получаването на разрешителни, търсенето на подходящи места за билбордове и сключването на договори за излъчване на рекламите в най-подходящо време изискваше дълги часове в колата. Ако успеех да ги разпределя в няколко дни, Ландън нямаше да ги усети.
	Споделих плана си с Вивиан и веднага долових облекчение в гласа й; за пръв път от години проведохме половинчасов спокоен разговор по телефона. Това ми липсваше, а сякаш и на нея й беше липсвало и макар да се върна вкъщи малко по-късно, отколкото искаше, тя се смееше, усмихваше ми се и дори флиртуваше с мен; в спалнята беше и изкусителна, и пламенна — нещо, за което копнеех отдавна и ме изпълни с увереност, че все още не съм й безразличен.
	На сутринта доброто й настроение се бе запазило. Преди да тръгне на йога, приготви закуска за мен и за Ландън и попита дали смятаме да посетим родителите ми.
	— Ще ме почакате ли? Искам и аз да дойда.
	Уверих я, че ще я чакаме, тя ме целуна, преди да излезе, и усетих как езикът й нежно докосва устните ми. Със стоплено сърце — и спомняйки си предишната нощ — си казах, че знам със сигурност защо съм се оженил за нея.

	* * *

	Докато чакахме Вивиан да се върне, с Ландън отидохме в парка. Тръгнахме по гориста пътека, водеща към игрище за голф. Преди години скаутите бяха поставили табелки до различни дървета с научните и популярните им наименования. Спирах пред всяка, прочитах информацията на Ландън и сочех кората и листата, придавайки си вид на по-сведущ, отколкото съм. Тя повтаряше думите — Quercus virginiana или Eucalyptus viminalis — и макар да знаех, че ще забравя всичко, преди да се върнем в колата, по време на разходката се чувствах малко по-умен от обикновено.
	Ландън обаче не забрави наученото. Вкъщи направих сандвичи и седнахме да се нахраним на задната веранда. Тя посочи грамадно дърво в задния двор.
	— Това е Carya ovata!
	— Това ли? — попитах, без да прикривам удивлението си.
	Тя кимна.
	— Червена хикория.
	— Как позна?
	— Ти ми показа как. Помниш ли? — погледна ме тя.
	„Ни най-малко“ — помислих си. За мен дървото си беше станало отново просто дърво.
	— Мисля, че имаш право.
	— Права съм.
	— Вярвам ти.
	Тя отпи глътка мляко.
	— Кога се връща мама?
	Погледнах си часовника.
	— Скоро.
	— И после ще отидем при баба и дядо?
	— Такъв е планът.
	— Искам пак да изпечем кексчета.
	— Сигурен съм, че баба няма да има нищо против.
	— Леля Мардж и леля Лиз там ли ще бъдат?
	— Надявам се.
	— Добре. Ще взема Господин и Госпожа Спринкълс. Сигурна съм, че искат да се запознаят с тях.
	— И аз.
	Тя отхапа от сандвича и задъвка.
	— Тате? Радвам се, че останах с теб.
	— Какво искаш да кажеш?
	— Мама ми каза, че няма да ходя в детски център. Каза, че ще работиш и ще се грижиш за мен.
	— Така ли?
	Ландън кимна.
	— Каза ми тази сутрин.
	— Права е, но ще се наложи да пътуваш с мен, когато имам работа.
	— Може ли да вземам куклите Барби? Или Господин и Госпожа Спринкълс?
	— Разбира се — кимнах.
	— Добре. Значи ще ми е забавно.
	Усмихнах се.
	— Радвам се.
	— Когато беше малък, ходеше ли на детски център?
	— Не. Леля Мардж се грижеше за мен.
	— А леля Лиз?
	— Не. Леля Лиз още не беше при нас.
	— О…
	Тя отхапа пак от сандвича и завъртя бавно глава, сякаш попива света картина по картина. Гледах я, мислех си колко е красива и ми беше все едно дали съм предубеден.
	— Тате! На дървото има огромна птица! — извика Ландън.
	Посочи ми и я видях — шоколадовокафява с бяла глава, блестяща на слънцето. Докато я наблюдавах поразен, птицата разпери криле и пак ги събра.
	— Белоглав орел — казах смаян.
	През всичките години в Шарлот бях виждал белоглав орел само два пъти. Обзе ме удивление, сякаш съм свидетел на чудо — упорито чувство през седмиците ни заедно. Взрян в дъщеря ми, внезапно разбрах колко много се е променило всичко помежду ни. Понеже бях свикнал предимно аз да се грижа за нея, Ландън бе свикнала с мен и изведнъж при мисълта как часове наред няма да е с мен, когато започне училището, сърцето ми изненадващо се сви. Никога не бе съществувало съмнение, че я обичам; сега разбрах, че освен това я харесвам не само като своя дъщеря, но и като момиченце, което бях успял да опозная.
	Може би причината бе тази мисъл или начинът, по който се бе развила изминалата седмица, но неочаквано ме обзе необичайно спокойствие, почти умиротворение. Бях пропаднал надолу и сега се изкачвах отново нагоре и макар да съзнавах, че вероятно е мимолетно — бях достатъчно голям, за да знам поне това — чувството бе реално като слънцето. Гледах колко захласнато наблюдава Ландън орела и се питах дали ще запомни този момент и дали усеща с какви чувства ме изпълва новата ни близост. Но всъщност нямаше значение. Беше ми достатъчно това, което изпитвам, и когато след време орелът отлетя, аз запазих спомена завинаги.


>	12.
>	Буреносни облаци на хоризонта

	През февруари 2004 — преди две години бях завършил колежа и почти от толкова излизах с Емили — гостувах на родителите си през почивните дни. Навикът да ги виждам редовно вече бе твърдо установен. Обикновено Емили ме придружаваше, но по причини, които съм забравил, през онзи уикенд бях сам.
	Когато пристигнах, татко не ремонтираше мустанга, а колата на мама. Главата му беше под капака — наливаше масло.
	— Радвам се, че се грижиш за колата на по-добрата си половинка — подхвърлих шеговито и татко кимна.
	— Налага се. Тази седмица ще вали сняг. Вече сложих принадлежностите за оцеляване през зимата на задната седалка. Не искам майка ти да ги вади от багажника, ако остане на пътя.
	— Няма да вали — възразих.
	Температурата беше пролетна; носех тениска и всъщност се бях почудил дали да не обуя къси панталони.
	Той ме изгледа с присвити очи изпод капака.
	— Слуша ли прогнозата за времето?
	— Чух нещо по радиото, но знаеш какви са синоптиците. В повечето случаи грешат.
	— Коленете ми също казват, че ще вали сняг.
	— Двайсет и един градуса е!
	— Щом казваш… Ще ми помогнеш да увия тръбите, след като приключа тук. Както в добрите стари времена, нали?
	Татко винаги е бил такъв човек. Ако се очаква ураган по бреговете на Каролина, той дни наред ще разчиства двора, ще прибира неща в гаража, ще затваря кепенци, въпреки че Шарлот е на почти двеста мили от океана. „Не видяхте как ни удари «Хюго» през 1989 — повтаряше на мен и Мардж. — Шарлот беше като къщата на Дороти. Бурята буквално издуха града.“
	— Ще ти помогна — обещах му. — Но си губиш времето. Няма да вали.
	Влязох вътре да поговоря с мама; когато след час татко влезе и ми даде знак, знаех какво очаква. Помогнах му, без да се оплаквам, но дори когато се залови със своята кола, не взех присърце предупреждението му. И даже да бях го послушал, нямах никаква представа какво е необходимо за оцеляване в колата при зимни условия. Така си казах по-късно всъщност, но истинската причина да не съм подготвен за това, което последва, бе, че на онази възраст се мислех за по-умен от него.
	Във вторник следобед температурата бе петнайсетина градуса; в сряда, въпреки появилите се облаци, термометърът показваше почти десет градуса и бях забравил предупреждението на татко. В четвъртък обаче вихрушката връхлетя Шарлот. Започна да вали — отначало лек снежец, после по-силен. Когато тръгнах за работа, по пътищата вече имаше натрупан сняг. Училищата бяха затворени и само половината служители успяха да стигнат до агенцията. Снегът не спираше и когато следобед поех към къщи, шосетата бяха почти непроходими. Колите на стотици шофьори поднасяха и засядаха край магистралата — включително моята — сред снежен килим, висок цяла стъпка, в град само с няколко снегорина. Вечерта животът в Шарлот замря съвсем.
	Почти пет часа чаках да ме издърпат на шосето. Макар да не бях в опасност — носех плътно сако, имах полупълен резервоар с гориво и отоплението работеше — размишлявах колко сме различни с татко.
	Аз сляпо разчитах на най-доброто, а той винаги очакваше и се подготвяше за най-лошото.

	* * *

	Август донесе зной, влага и следобедни летни бури, но седмиците до първия учебен ден на Ландън бяха съвсем различни от предишните, дори само защото най-сетне имах доходи.
	Не ми оставаше свободна минута през деня, ала не се чувствах напрегнат както в началото, когато заработих сам. Уточнявах с компютърния спец всички технически подробности, избрах места за билбордовете и осигурих желаното време за рекламите; съвещавах се с ръководителите на снимачния и звукозаписния екип, получих необходимите разрешителни, говорих със служител от местната агенция за кастинг, подписах договор за билбордовете и сключих страхотна сделка за телевизионните реклами; успях да финализирам графика за репетициите и заснемането на първите две реклами, както и за кастинга за третата — всичко бе предвидено за същата седмица, когато Ландън започваше училище.
	Освен това водех Ландън на уроци, двамата карахме велосипеди, получавах стотици прегръдки и целувки и дори съгласувах нова програма за часовете по пиано и рисуване през учебната година. Тренировките по тенис приключиха горе-долу по същото време, когато посетихме Деня на отворените врати в училището, където Ландън се запозна с учителката си. Там разбрахме, че Бодхи ще бъде в нейния клас, и за минута размених няколко думи с Емили. Понеже бившият й съпруг бе в града, нейната програма бе непредсказуема и не я виждах често. Представих я на Вивиан — поведението на съпругата ми може най-добре да се опише като предупредително студено — и ми стана ясно, че не сведа ли до минимум разговорите с Емили, ме очакват проблеми.
	Вивиан прекарваше по два-три дни седмично в Атланта, а вкъщи продължаваше да редува топлота и хлад. Предпочитах това пред горещото и леденото, което бях преживял, но вълнуващата ни вечер от края на юли така и не се повтори, а заради постоянно менящата се температура на настроенията на съпругата ми изпитвах и вълнение и безпокойство от срещата с нея, когато паркираше джипа на алеята.
	Другата промяна в рутината ми през този период засягаше спорта. В деня след като се огледах добре в огледалото, реших да послушам Мардж и през първия понеделник от месеца настроих будилника да ме събуди четирийсет минути по-рано. Обух къси панталони и се понесох в бавен тръс из квартала, подминаван от всички тичащи майки, две от които бутаха бебешки колички. Преди години успявах да пробягам пет-шест мили и на финала се чувствах освежен; след миля и половина през онзи първи ден от новия ми режим буквално припаднах върху люлеещия се стол на предната веранда. Едва след повече от час дойдох на себе си. Въпреки това на другата сутрин повторих упражнението; не прекъснах нишката и през втората седмица от август добавих коремни преси и лицеви опори; към края на месеца панталоните ми станаха видимо по-широки.
	Ландън вече се бе усъвършенствала с велосипеда и аз карах до нея, а в деня след посещението на училището дори се състезавахме на цяла пряка. Оставих я да победи, разбира се. После прибрахме велосипедите си в гаража, плеснахме се с разперени длани и по залез пихме лимонада на задната веранда с надеждата да видим пак белоглав орел.
	Не видяхме, но предположих, че дълго ще запомня и този ден — дори само защото и той бе съвършен посвоему.

	* * *

	— Не мислиш ли, че вече има достатъчно дрехи за училище? — попитах Вивиан.
	Беше събота преди първата учебна седмица; предишната вечер жена ми се прибра късно от Атланта и отложихме „срещата“ си.
	— Няма да купувам дрехи — отвърна Вивиан.
	Беше се върнала от курса по йога и залата за фитнес и се беше изкъпала; сега се обличаше в банята — поредната й забързана сутрин.
	— Отиваме за училищни пособия — продължи. — Раница, моливи, гуми и прочее. Погледна ли училищния уебсайт?
	Не бях. Честно казано, дори не ми беше минало през ума. Бях получил обаче и бях платил таксата за първия учебен срок, което бе отворило сериозна пробойна в спестяванията ни.
	— Мислех, че ще ходим при родителите ми.
	— Ще отидем — отговори Вивиан. — Няма да се бавим много. Най-добре върви сам, а ние ще дойдем по-късно.
	— Добре — съгласих се. — Ще пътуваш ли пак до Атланта следващата седмица?
	Бях започнал редовно да задавам този въпрос.
	— Тръгвам в сряда, а в петък има вечеря, която не мога да пропусна, но се връщаме веднага след нея. Много ми е неприятно, че ще отсъствам през първата учебна седмица на Ландън.
	— Няма ли начин да се измъкнеш?
	— Няма — поклати глава тя. — Иска ми се, но не мога. Дали ще ми се разсърди?
	— Няма да пропуснеш първия й учебен ден. Мисля, че всичко ще е наред.
	Не бях напълно сигурен, но знаех, че Вивиан иска да чуе точно това.
	— Надявам се да си прав.
	— Като заговорихме за училището — продължих, — дойде сметката за таксата и смятах да питам за твоите заплати.
	— Какво те интересува?
	— Получаваш ли ги редовно?
	Тя преметна дамската си чанта през рамо.
	— Разбира се. Не работя за чест и слава.
	— Не съм виждал постъпления в разплащателната и в спестовната ни сметка.
	— Открих си друга сметка — отговори тя.
	Не бях сигурен, че съм чул правилно.
	— Друга сметка? Защо?
	— Стори ми се по-лесно. За да следим бюджета ни и разходите за твоя бизнес.
	— И не си ми казала?
	— Не е голям въпрос.
	„Напротив — помислих си, — голям въпрос е.“
	— Спестовната ни сметка доста намаля — обясних.
	— Ще се погрижа. — Тя пристъпи към мен и ме целуна мимоходом. — Сега обаче ще тръгвам с Ландън, за да дойдем по-бързо при родителите ти.
	— Добре — кимнах, питайки се дали съпругата ми ме подхлъзва. — Добре.

	* * *

	— Това определено попада в категорията „Много интересно“ — констатира Мардж.
	— Не знам защо досега не е споменавала нищо.
	— Ехо? Лесно е. Защото не е искала да знаеш.
	— Няма начин да не разбера. Нали аз пиша чековете?
	— О, знаела е, че все някога ще разбереш. И после ще затънеш в догадки.
	— Защо й е това?
	— Защото така действа. Харесва й да те държи в напрежение. Такава е.
	— Не е — възразих.
	— Лиз? — попита Мардж.
	— Предпочитам да не се намесвам. — Вдигна ръка тя. — Не съм наясно. Насреща съм обаче, ако искаш да обсъдим превъзходна италианска рецепта за морски дарове или предложение за сафари.
	— Благодаря, Лиз. Чух, че в Ботсвана организират чудесни сафарита.
	— Бих искала да отида. Отдавна си мечтая за такова пътешествие.
	— Ще се върнем ли на темата? — намеси се Мардж. — Интересно ми е.
	— Носорозите са интересни — казах. — Слоновете също.
	Лиз сложи длан върху коляното на Мардж.
	— Наистина трябва да планираме сафари в близките години. Ще бъде прекрасно, не мислиш ли?
	— Не ми харесва да заставаш на негова страна, когато се опитва да смени темата.
	— Не беше просто опит. Доста успешно се справи. Видях реклама на някакво място — Камп Момбо. Изглежда великолепно.
	— Определено си заслужава да отидете — кимнах. — Ще бъде незабравимо преживяване.
	— Престанете да се отклонявате от темата! — настоя упорито сестра ми.
	Лиз се разкикоти, развеселена от очевидното й раздразнение.
	— Всяка двойка има свой стил на общуване и мнозина спестяват думите. Без подтекст не може да се правят заключения.
	— Виждаш ли? — натърти Мардж. — Съгласна е с мен, че положението не е розово.
	— Не каза нищо подобно.
	— Така ти се струва, защото не разчете подтекста.

	* * *

	— Сериозно… — казах на Лиз по-късно. — Защо според теб Вивиан не ми каза, че си е открила нова сметка? Наистина искам да разбера какво става.
	— Не съм сигурна, че мога да ти обясня какво става. Догадките ми ще са равносилни на твоите.
	— Но ако все пак предполагаш нещо?
	Тя явно се замисли как да отговори.
	— Бих казала, че може би наистина не е толкова важно. Вивиан вероятно иска да има своя сметка, за да следи с точност какъв е приносът й, понеже така се чувства по-удовлетворена.
	Обмислих предположението.
	— Имала ли си клиенти, които са постъпвали така? Съпруги?
	Лиз кимна.
	— Няколко.
	— И?
	— Както казах, може да означава различни неща.
	— Знам, че си дипломатична, но съм объркан. Нищо ли не можеш да ми кажеш?
	Лиз отговори след известно време:
	— Ако има нещо общо между тези случаи, това обикновено е гневът.
	— Мислиш, че Вивиан ми е ядосана?
	— Не виждам често Вивиан, а и обикновено се срещаме тук, в присъствието на цялото семейство. В подобна обстановка не научаваш кой знае какво. Но когато някой е ядосан, поведението му често е подвластно на емоциите и следователно необичайно.
	— Открива например тайна банкова сметка?
	— Не е тайна, Ръс. Казала ти е за нея.
	— Значи… не е ядосана?
	— Мисля, че ти си в по-добра позиция от мен да отговориш на този въпрос.

	* * *

	Мина още час, но от Вивиан и Ландън нямаше и следа. Мардж и Лиз излязоха да се разходят из квартала, а татко се разположи пред телевизора да гледа бейзбол. Отидох при мама в кухнята и я сварих да реже картофи. Върху печката вреше голяма тенджера с яхния и от нея вече се носеше апетитно ухание. Мама носеше яркооранжева престилка — имах смътен спомен, че е подарък от мен.
	— Ето те и теб — каза тя. — Чудех се кога ще се сетиш за старата си майка.
	— Извинявай. — Приведох се да я прегърна. — Не исках да те обидя.
	— О, стига. Шегувам се. Как си? Изглеждаш отслабнал.
	Стана ми приятно, че забеляза.
	— Може би малко.
	— Ядеш ли достатъчно?
	— Започнах пак да тичам.
	— Уф… Не разбирам как на някого може да му харесва това.
	— Какво готвиш? Мирише страхотно.
	— Селска яхния по френски. Джоун ми даде рецептата и реших да пробвам.
	— Лиз сигурно също знае чудесни рецепти.
	— Сигурно. Но пуншът на Джоун е по-вкусен.
	— Познавам ли Джоун?
	— От Обществото на червената шапка. Вероятно си я видял онзи ден на обяда, когато взе Ландън.
	— Жената с червената шапка? И с пурпурната блуза?
	— Ха-ха.
	— Как са въпросните мили дами?
	— Много добре, благодаря. Забавляваме се. След обяда миналата седмица ходихме на лекция в колежа. Изнасяше я астроном. Знаеш ли, че наскоро са открили планета колкото Земята и на същото разстояние от Слънцето, край което се върти? Това, че е възможно на нея да има живот.
	— Не знаех.
	— Обсъдихме темата на следващата среща.
	— Понеже искате първи да посрещнете извънземните? С червени шапки?
	— Защо ме вземаш на подбив? Не е възпитано.
	Засмях се.
	— Съжалявам, мамо. Не се сдържах.
	Тя поклати глава.
	— Не знам откъде ти е хрумнало, че е добре да подкачаш майка си. Определено не си го научил от мен.
	— Вярно е — съгласих се и посочих лука до дъската за рязане. — Да го нарежа ли?
	— Откога си доброволец в кухнята?
	— Напоследък готвя често.
	— Спагети в кутия?
	— Кой сега е шегаджията?
	Очите й блеснаха.
	— Просто се опитвам да съм в крак с децата си. Но не, нямам нужда от помощ. Благодаря ти обаче. Баща ти гледа ли мача, или е още в гаража?
	Погледнах към дневната и видях отблясъка от телевизионния екран.
	— Гледа мач — отговорих.
	— Преди два дни го сънувах. Или поне мисля, че беше той. Беше от онези сънища, които са като мъгла, та не съм сигурна. Но беше в болницата. Рак.
	— Хм…
	— Около него бипкаха апарати, по телевизията даваха „Съдия Джуди“. Лекарят беше индиец, мисля, а на леглото до баща ти имаше грамадно плюшено животно. Голямо червено прасе.
	— Хм… — повторих.
	— Какво означава според теб? Червеното прасе, имам предвид?
	— Нямам никаква представа.
	— Знаеш ли, че баба ти имаше паранормални способности? Предричаше бъдещето.
	— Не каза ли, че е сън?
	— Да, но се тревожа за него.
	— Знам. Лекарят обаче е установил, че е добре. Не се е задъхвал пак, нали?
	— Не съм забелязала. А и не би ми казал.
	— Ще го попитам.
	— Благодаря — каза тя. — Къде са Вивиан и Ландън?
	— Отидоха да купят училищни пособия. Скоро ще пристигнат. Вторник е първият учебен ден на Ландън. Не знам дали искаш да дойдеш, но си добре дошла, ако решиш.
	— Ще дойдем двамата с баща ти. Това е важен ден за нея.
	— Да — кимнах.
	Мама се усмихна.
	— Помня твоя първи учебен ден. Беше много развълнуван. Аз пък те оставих в класната стая и се разплаках, когато се върнах в колата.
	— Защо?
	— Защото осъзнах, че си пораснал. А беше и по-чувствителен от Мардж. Тревожех се за теб.
	Не бях сигурен, че ми е приятно да ме описват като по-чувствителен от сестра ми, но мама вероятно имаше известно право.
	— Всичко мина добре. Знаеш колко харесвах училището. Надявам се и на Ландън да й хареса. В Деня на отворените врати се запозна с учителката си. Изглежда й допадна.
	— Ще се справи. Умна е, разсъдлива и много сладка. Е, предубедена съм, разбира се.
	— Това е добре.
	— Радвам се, че не ми се сърдиш.
	— Защо да ти се сърдя?
	— Защото не приех да се грижа за Ландън, когато ти беше трудно.
	— Беше права — казах. — Това не е твоя отговорност. Ще отбележа обаче, че вече уважавам по-дълбоко самотните майки.
	— На Ландън също й се отрази добре. Промени се много през това лято.
	— Така ли мислиш?
	— Разбира се. Просто си твърде близо, за да забележиш.
	— Как се е променила?
	— Говори по друг начин за теб например. И много повече.
	— Говори за мен?
	— Напоследък говори за теб през цялото време. „С татко карахме колело“, „С татко играхме с куклите Барби“, „Татко ме заведе в парка“. Преди не го правеше.
	— Напоследък това е горе-долу целият ми живот.
	— За теб също беше добре. Винаги съм смятала, че за баща ти би било полезно да разбере как живее другата половинка.
	— Но тогава нямаше да е големият суров мъж, от когото с Мардж се страхувахме.
	— Стига! Знаеш колко ви обича — скастри ме мама.
	— Знам — кимнах. — Особено ако не му говоря по време на мача. Мардж и Ландън, разбира се, му говорят преспокойно през цялото време.
	— Защото Мардж разбира от бейзбол, за разлика от теб, а Ландън става от скута му и му носи бира. Защо не пробваш и ти?
	— Ще му натежа в скута.
	— Днес си голям шегобиец. В хладилника има бира. Вземи две бутилки и виж какво ще стане. Той обича да си при него.
	— Знам отлично какво ще стане.
	— О, не му позволявай да те уплаши. Не забравяй — надушва страха ти.
	Засмях се и тръгнах към хладилника, убеден, че имам най-добрата майка на света.

	* * *

	— Как си, татко?
	Подадох му отворена бира.
	— За теб е.
	За щастие бях улучил момента с рекламите и той вече бе изключил звука.
	— Какво правиш?
	— Донесох ти бира.
	— Защо?
	— Защо ли? Защото мислех, че ти се пие?
	— Няма да ми искаш пари назаем, нали?
	— Не.
	— Добре. Защото отговорът е „не“. Не съм виновен, че си заряза работата.
	Баща ми, кралят на откровеността. Седнах на дивана до него.
	— Как върви мачът?
	— „Брейвс“ губят.
	Долепих длани, чудейки се какво да кажа.
	— Как са нещата при теб, татко? Върви ли водопроводният бизнес?
	— Що за въпрос?
	„Не знам — помислих си. Защото понякога ме изнервяш?“ Отпих глътка бира.
	— Казах ти, че вече имам клиент, нали?
	— Да. Адвокат. Италианец.
	— Следващата седмица ще снимам две реклами. Ще се срещна и с няколко деца, за да избера кое да участва в третата.
	— Не харесвам адвокатски реклами.
	— Не харесваш никакви реклами, татко — уточних. — Затова спираш звука.
	Той кимна утвърдително и помежду ни се възцари тишина. Чуваше се само как мама тананика в кухнята. Той зачопли етикета върху бутилката и явно реши, че е любезно да ме попита нещо.
	— Как е Вивиан?
	— Добре — отговорих.
	— Хубаво — кимна той и в този момент мачът започна отново.
	Татко взе дистанционното и пусна звука. Погледнах таблицата с резултата, която показваше, че „Брейвс“ губят с три ръна при оставащи четири ининга.
	— Някой ден трябва да отидем да ги гледаме на живо. Ти и аз.
	Той ме погледна кисело.
	— Цял ден ли ще бръщолевиш, или ще ме оставиш да си гледам спокойно мача?

	* * *

	— Май си го уплашил, татко — констатира Мардж, тръшвайки се на дивана до баща ни.
	Двете с Лиз се бяха върнали от разходката.
	— Какви ги говориш?
	Мардж ме посочи.
	— Стои на тръни и не смее да помръдне.
	Татко вдигна рамене.
	— Бърбореше като латерна.
	— Навик му е — съгласи се Мардж и кимна към телевизора. — Какъв е резултатът?
	— Четири на четири в края на осмия. „Брейвс“ се връщат.
	— Вкараха ли резервния питчър?
	— В седмия ининг.
	— Кой е той?
	Татко спомена непознато за мен име.
	— Добър избор — кимна сестра ми. — Хвърля технично. Как се справя сега?
	— Бива. Има какво да се желае.
	— Помниш ли Мадъкс, Смолц и Глейвин?
	— Че кой не ги помни? Една от най-добрите ротации на всички времена. Тази година обаче…
	— Не върви, знам. Поне не сме като „Къбс“.
	— Представяш ли си? От сто години не са пипвали Купата. Но и ние не сме прокопсали.
	— Кой ще спечели според теб?
	— Все ми е едно, стига да не са „Янките“.
	— Мисля, че на „Метс“ ще им излезе късметът.
	— Възможно е — съгласи се татко. — Играят добре. Тази година „Роялс“ също имат сериозно нападение.
	Докато той говореше, Мардж ми намигна.

	* * *

	После с Мардж седнахме при Лиз на задната веранда. От дневната долиташе шумът от мача.
	— Никога не съм харесвал бейзбола — казах на сестра ми. — В гимназията бях спринтьор.
	— А сега бягаш с майките. Безспорно се стараеш природните ти дадености да закърнеят.
	Обърнах се към Лиз:
	— Така ли говори и с теб?
	— Не — поклати глава тя. — Иначе няма да я храня. А и ти си лесна мишена.
	— Исках да кажа, че според мен татко не би разговарял с мен, дори да разбирах от бейзбол колкото теб.
	— Не си го слагай на сърцето — сви рамене Мардж. — Не разбираш от бейзбол, но пък съм сигурна, че татко не може да изреди всички аксесоари за Барби. Тук сте едно на нула за теб.
	— Определено ме успокои.
	— О, не бъди толкова докачлив. Татко не разговаря с мен, когато е в гаража. Това е твоето място.
	— Така ли?
	— Защо според теб си направих труда да науча всичко за „Брейвс“? Иначе той сигурно изобщо нямаше да ми продума освен на масата, за да му дам купата с картофеното пюре.
	— Мислиш ли, че с мама разговарят както някога?
	— След почти петдесет години? Съмнявам се. Едва ли е останало много за говорене. Но пък и така им е добре.
	— Тате! — чух от кухнята и видях Ландън да припка към мен.
	Беше с рокля, достойна за червения килим, и носеше платнена кутия за обяд, извезана с Барби. Още един предмет, добавен към обширните ми познания за аксесоарите с Барби, сигурно си помисли Мардж.
	— Виж какво имам! — Ландън вдигна кутията да я разгледам. — Побира се в раницата ми с Барби!
	— Чудесно, скъпа. Наистина е красива.
	Тя ни прегърна поред, докато се възхищавахме на придобивката й.
	— Вълнуваш ли се, че тръгваш на училище? — попита я Мардж.
	Ландън кимна.
	— Започвам във вторник.
	— Знам — кимна Мардж. — Баща ти ми каза. Разбрах също, че си се запознала с учителката си.
	— Казва се госпожа Бринсън — уведоми я дъщеря ми. — Много е мила. Каза, че може да занеса Господин и Госпожа Спринкълс в часа „Покажи и разкажи“.
	— Звучи чудесно! — одобри Мардж. — Сигурна съм, че другите деца ще ги харесат. Къде са те сега? Донесе ли ги?
	— Не. Вкъщи са. Мама каза, че е прекалено горещо да ги оставим в колата, докато пазаруваме.
	— Сигурно е права. Днес наистина е горещо.
	— Гладна ли си? — попитах Ландън.
	— С мама обядвахме преди малко.
	Ето къде сте били.
	— Видя ли баба в кухнята?
	— Каза, че ей сегичка ще направим суфле. Лек десерт е и няма да си разваля вечерята. После ще садим цветя.
	— Ще е забавно. А дядо?
	— Поседях малко в скута му. Бакенбардите му боцкаха, когато ме целуна. И той хареса кутията ми с Барби.
	— И още как! Погледа ли мача с него?
	— Не. Говорихме за Господин и Госпожа Спринкълс. Каза, че му е домъчняло за тях. После говорихме за училището и за велосипеда. Каза, че иска да ме види как карам. После ми разказа как като малък по цял ден карал колело. Веднъж отишъл чак до Лейк Норман и се върнал.
	— Дълъг път е — отбелязах, без да се усъмня нито за миг.
	Звучеше напълно в стила на татко. В същия момент Вивиан излезе на верандата.
	Изправих се и я целунах; Мардж и Лиз я посрещнаха с прегръдки и седнаха отново. Вивиан също седна и приглади роклята на Ландън.
	— Баба сигурно те чака да й помагаш в кухнята, скъпа.
	— Добре. — Ландън изтича вътре.
	Когато вратата се затвори след нея, се обърнах към Вивиан. Все още бях разтревожен, че си е открила нова банкова сметка, но разбирах, че моментът не е подходящ да споделям чувствата си. Насилих се да се усмихна и да се престоря, че нищо обезпокоително не се е случило.
	— Как мина пазаруването?
	— Не е за вярване колко изморително се оказа — въздъхна Вивиан. — Цяла вечност търсихме раницата. Бяха разпродадени почти навсякъде, но в последния магазин най-сетне ни провървя. Всички магазини, разбира се, бяха претъпкани. Сякаш всички в Шарлот са чакали последния момент да се снабдят с ученически пособия. Наложи се да взема нещо за ядене, защото накрая Ландън беше примряла от глад.
	— Пазаруването не е за хора със слаби сърца — вметна Мардж.
	— Поне приключи — сви рамене жена ми и се обърна към Лиз: — Как сте вие двете? Планирате ли някакви екскурзии?
	Мардж и Лиз обичаха да пътуват. Откакто бяха заедно, бяха посетили петнайсет държави.
	— Следващата седмица отиваме в Хюстън да видим родителите ми — отговори Лиз. — През октомври заминаваме за Коста Рика, веднага след рождения ден на Ландън.
	— О! Какво ви заинтригува в Коста Рика?
	— По-скоро е приключенска екскурзия. Въжени линии, рафтинг, излети из тропическата гора. Ще видим вулкана Аренал.
	— Ще е забавно.
	— Надявам се. После в началото на декември ще посетим Ню Йорк. Искаме да гледаме няколко спектакъла, а и чух, че музеят „Единайсети септември“ бил много затрогващ.
	— Обичам Ню Йорк по празниците. Когато си тръгнах, не предполагах, че ще ми липсва, но от време на време се чудя защо изобщо напуснах града.
	Защото щяхме да се женим. Не го казах, но Лиз не изневери на себе си — долови смущението ми и вметна ведро:
	— Наистина няма друг град като Ню Йорк. Винаги ни е приятно да сме там.
	— Ако ви е нужна помощ за резервации за вечеря, кажете ми. Ще се обадя на бившия си шеф и ще пуснем връзки.
	— Благодаря. Ще го имаме предвид. Как върви преместването на офиса в Атланта?
	— Върви. Отговарям за логистиката и работата се оказа повече, отколкото си представях. В края на седмицата пак заминавам за два дни.
	— Но ще бъдеш тук за първия учебен ден на Ландън?
	— Задължително.
	— Сигурна съм, че Ландън ще остане много доволна. Има ли вече официална дата? За Атланта, имам предвид?
	— Някъде в средата на септември, предполагам. Офисът, между другото, е страхотен. Намира се на Пийчтри и гледката е чудесна. Уолтър осигурява на директорите служебни апартаменти, за да ги улесни.
	— Ще се възползваш ли?
	— Зависи колко време ще прекарвам там.
	Зависи?
	Преди да схвана какво значи това, Лиз попита:
	— Но ще работиш предимно в Шарлот, нали?
	— Надявам се, но кой знае? Тази седмица ще бъда три дни в Атланта, но Уолтър обмисля да се кандидатира за губернатор. Не следващата година, а през 2020. Но понеже съм ангажирана и със строителните му проекти, и с фонда му, а сега и с това, нищо чудно да пътувам по четири дни седмично.
	— Доста нощи на хотел…
	— Да. Ако се застоявам там толкова дълго, вероятно ще приема предложението на Уолтър да се настаня в служебен апартамент.
	— Сериозно? — не се стърпях най-сетне.
	— Какво да ти кажа… Лиз е права за живота в хотел.
	— Не предпочитам да се установяваш в апартамент — възразих, питайки се защо разбирам за това сега вместо в разговор насаме.
	— Знам — рече Вивиан. — Мислиш ли, че аз го искам?
	Не отговорих, защото не бях сигурен, че знам отговора.
	— Защо му е да става губернатор? — поинтересува се Мардж, прекъсвайки мислите ми. — Вече има и пари, и власт.
	— Защо не? Уолтър успява във всичко. Вероятно ще е страхотен губернатор.
	Докато жена ми говореше, продължавах да прехвърлям в ума си банковата сметка и апартамента. Мардж — също, съдейки по изражението й. Лиз както винаги съумя да насочи разговора към неутрална територия.
	— Явно ти е осигурил доста работа занапред — отбеляза тя.
	— Вече съм заета по цял ден и всеки ден.
	— И ти харесва — констатира Лиз.
	— Да. Липсваше ми работата, а мястото предоставя чудесни възможности. Имам чувството, че най-сетне възвръщам истинското си аз, ако ме разбираш.
	— Разбирам те напълно — съгласи се Лиз. — Казвам на клиентите си, че смислената кариера е жизненоважна за доброто душевно здраве.
	— Да си майка, посветила се на детето си, също е смислено — вметнах.
	— Безспорно — кимна Лиз. — Всеки би се съгласил, че да останеш вкъщи, за да отгледаш детето си, е смислено и важно. — После се обърна към Вивиан: — Трудно ли приемаш раздялата с Ландън?
	— Знам, че й липсвам — отговори тя. — Но мисля, че е добре да ме вижда да работя извън къщи. Не искам да сметне, че жените трябва да се разхождат боси и бременни в кухнята.
	— Кога си била боса и бременна в кухнята? — поинтересувах се.
	— Образно казано, Ръс. Знаеш какво имам предвид. А и на теб ти се отрази добре. Най-сетне оцени усилията ми през последните пет години.
	— Винаги съм ги оценявал — казах, изтощен от необходимостта постоянно да се защитавам. — Имаш право, че грижите за Ландън изискват много енергия. Но аз работя и балансът между двете се оказа трудната част.
	Вивиан присви очи за миг, явно раздразнена от забележката ми. После насочи вниманието си отново към Мардж:
	— А ти как си? Как върви работата ти?
	Безобиден и безсмислен въпрос, типичен за отношенията им, зададен с единствената цел да се поддържа повърхностен разговор.
	— Както казват, прииска ли ни се да оживим служебното парти, каним двамина погребални агенти.
	Усмихнах се въпреки всичко. Вивиан — не.
	— Не знам как издържаш — каза тя. — Не мога да си представя по цял ден да се взирам в цифри и данъчни декларации.
	— Не е за всеки, но винаги ме е бивало с цифрите. И ми е приятно да помагам на клиентите.
	— Това е добре — съгласи се Вивиан.
	Не добави нищо и четиримата млъкнахме. Мардж започна да си чопли ноктите, Лиз си приглади краищата на късите панталони. Не само гений би разбрал, че лекотата помежду ни, присъствала през целия следобед, се бе изпарила в мига, когато Вивиан се появи на верандата. Дори тя явно не намираше думи. Постоя загледана в една точка, преди най-сетне, почти неохотно, да се обърне отново към Мардж:
	— Откога сте тук днес?
	— Дойдохме в дванайсет и половина — отговори Мардж. — Няколко минути преди Ръс.
	— Случи ли се нещо интересно?
	— Не бих казала. Най-обикновена събота. Мама беше в кухнята, ние с Лиз се поразходихме. Татко беше в гаража, докато започна бейзболният мач. И, разбира се, посмях се за сметка на съпруга ти.
	— Браво! Някой трябва да го държи във форма. Доста е намръщен напоследък. Вкъщи сякаш никога не мога да му угодя.
	Обърнах се към нея, отново онемял от смайване. За мен ли говори, или за себе си, почудих се.

	* * *

	Отделна банкова сметка. Служебен апартамент. Вероятно четири нощи седмично в Атланта.
	Колкото повече мислех за съботните изненади на Вивиан, толкова повече се убеждавах, че ги е поднесла, защото е знаела, че няма да споря с нея пред други хора. Върнем ли се вкъщи, ще каже, разбира се, че вече сме обсъдили въпроса и няма смисъл да го подхващаме отново; опитам ли се, значи нарочно подклаждам свада. Положението бе стопроцентово печелившо за нея и не ми оставяше никакъв полезен ход, но по-дълбоко от нескритата манипулация ме тревожеше фактът, че Вивиан не изглежда притеснена от вероятността да сме разделени по-дълго. Какво щеше да означава това за нас? За Ландън?
	Не бях сигурен. Не исках да напускам Шарлот, но наложеше ли се, щях да се преместя. Семейството беше важно за мен — моето семейство бе важно за мен и бях готов на всичко, за да останем заедно. Колкото до моята компания, така или иначе не бях окончателно вкоренен в Шарлот и нищо не пречеше да започна да търся клиенти в Атланта, стига да знаех какъв ще е графикът на Вивиан. Всичко обаче изглеждаше смътно, неопределено.
	От друга страна, предложех ли цялото семейство да се премести, не бях сигурен как ще реагира Вивиан. Ще се съгласи ли? Имах чувството, че с жена ми се плъзгаме по лед в различни посоки и колкото повече се вкопчвам в нея, толкова по-решена е тя да се отскубне от мен. Потайността й ме безпокоеше; мислех, че с общи сили ще разрешаваме професионалните предизвикателства, но не можех да се отърся от чувството, че Вивиан не желае подобна взаимна подкрепа. Вместо да сме заедно срещу света, сякаш Вивиан се изправяше срещу мен.
	Не изключвах възможността да преувеличавам, разбира се; може би бях прекалено докачлив и вторачен в недостатъците й, а не в силните й страни. Щом Ландън тръгнеше на училище и свикнехме с работния си режим, нещата вероятно нямаше да изглеждат толкова мрачни и животът ни отново щеше да потръгне гладко.
	Или пък не.
	Междувременно, докато размишлявах, Вивиан обсъждаше с Мардж и Лиз какво биха могли да видят в Ню Йорк. Препоръча им да посетят известен на малцина бар на висок покрив с изглед към Сентръл Парк. Спомних си безметежните ни неделни следобеди там по времето, когато вярвах, че съм център на Вселената й. Колко отдавна ми се стори това!
	После Ландън се появи с две суфлета и подаде по едно на Лиз и Мардж; след малко донесе и за мен, и за Вивиан. Въпреки тежките мисли вълнението на Ландън ме накара да се усмихна.
	— Изглеждат много вкусни, скъпа — казах. — Какъв е пълнежът?
	— Шоколад и сметана — отговори тя. — Като мека бисквитка „Орео“. Помогнах на баба да ги направи. Каза, че няма да си разваля апетита, защото е лек десерт. Ще изям моя с дядо.
	— Сигурен съм, че много ще му хареса. — Опитах и добавих: — Ммм… вкусно! Страхотна готвачка си!
	— Благодаря, тате — каза тя.
	Зарадва ме с прегръдка и се върна в къщата, където несъмнено щеше да седне в скута на дядо си с още два десерта.
	Вивиан видя как Ландън ме прегръща и макар да се усмихна добронамерено, не бях сигурен дали не се е почувствала пренебрегната. Още щом Ландън затвори вратата, тя остави сладкиша си на масата — понеже захарта е враг и прочее. Не и на мен, Мардж и Лиз. Едва след втората лъжичка Мардж заговори отново:
	— Предстои ви голяма седмица. Ландън тръгва на училище, Вивиан ще пътува, ти ще снимаш реклами, нали? Кога започват снимките?
	— В сряда следобед ще репетираме, а в четвъртък и петък ще снимаме. И още два дни следващата седмица. Имам и кастинг.
	— Натоварена програма.
	— Ще се справя — отговорих и осъзнах, че съм съвсем искрен.
	Докато Ландън е на училище, щях да имам осем свободни часа за работа, което изглеждаше като цялото време на света в сравнение със сегашния ми живот. Опитах отново от десерта и усетих, че Вивиан ме наблюдава.
	— Какво? — повдигнах вежди.
	— Няма да изядеш всичко, нали? — попита тя.
	— Защо не?
	— Защото след час ще вечеряме. Не е полезно за теб. И за талията ти.
	— Мисля, че няма да ми се отрази зле — отвърнах. — Този месец съм отслабнал с три килограма.
	— Има ли смисъл да наваксваш тогава? — осведоми се тя.
	Не отговорих и Лиз прочисти гърло:
	— А ти, Вивиан? Още ли ходиш на фитнес и йога в спортната зала в центъра?
	— Само в събота. Но два-три пъти седмично тренирам във фитнеса в офиса.
	Примигнах.
	— Има фитнес в офиса ти?
	— Знаеш. Виждал си ме да нося спортния сак на работа. Иначе не бих намерила време. Случва се, разбира се, тренировката да се превърне в съвещание, ако някой директор е там.
	Не спомена име, но се усъмних, че под „директор“ Вивиан има предвид Уолтър, и това ако предположението ми бе вярно — ми се стори най-жестоката от всички съботни изненади.

	* * *

	Настроението ми помрачня съвсем. Вивиан и Мардж продължиха да разговарят за дреболии, а аз почти се изключих, заслушан в мислите си, експлодиращи като фойерверки между ушите ми.
	Ландън и мама излязоха навън; и двете бяха екипирани с градинарски ръкавици — поне три номера по-големи от необходимото за ръцете на Ландън.
	— Привет, слънчице! — извиках. — Цветя ли ще садите?
	— Имам ръкавици, тате! С баба ще направим мнооого красива леха!
	— Чудесно!
	Мама грабна пластмасова кутия, в която бяха подредени дванайсет пластмасови саксийки с цъфнал невен. Ландън взе две градински лопатки и по целия път до лехата не спря да бърбори, открила добър слушател в лицето на баба си.
	— Забелязал ли си колко добре се отнася мама към Ландън? — попита Мардж. — Търпелива е, усмихната, забавна.
	— Казваш го с известна горчивина — отбеляза Лиз.
	— Да — призна Мардж. — Мама не е садила цветя с мен. Не ми е показвала как се прави суфле. И като цяло не беше търпелива, усмихната и забавна. Обикновено ме заговаряше, за да ми възложи някаква задача.
	— Хрумвало ли ти е, че спомените ти вероятно са малко избирателни? — попита Лиз.
	— Не.
	Лиз се засмя.
	— Тогава се налага да се примириш с факта, че харесва Ландън повече от теб и Ръс.
	— О! Това беше много терапевтично — подсмихна се Мардж.
	— Иска ми се Ландън да вижда родителите ми по-често — вметна Вивиан. — Тъжно ми е, че не е толкова привързана към тях. Така и не успя да опознае добре семейството ми.
	— Кога бяха тук за последно? — попита Лиз.
	— В Деня на благодарността — отговори Вивиан.
	— Няма ли да дойдат това лято?
	— В момента компанията на татко се слива с друга и е много зает, а мама не обича да пътува без него. Не беше зле да заведа Ландън при тях, но напоследък нямам никакво време.
	— Това сигурно ще се промени, когато нещата се уталожат — предположи Лиз.
	— Може би — отвърна Вивиан и внезапно сбърчи чело, забелязала как Ландън копае, а мама разсажда цветята. — Ако знаех, че Ландън ще работи в градината, щях да й донеса други дрехи. Роклята й е съвсем нова и ще се разстрои, ако не може да я облече пак.
	Помислих си, че Ландън едва ли би обърнала внимание. Вероятно не помнеше половината си рокли. Внезапен пронизителен писък обаче прекъсна мислите ми.
	— _Ооооооооо! Боли! Тате!_
	Тутакси светът се разпадна на несвързани образи; скачам на крака и столът се преобръща зад мен… Лиз и Мардж се извръщат рязко с шокирани изражения… Устата на Вивиан оформя „о“… Мама се пресята към Ландън… Тя плаче с разкривено, зачервено лице…
	— _Боли, тате!!!_
	Втурнах се лудешки към нея и я прегърнах.
	— Какво има? Какво стана?
	Задавена от сълзи, дъщеря ми не успя да отговори. Продължи да пищи, протегнала ръка напред.
	— Какво стана? Ръката ли си удари?
	Мама бе пребледняла.
	— Ужили я пчела — извика тя. Перна я, за да я прогони, и…
	Вивиан, Лиз и Мардж дотичаха при нас. Дори татко се появи на прага и тръгна бързо към нас.
	— Пчела ли беше? — попитах. — Пчела ли те ужили?
	Опитах се да огледам ръката на Ландън, но тя я разтърсваше бясно, убедена, че пчелата е още върху нея.
	Вивиан бързо улови дланта й и я завъртя с опакото нагоре.
	— Виждам жилото! — изкрещя на Ландън, която продължаваше да пищи. — Трябва да го извадя!
	Стисна по-здраво ръката й.
	— Стой мирна!
	След два опита най-сетне измъкна жилото с нокти.
	— Готово, скъпа! Знам, че боли — добави утешително, — но вече всичко е наред.
	Не бяха минали повече от петнайсет секунди, откакто чух първия писък на Ландън, но времето сякаш се бе разтеглило. Тя не спря да плаче, но не се мяташе толкова диво и писъците й заглъхваха. Сълзите й мокреха бузата ми и двамата стояхме, заобиколени от всички, които един през друг се опитваха да я успокоят.
	— Нали вече не те боли? — попита Мардж, галейки Ландън по гърба.
	— Горкото момиченце — добави Лиз.
	— Ще донеса сода за хляб — каза мама.
	— Ела да те прегърна, бебче — протегна ръце Вивиан.
	Ландън зарови лице във врата ми.
	— Искам при татко! — проплака и когато майка й понечи да я вдигне, се вкопчи в мен още по-крепко и едва не ме задуши.
	Вивиан се отдръпна и аз занесох Ландън на верандата. Седнах и я сложих в скута си. Мама донесе лъжица и купичка със сода за хляб, разбъркана с вода. Остави ги върху масата и попита:
	— Искаш ли да те намажа, Ландън? Ще спре да те сърби и подутината ще спадне.
	Ландън се поотдръпна от мен и погледна как мама маже кожата й с кашичката.
	— Щипе ли?
	— Никак — отговори мама. — Нали?
	Детето подсмръкна.
	— Още ме боли.
	— Знам. Но след малко ще се почувстваш по-добре.
	Ландън кимна, оглеждайки ръката си. Избърсах сълзите й с пръст.
	Поседяхме известно време край масата. Говорехме за това-онова, за да разсеем Ландън, и наблюдавахме за алергична реакция. Не очаквахме пристъп — вече имахме опит с огнените мравки — но понеже за пръв път я жилеше пчела, не знаехме със сигурност. Ландън дишаше нормално и подутината не се увеличи; заговорихме за Господин и Госпожа Спринкълс и временно — макар и само за няколко секунди — тя сякаш забрави болката.
	Щом се уверихме, че е добре, си дадох сметка колко неадекватно сме реагирали ние, възрастните. Паниката ни, желанието да я утешим, суетенето край нея после — всичко ми се стори малко абсурдно. Не си бе счупила ръката, нито я беше блъснала кола. Писъците й не бяха престорени, но… все пак я бе ужилила пчела. Като малък поне шест пъти ме бяха жилили пчели и когато се случи за пръв път, мама не забърка хлебна сода с вода и не ме прегърна, за да ме успокои. Ако паметта не ме лъже, тя ме изпрати просто да отмия жилото със студена вода, а татко каза нещо от рода на: „Спри да ревеш като бебе“.
	Мама попита Ландън дали иска да хапне още малко от суфлето, тя скочи от скута ми, целуна ме и тръгна след баба си към кухнята. Държеше ръката си протегната напред като хирург, който се готви да влезе в операционната. Споделих наблюдението си и разсмях Мардж и Лиз.
	Вивиан обаче не се усмихна. Присвитите й очи сякаш ме обвиняваха в престъпление — предателство.


>	13.
>	Престъпление и наказание

	Бях на дванайсет години, а Мардж — на седемнайсет, когато излезе на светло, или както там е политически коректният израз в наши дни. По онова време на Мардж й беше все едно дали е политически коректна; това просто се случи. Бяхме в нейната стая и подхванахме темата за гимназиалния бал. Попитах я защо няма да отиде и тя се обърна към мен.
	— Защото харесвам момичета — каза рязко.
	— О — помня, че отвърнах. — Аз също.
	Дълбоко в себе си подозирах, мисля, че Мардж е гей, но на онази възраст всичките ми познания за сексуалността и секса произтичаха от подочуто шушукане из училищните коридори и от няколкото филма, забранени за непълнолетни, които тайно бях гледал. Ако ми беше казала година по-късно, когато почти всеки ден си застопорявах вратата на стаята с обувка, за да не нахълта някой, не знам как щях да реагирам. Предполагам обаче, че щях да го взема по-навътре. На тринайсет — в прогимназията — всичко необичайно се смята за Страшно Зло, включително сестрите.
	— Смущава ли те това? — попита тя, внезапно заела се да чопли кожичката на нокътя си.
	Едва когато я погледнах и наистина я видях, разбрах колко е притеснена.
	— Не мисля. Знаят ли мама и татко?
	— Не. И не им казвай нищо. Ще се побъркат.
	— Добре — обещах и тайната остана между нас, докато следващата година Мардж подкани родителите ни да седнат на масата в трапезарията и сама им каза.
	Това не значи, че съм благороден, и не говори нищо за характера ми. Макар да долових притеснението й, не бях достатъчно пораснал да разбера колко сериозно е това, което ми каза. Когато бяхме малки, нещата стояха другояче. Да си гей бе извратено, неправилно, грешно. Нямах представа пред какви вътрешни битки ще се изправи Мардж, нито какво ще говорят хората зад гърба й и дори в лицето й. Не съм и толкова самонадеян да вярвам, че дори сега съм напълно наясно. За моя дванайсетгодишен мозък светът бе по-просто устроен и дали сестра ми харесва момичета, или момчета, честно казано, не ме засягаше. Харесвах я и не я харесвах по други причини. Не харесвах например да ме просва по гръб, да забива колене в ръцете ми и да жули ребрата ми с кокалчетата на пръстите си. Не ми хареса, когато Пеги Симънс — момичето, по което си падах — позвъни на вратата и Мардж й каза: „Не може да дойде, защото е в тоалетната и е там много, ама много отдавна“, а после я попита: „Случайно да имаш кибрит?“.
	Сестра ми. Винаги на моите услуги.
	Колкото до харесването — съвсем просто е. Харесвах я, стига да не ми причинява неприятности. Както всяко по-малко дете, в известна степен боготворях Мардж и откровението й не промени никак чувствата ми. По мое мнение родителите ни се отнасяха към нея като към голям човек, а към мен — като към малко дете. И двете неща не се промениха след онова, което ми каза. Те очакваха повече от нея — и в домакинството, и в грижите за мен. Признавам също, че благодарение на Мардж пътят ми към израстването беше по-гладък, защото родителите ми го бяха изминали първо с нея. Изненадата и разочарованието все пак често вървят ръка за ръка при отглеждането на децата, а по-малко изненади обикновено означава по-малко разочарования.
	Когато една нощ се измъкнах тайно и взех семейната кола? Мардж го беше правила отдавна.
	Когато препих на гимназиалното парти? Добре дошъл в клуба.
	Когато се покатерих на водната кула в квартала — популярен тийнейджърски сборен пункт? Това вече бе любимото място на Мардж.
	Когато станах навъсен тийнейджър, който рядко говори с майка си и баща си? Мардж ги бе научила да очакват и това.
	Мардж, разбира се, не ми позволява да забравя колко по-лесно ми е било, но пък, честно казано, често се чувствах като придатък в семейството, което също не беше лесно. По свой начин и двамата се чувствахме малко ощетени, но в личните си битки се подкрепяхме.
	Когато днес заговорим за всичко, което е преживяла, тя омаловажава колко трудно й е било да се разкрие пред другите и аз й се възхищавам още повече. Да си различен, никога не е лесно, а да е различна по този начин — в Юга, в християнско семейство — явно засили решимостта й да изглежда неуязвима. Сега тя живее в свят на цифри, документи, изчисления. Когато говори с другите, се крие зад остроумия и сарказъм. Отблъсква мнозина и макар да сме близки, чудя се дали сестра ми не смята за необходимо да не показва емоционалната си природа дори пред мен. Знам, че ако я попитам, ще отрече; ще ме посъветва, ако съм зажаднял за чувствителност, да помоля Бог за друга сестра, която винаги си носи кърпички, в случай че по радиото пуснат тъжна песен.
	Напоследък все по-често ми се иска да съм успял да й покажа, че виждам истинското й аз, и винаги съм я обичал каквато е. Колкото и да сме близки обаче, разговорите ни рядко стигат до подобни дълбини. Както повечето хора, предполагам, обсъждаме какво ни се случва и крием страховете си като костенурки, свиращи главите си в черупката.
	Но съм виждал Мардж и в най-тежкия й момент.
	В историята е замесено момиче на име Трейси — съквартирантката й. Мардж учеше в Шарлотския университет и нито криеше, нито парадираше със сексуалността си. Трейси знаела от самото начало, но никога не възниквали проблеми. Двете често били заедно и помежду им се породило естествено приятелство — характерно за колежаните в пансион. В родния си град Трейси имала приятел и след като скъсали, Мардж й помогнала да се съвземе. Трейси забелязала, че привлича Мардж, но не я обезкуражила; дори предположила, че вероятно е бисексуална, макар да не е сигурна. После, една нощ, се случило. На сутринта сестра ми се събудила с чувството, че е открила липсваща част от себе си; Трейси се събудила още по-объркана, но решила да пробва докъде ще стигне връзката. Били дискретни по нейно настояваме, но това не пречело на Мардж; през следващите месеци тя се влюбила още по-дълбоко. Трейси, от друга страна, започнала да се отдръпва; прибрала се вкъщи през пролетната ваканция и когато се върнала, казала на Мардж, че с бившия й приятел са се сдобрили, и не мисли, че двете може да останат приятелки. Съобщила й, че ще се премести в апартамент, нает от родителите й, и връзката с Мардж била просто експеримент. Не означавала нищо за нея.
	Мардж ми се обади точно преди полунощ. Беше пияна; несвързано ми разказа историята и заключи, че иска да умре. Току-що си бях взел шофьорската книжка и някак си разбрах къде е сестра ми. Подкарах бясно към водната кула и видях колата й паркирана под нея. Изкачих се и сварих Мардж, провесила крака над ръба. До нея стоеше отворена бутилка ром и веднага ми стана ясно, че се е напила буквално до несвяст. Тя ме забеляза и се плъзна по-близо до ръба.
	Говорейки тихо, успях да я убедя да ми позволи да приближа; най-сетне стигнах до нея, обгърнах я през кръста и я отдръпнах от бездната. Прегръщах я, докато плачеше, и останахме на водната кула почти докато се зазори. Мардж ме помоли да не казвам на родителите ни. Обещах й, откарах я в пансиона и я сложих в леглото. Когато се върнах вкъщи, мама и татко побесняха — бях на шестнайсет и цяла нощ не се бях прибирал. Наказаха ме да не излизам до края на месеца и ми конфискуваха шофьорската книжка за три месеца.
	Не им казах обаче къде съм бил и колко покрусена бе сестра ми през онази нощ; не им казах и какво можеше да се случи, ако не бях отишъл при нея. Беше ми достатъчно да знам, че съм я подкрепил и утешил, когато най-много се е нуждаела от това, както знаех, че и тя би ми се притекла на помощ.

	* * *

	След вечерята със семейството ми отложената „среща“ с Вивиан, естествено, не се състоя. Когато се върнахме вкъщи, тя не бе в най-доброто настроение на света. Нито пък аз.
	Неделната сутрин започна мързеливо с три чаши кафе, след като пробягах три мили — най-дългия ми пробег от десет години насам. Ландън гледаше филм в дневната, а аз четях вестника на задната веранда, когато Вивиан излезе навън.
	— Мисля, че с Ландън имаме нужда от един ден „Мама и аз“ — обяви тя.
	— Какво?
	— Женски ден. Ще се наконтим, ще си направим маникюр, ще я заведа на фризура и прочее. Нещо като малко забавление преди първия учебен ден, за да не тичаме напред-назад както вчера.
	— Има ли отворени салони в неделя?
	— Ще открием нещо. И аз имам нужда от маникюр и педикюр.
	— Знае ли изобщо Ландън какво е маникюр и педикюр?
	— Разбира се. И е добре да прекарам известно време сама с нея, знаеш. Напоследък работя твърде много. Тъкмо и ти ще си починеш. Ще се пошляеш, ще поработиш, каквото ти се прииска.
	— Кога си ме виждала да се шляя?
	— Знаеш какво имам предвид. Както и да е… Отивам да й помогна да си избере дрехи. Ще сме красиви, за да се чувстваме по-специално.
	— Явно ще е женски ден наистина — съгласих се. — Надявам се да се забавлявате.
	— Непременно.
	— Кога ще се върнете?
	— О, не знам. Зависи. Вероятно чак за вечеря, ако Ландън реши да обядваме навън. Не искам да бързаме. Кой знае? Може би тя ще поиска да отидем на кино.
	Четирийсет и пет минути по-късно двете излязоха и къщата остана изцяло на мое разположение. Напоследък това се случваше рядко; бях свикнал да тичам насам-натам и сега се чудех какво да правя. Понеже почти всичко бе уредено с Талиери, нямах работа, а освен няколкото чинии за прибиране в съдомиялната, къщата бе чиста и разтребена. Бях отметнал сутрешния крос и вестника, а предишния ден бях гостувал на родителите си; в резултат след един час самота вече се щурах безцелно из къщата. Нещо — по-точно някой — липсваше. Осъзнах как всъщност бих искал да прекарам безметежния неделен следобед — бих покарал колело с Ландън из квартала.

	* * *

	Вивиан и Ландън се върнаха чак към седем и аз обядвах и вечерях сам.
	Бих желал да съм от хората, които ще запълнят времето си с фитнес, медитация или биография на Теди Рузвелт, но безцелният ден просто ме омаломощи и не изпитах никакъв стремеж да се самоусъвършенствам. Прекарах го, сърфирайки из интернет. Четох за огромна медуза, открита на австралийския бряг, за смутовете в Близкия изток, за изчезването на горилите в Централна Африка и за „Десетте храни, които стопяват бързо коремните мазнини!“.
	Ако има с какво да се гордея относно интернет, то е, че подминах всички статии за „знаменитости“. Не е достатъчно да вирна брадичка, но поне е нещо, нали?
	Когато се върнаха вкъщи, Вивиан и Ландън бяха уморени — приятна умора. Ландън ми показа ноктите на ръцете и краката си и ми разказа, че са гледали филм, пазарували са и са яли в ресторант. След банята започнах да й чета както винаги, но тя се прозяваше непрекъснато. Целунах я, вдъхвайки аромата на бебешкия шампоан, който все още предпочиташе да използва.
	Когато слязох долу, Вивиан бе по пижама и седеше в дневната с чаша вино. По телевизора вървеше някаква програма за домакини, повечето емоционално нестабилни. Вивиан обаче изглеждаше по-весела от обикновено — разказа ми какво са правили с Ландън, погледна ме кокетно, подхвърли двусмислена забележка и в крайна сметка се озовахме в леглото.
	Не беше планирана любовна нощ, но въпреки това бях щастлив.

	* * *

	Във вторник сутринта — първият учебен ден на Ландън — Вивиан и аз я изпратихме до сградата, където се намираше класната й стая. Докато прекосявахме паркинга, я попитах дали иска да я хвана за ръка, но тя пъхна палци под презрамките на раницата.
	— Вече не съм малко момиченце — заяви.
	Вчера бяхме получили имейл от учителката й — първият ден понякога бил стресиращ за децата и най-добре било сбогуването да не се протака излишно. Бърза целувка, потупване по гърба и учителката ги въвежда в класната стая. Инструктажът продължаваше с предупреждение да не се застояваме дълго край вратата и да не надничаме през прозорците; да не позволяваме децата да ни виждат да плачем, независимо колко сме разчувствани, защото ще ги притесним. Следваше телефонният номер на медицинската сестра, както и съобщение, че училищният психолог ще бъде във фоайето, ако родителите искат да обсъдят с него чувствата си. Почудих се дали моите родители бяха получили такова писмо, когато с Мардж тръгнахме на училище, и се засмях гласно.
	— Защо се смееш? — попита Вивиан.
	— После ще ти кажа. Не е важно.
	Пред нас видях мама и татко да чакат до колата. Татко носеше работни дрехи — синя риза с къси ръкави с логото на компанията, джинси и боти. Мама, слава богу, беше без престилка и без червена шапка; оцених факта, че се слива с обстановката, макар че на Ландън сигурно й беше все едно.
	Ландън ги забеляза и се затича към тях. Татко я взе на ръце. Нарече я Тиквичка. Запитах се дали е нещо ново, или просто не съм обърнал внимание.
	— Днес е голям ден — каза мама. — Вълнуваш ли се?
	— Ще бъде забавно — отвърна Ландън.
	— Сигурна съм, че ще ти хареса — увери я мама.
	Татко целуна Ландън по бузата и я пусна на земята.
	— Ще ме хванеш ли за ръка, дядо? — попита тя.
	— Разбира се, Тиквичке.
	Ландън тръгна напред с татко, а Вивиан обясни накратко на мама какъв имейл сме получили от учителката й. Мама се намръщи объркано.
	— Имат психолог за родителите?
	— Работи в училището — уточни Вивиан. — Някои родители може би са изнервени или притеснени. Сигурно ще кима и ще им повтаря, че всичко е наред. Не е голяма работа.
	— Нервна ли си?
	— Не. Само малко тъжна. Сякаш е настъпил краят на епоха, но ще ми мине.
	— Ами… добре.
	Влязохме в по-ниската сграда и докато наблюдавах как майките и децата им вървят към класната стая по двойки, се замислих за Ноевия ковчег — любимата история на Ландън. Очаквах да видя Емили и Бодхи, но не ги забелязах. Тя или бе подранила, или още не бе пристигнала.
	Но че имаше значение, разбира се. Застанахме на опашката с другите родители и деца — имаше двойна върволица и пред нас и зад нас. Придвижвахме се бързо и когато стигнахме до вратата на класната стая, Вивиан пое нещата в свои ръце. Застана до татко и Ландън и каза:
	— Хайде, скъпа. Целуни баба и дядо. После е мой ред.
	Ландън я послуша — целуна родителите ми и Вивиан.
	— Баща ти ще те вземе, но когато се прибера вкъщи, искам да ми разкажеш всичко. И не забравяй, че в четири имаш урок по пиано. Обичам те.
	— И аз те обичам, мамо.
	Учителката ни наблюдаваше усмихната.
	— Здравей, Ландън. Радвам се да те видя отново. Готова ли си за един интересен ден?
	— Да, госпожо — отговори тя и Вивиан я побутна леко напред, а учителката й направи път да влезе в класната стая.
	Както ни бяха предупредили, не останахме пред вратата и прозорците. Успях обаче да зърна Ландън до ниска масичка, отрупана с най-различни платнени фигурки. Децата ги подреждаха, за да направят апликация. Бодхи все още не се виждаше, но Ландън не изглеждаше неспокойна.
	Едва тогава, докато вървяхме към колата, осъзнах какво се е случило.
	— Не успях да я целуна за довиждане.
	— Няма нищо. Ще я видиш след училище — сви рамене Вивиан.
	— Искаш ли да се отбием във фоайето и да поговорим с психолога?
	— В никакъв случай. Вече закъснях за работа. Уолтър сигурно снове из кабинета и ме чака.

	* * *

	Докато Ландън беше на училище, прегледах още веднъж графика за снимките и се срещнах с ръководителя на снимачния екип. Потвърдихме сроковете, обсъдихме какви кадри ще са необходими — особено за по-дългата реклама, за която щяха да са нужни три дни — и се уверихме, че сме на едно мнение. После се обадих в кабинетите на половин дузина пластични хирурзи и договорих две срещи през следващата седмица.
	Удовлетворен, че съм свършил достатъчно работа за деня, отидох да взема Ландън и застанах на опашката, стигнала чак до улицата. За разлика от оставянето прибирането се оказа по-неорганизирано и бавно; едва след двайсет минути с Ландън най-сетне се качихме в колата.
	— Как мина първият ти ден в училище? — попитах я, наблюдавайки изражението й в огледалото, докато излизах на заден ход от паркинга.
	— Беше забавно — отговори тя. — В часа за приказки учителката ми позволи да й помогна да прочете „Хайде, кученце! Хайде!“. Някои деца дори не знаят буквите.
	— Ще наваксат — отвърнах. — Аз също не можех да чета в предучилищната.
	— Защо?
	— Родителите ми не ми четяха много. Чакали са сигурно да се науча да чета, когато тръгна на училище.
	— Защо не ти четяха?
	— Не знам. Били са изморени може би.
	— Мама ми чете, когато е изморена. И ти ми четеш, когато си изморен.
	— Хората са различни, предполагам. А! Между другото, дойде ли Бодхи на училище?
	— Да. Седнахме на една маса. Той оцветява много добре.
	— Чудесно. Хубаво е да седиш до дете, което познаваш.
	Училището вече изчезваше в далечината.
	— Тате?
	— Да?
	— Може ли да отидем в „Деъри Куин“ преди пианото? Понеже днес бях на училище?
	Погледнах колко е часът и пресметнах бързо.
	— Мисля, че ще успеем.

	* * *

	Поради спирката за сладолед пристигнахме в къщата на учителката по пиано в последния момент. От осем часа — девет след урока и без да броим времето за подготовка за първия учебен ден — Ландън не беше спирала. Докато се приберем вкъщи, щеше съвсем да се умори.
	За да запълня времето до края на урока, реших да се разходя из квартала. Коленете ме наболяваха от тичането. Тъкмо тръгнах и телефонът ми звънна. Беше Мардж.
	— Как се справи Ландън с първия учебен ден? — попита тя без предисловия.
	— Каза, че й било забавно — отговорих. — Приятелят й Бодхи седнал до нея.
	— А майка му? Видя ли я?
	— Не. Тръгнахме си, преди те да дойдат.
	— Слава богу — каза Мардж. — Иначе смъртоносните погледи на Вивиан щяха да унищожат горката Емили.
	— Ти нямаш ли си работа, та се заяждаш със съпругата ми?
	— Не се заяждам. На нейна страна съм. Ако Лиз излезе с бившата си — красива и наскоро разведена жена при това — и аз бих се опитала да я унищожа с поглед.
	— Жени!
	— О, моля те. Не се занасяй. Нима на теб ти е приятно с повод и без повод да чуваш името Уолтър? Дори на мен ми втръсна.
	— Тя работи за него — посочих в опит да омаловажа забележката. — Нормално е.
	— Нима? Как се казва моят шеф? — Не отговорих и тя продължи: — А и на кого му пука, че работят заедно, тренират заедно, пътуват заедно, летят заедно с частния му самолет, нали? Не е важно, разбира се, че споменава името на своя шеф милиардер по-често от твоето. Ти си толкова извисен, че не изпитваш нито капчица ревност.
	— Да ме ядосаш ли целиш?
	— Нищо подобно. Но искам да ми разкажеш как мина уикендът ти, след като се прибрахте вкъщи. Явно не си повдигал темата за новата банкова сметка и апартамента в Атланта. Или?
	— Не съм. В събота си легнахме рано. Всички бяхме изморени. А в неделя всъщност си почивах.
	Разказах й накратко какво са правили Вивиан и Ландън.
	— Е, предвиждах го — отбеляза сестра ми.
	— Какви ги говориш?
	— Не забеляза ли как те гледаше след случая с пчелата?
	Помнех изражението й, но не исках да си призная.
	— Просто беше притеснена за Ландън — казах.
	— Не. Притесни се, защото Ландън дойде при теб да я утешиш, а не при нея. И на Лиз й направи впечатление.
	Спомних си как си помислих същото и замълчах.
	— И какво предприема тя? — продължи Мардж. — В неделя прекарва цял ден с Ландън, после я изпраща в класната стая, преди ти да успееш да я целунеш.
	— Откъде знаеш?
	— Мама ми се обади. Сторило й се странно.
	— Не си в ред — възразих, внезапно усетил, че трябва да се защитя. — Правиш от мухата слон.
	— Възможно е — съгласи се тя. — Надявам се да си прав.
	— И престани да говориш така за Вивиан. Недейте да се взирате под лупа в постъпките й. През последните седмици е подложена на огромно напрежение.
	— Имаш право. Прекалих. Съжалявам. — Настъпи мълчание. — Какво правиш сега?
	— Сменяш темата?
	— Старая се. Вече се извиних.
	— Ландън е на урок по пиано. Аз се разхождам. Реших да изгоря още малко калории преди вечеря.
	— Браво! Между другото, лицето ти е отслабнало.
	— Едва ли е проличало толкова бързо.
	— О, личи и още как! В събота направо ахнах.
	— Правиш ми мили очи, за да не ти се сърдя.
	— Никога не ми се сърдиш. Толкова обичаш да угаждаш на хората, че сигурно ще се косиш дали не си ми наранил чувствата, защото си прекъснал телефонната връзка.
	Засмях се.
	— Чао, Мардж.

	* * *

	Въпросът е, че колкото и да негодувах, не можех да се отърся от съмнението, че в думите на Мардж има повече от зрънце истина. Единствено приятната неделна вечер не се вместваше гладко в теорията на сестра ми, но дори неочакваната топлота на Вивиан можеше да се обясни с чувството, че е затвърдила безспорната си главна роля в живота на Ландън.
	От друга страна, всичко изглеждаше противоестествено. Какво като Ландън се е сгушила при мен, след като я ухапа пчелата? Аз не бих се смутил, ако бе потърсила утеха при Вивиан; в сплотените семейства хората не стават жертва на дребни битки за власт. С Вивиан бяхме екип.
	Или?

	* * *

	Когато Вивиан се върна от работа, веднага усетих, че не е в добро настроение. Попитах я как е минал денят й и тя се впусна в история за финансова директорка, подала двуседмично предизвестие за напускане. В компанията настанало брожение.
	— Уолтър направо побесня — каза тя на път към спалнята; влезе в дрешника и започна да се съблича. — Не го виня. Миналата седмица тя се съгласи да се премести в Атланта. Дори използва случая да договори бонус — и вече го взе — а сега ни уведомява, че отива на нова работа. Хората винаги се възползват от Уолтър. През цялото време виждам едно и също. До гуша ми дойде.
	Пак това име — неведнъж, а два пъти. Сетих се за забележката на Мардж.
	— Сигурно е взела решение за доброто на семейството си.
	— Не ме остави да довърша — отсече Вивиан; останала по сутиен, тя нахлузваше джинси. — На всичкото отгоре увещавала и други директори да я последват в новата компания. Носят се слухове, че неколцина обмислят предложението. Знаеш ли колко ще ощетят фирмата на Уолтър?
	Трети път — като заклинание.
	— Явно денят ти е бил тежък.
	— Беше ужасен — каза тя и грабна бяла тениска; неволно ми мина през ум колко е стилна Вивиан дори когато избира домашни дрехи. — Сега съм принудена да прекарвам още повече време в Атланта. Поне в близкото бъдеще.
	Чух ясно тази част.
	— Повече от четири дни?
	Тя разпери ръце с дълбока въздишка.
	— Недей да утежняваш и без друго отвратителния ден. Знам, че ти е неприятно. И на мен не ми е приятно. Нека поговоря с Ландън, после ще го обсъдим. Искам да разбера как е минал първият й ден в училището и да изпия чаша вино. Става ли?
	Без да дочака отговор, тя излезе от стаята.
	Докато двете бяха в дневната, приготвих бърза вечеря — пиле, ориз, глазирани моркови и салата. На масата Вивиан отново изглеждаше отнесена в свои мисли и напрегната. Ландън бърбореше безспир — разказа ни как в междучасието с Бодхи играли на дама и той скачал много добре, както и безброй други подробности от вълнуващия ден в училището.
	След вечерята разтребих кухнята, а Вивиан се качи горе с Ландън. Въпреки късния час реших да се обадя на Талиери, за да обсъдим репетицията утре и да се уверя, че е прегледал текста. От опит знаех, че колкото по-запознати са клиентите със сценария, толкова по-успешно прилагат указанията ми.
	Щом разговорът приключи, отгоре долетяха викове. Изкачих бързо стълбите и спрях пред прага на стаята. Вивиан държеше мокра хавлия; Ландън — по пижама и с мокра коса — плачеше и сълзите се стичаха по страните й.
	— Колко пъти съм ти казвала да не слагаш мокри хавлии в коша за пране? — изкрещя Вивиан. — И на тази рокля също не й е там мястото!
	— Извиних ти се! — изкрещя в отговор Ландън. — Не беше нарочно!
	— Сега всичко ще замирише на плесен и лекетата по дрехите няма да излязат.
	— Извинявай!
	— Какво става? — попитах.
	Вивиан се обърна към мен с ожесточено изражение.
	— Дъщеря ти си е съсипала новата рокля! С която беше в неделя!
	— Не беше нарочно — повтори Ландън със сгърчено лице; Вивиан вдигна длан и присви устни.
	— Знам. Но няма значение. Въпросът е, че си сложила в коша мръсната рокля и новата рокля, а отгоре си хвърлила мократа хавлия! Колко пъти да ти повтарям да простираш мокрите кърпи върху ръба на ваната, за да изсъхнат, преди да ги сложиш в коша!
	— Забравих! — извика Ландън. — Съжалявам.
	— Аз съм виновен — намесих се; за пръв път чувах правилото за мократа хавлия и за пръв път виждах двете да си крещят така; сцената ми напомни моята разпра с Ландън. — Казвам й да слага всичко мръсно в коша.
	— Тя знае какво трябва да прави! — отсече Вивиан и се обърна към дъщеря ни: — Нали?
	— Извинявай, мамо.
	— Утре ще ги занеса на химическо чистене — предложих. Сигурен съм, че няма да останат лекета.
	— Въпросът не е в това, Ръс! Тя не цени дрехите, които й купувам! Колко пъти да й повтарям едно и също!
	— Извиних се! — изпищя Ландън.
	Едно бе сигурно — Вивиан бе твърде ядосана, а Ландън — твърде изморена. Налагаше се да прекратя свадата.
	— Нека аз да я сложа да си легне — предложих.
	— Защо? За да й кажеш, че издребнявам?
	— Не, разбира се…
	— О, моля те. Саботираш ме, откакто тръгнах на работа… Но добре. Ще ви оставя насаме. — Тръгна към нашата спалня, но се обърна за последно към Ландън: — Много съм разочарована, че ти е безразлично какво ти казвам.
	Видях как посърна лицето на Ландън и ме стъписа ожесточението в гласа на Вивиан. Не успях да продумам обаче, защото Вивиан вече бе слязла по стълбите, а Ландън плачеше. Влязох в стаята и седнах на леглото. Разперих ръце.
	— Ела, бебче — прошепнах и тя се сгуши в мен; притиснах я в обятията си и усетих как трепери.
	— Не исках да си съсипя роклята — изхлипа.
	— Знам. Не се безпокой.
	— Но мама ми е сърдита.
	— Ще й мине след малко. Работният й ден е бил тежък и съм сигурен, че се гордее много с теб, защото днес си се справила чудесно в училище.
	Риданията на Ландън постепенно преминаха в тихичко подсмърчане. Избърсах сълзите й с пръст.
	— И аз се гордея с теб, Тиквичке.
	— Дядо ме нарича така, не ти.
	— Не може ли и аз да те наричам така?
	— Не.
	Усмихнах се въпреки тъжното й изражение.
	— Добре. Да ти казвам ли тогава… Магаренце?
	— Не.
	— Поничка?
	— Не. Казвай ми Ландън.
	— А бебче? Или скъпа?
	— Добре — кимна тя и отърка глава в гърдите ми. — Мама вече не ме обича.
	— Обича те, разбира се. Винаги ще те обича.
	— Защо тогава живее другаде?
	— Не живее другаде. Просто се налага да работи в Атланта — обясних. — Знам, че ти липсва.
	Прегърнал дъщеря си, усетих как сърцето ми се свива за малкото ни момиченце, несъмнено объркано като мен от случващото се със семейството ни.

	* * *

	Наложи се да прочета повече приказки от обикновено, докато Ландън най-сетне се успокои. Целунах я по бузата, пожелах й лека нощ и слязох долу.
	Сварих Вивиан да вади неща от дрешника си.
	— Готова е за целувка, ако искаш да се качиш при нея.
	Тя грабна мобилния си телефон и мина край мен, оставяйки купчина дрехи върху спалнята. Там лежаха два отворени куфара, наполовина пълни с повече от необходимото за тридневно пътуване. Имаше делово и неофициално облекло, както и рокли за вечерно парти. Почудих се защо взема толкова много багаж. Не смята ли да се връща вкъщи през уикенда? Щеше да го спомене все пак. Изведнъж обаче осъзнах, че не бива да очаквам подобно нещо. Щях да науча какво планира, когато поиска да разбера. Докато гледах куфарите, в ума ми отново изплуваха думите „служебен апартамент“. Когато преди малко излязох от стаята на Ландън, усещах дълбока празнота; сега на нейно място се появиха възли.
	Не издържах да се взирам в дрехите, отидох в кухнята и се почудих дали да си налея питие. Отказах се, застанах пред мивката и разсеяно погледнах към двора. Слънцето бе залязло неотдавна. Последните следи от дневното зарево изтляваха бързо, а луната още не бе изгряла. Притъмняващият небосклон ми се стори странно злокобен.
	Обзе ме страх. Колкото повече разсъждавах, толкова по-ясно проумявах, че вече нямам представа какво мисли съпругата ми. За мен, за Ландън. За нас. Някак си, въпреки дългите години с нея, тя се бе превърнала в непозната. Любихме се едва преди две нощи, но сега се питах дали е било от обич, или по навик — остатък от времето, прекарано заедно; по-скоро физически, отколкото емоционален жест. Това обяснение обаче, макар и тъжно, бе по-добро от другото — че се е любила с мен, за да ми отвлече вниманието, защото замисля нещо по-лошо, което дори не искам да си представям.
	Казах си, че не е вярно, и макар чувствата й към мен да са разколебани, тя винаги ще поставя на първо място най-доброто за семейството ни.
	Или?
	Не знаех. В същия момент чух тихия глас на Вивиан. Слизайки по стълбите, изрече името „Уолтър“ и го помоли да почака; явно не искаше да разбера, че говори по телефона. Предната врата се отвори и затвори. Не биваше, но се промъкнах в дневната. Завесите бяха спуснати, лампите — изгасени. Надникнах през пролуката между пердетата. Шпионирах съпругата си — нещо немислимо досега, но обзелият ме страх сломяваше волята ми. Разбирах, че не постъпвам правилно, но проточих врат и поотместих завесата — и после бе твърде късно да спра.
	Не долавях думите, ала Вивиан се засмя — радостен звук, който не бях чувал сякаш от години. Изуми ме обаче не само смехът, а и начинът, по който се усмихваше, блесналите й очи и сияйното изражение. Нямаше я онази Вивиан, която се бе прибрала намръщена от работа и се бе разкрещяла на Ландън. Раздразнителната съпруга, подминала ме безмълвно в стаята, бе изчезнала.
	Бях виждал това изражение на лицето на Вивиан в моменти на щастие — често в присъствието на Ландън. Бях го зървал обаче и когато бяхме сами и по-млади — тогава ухажвах жената, с която се бях запознал на коктейл в Ню Йорк.
	Вивиан изглеждаше влюбена.

	* * *

	Когато Вивиан влезе вкъщи, вече се бях оттеглил в кабинета. Страхувах се от думите, които може би ще изрека, и не я заговорих. Не исках да се изправям лице в лице с нея и се заставих да прегледам сценария за рекламата на Талиери — думите не значеха нищо, макар да ги препрочитах отново и отново.
	Усетих я как се помайва зад мен, но само за миг; после стъпките й се отдалечиха към спалнята, където отиваше, разбира се, да напълни до пръсване двата куфара.
	Останах един час в кабинета, сетне още един и още един. Вивиан най-сетне дойде да провери какво става. Изненада я, мисля, фактът, че не я потърсих аз. Познаваше ме добре и предполагаше, че ще се опитам да обсъдя инцидента с Ландън.
	Сега обаче — както тя неведнъж бе постъпвала с мен — я бях принудил да гадае какво се случва.
	— Ще си лягаш ли?
	— След малко — отговорих, без да се обръщам. — Имам работа.
	— Късно е.
	— Знам.
	— Не биваше да крещя на Ландън. Извиних й се, когато отидох да й пожелая лека нощ.
	— Радвам се — отвърнах. — Беше разстроена.
	Вивиан зачака. Не се обърнах. Усещах, че стои зад мен, но не добавих нищо.
	— Добре — въздъхна накрая тя. — Лека нощ.
	— Лека нощ — прошепнах, но докато изричах думите, се запитах дали всъщност не означават „сбогом“.

	* * *

	След тринайсет дни научих истината.
	На другия ден отидох в агенцията и открих идеална млада актриса за рекламата, която бях замислил; щяхме да я заснемем по-късно през септември, след като приключим с първите две. Репетирах с Талиери, а през следващия ден заснехме рекламата пред съда и завършихме озвучаването на втората реклама.
	Заснехме втората реклама и през следващата седмица представих презентациите си пред двама пластични хирурзи. От едната среща си тръгнах с усещането, че съм на път да се сдобия с втори клиент, и се заех да изготвя по-подробно предложение.
	Първо се запознах с уебсайта на лекаря и с брошурите, разпращани по пощата. Бяха дело на офис мениджъра му и не подчертаваха убедително предимствата, които бяхме обсъждали — безопасност, професионализъм, подобрена самооценка, съкратено време за възстановяване. Не се съмнявах, че ще разработя по-печеливша кампания. После прегледах десетина сайта на пластични хирурзи и се свързах с компютърния спец, за да се информирам за цените.
	После два дни обобщавах идеите си за бизнеса му в презентация.
	Часовете, през които не работех, посвещавах на Ландън и на домакинството. На прането. На двора. На хамстерите. Водех Ландън на училище, на пиано, на танци — в събота Вивиан я заведе на урока по рисуване — и шест пъти карахме колело. Ландън вече се бе усъвършенствала дотолкова, че за няколко секунди успяваше да пусне кормилото на гладка и равна отсечка.
	Отпразнувахме постижението с лимонада на задната веранда в очакване да видим отново белоглав орел.
	Колкото до Вивиан, тя се върна в петък вечерта и прекара почти целия уикенд с Ландън. Беше любезна към мен, но видимо ме държеше на разстояние. Посетих сам родителите си, а когато замина в понеделник сутринта, Вивиан отнесе още два препълнени куфара. В дрешника й вече бяха останали само рядко обличани дрехи. Каза ми, че ще използва служебен апартамент, но този път информацията не ме изненада.
	Не се върна цяла седмица. Всяка вечер в шест провеждаше видеоразговор с Ландън и от време на време ме подканваше да говорим насаме. Отказвах. Във вторник и в четвъртък ми се ядоса и затвори, защото не й угодих.
	Върна се в петък вечерта преди Празника на труда и ме свари неподготвен. Всъщност донякъде не очаквах изобщо да я видя, макар да не исках да си го призная. Ландън изпадна във възторг. Вивиан я взе от училище и я заведе на танци. После я сложи в леглото. Съобщи ми, че е мой ред, качих се горе и прочетох четири книжки, защото се страхувах да остана насаме с Вивиан.
	Тя обаче не каза нищо страшно. За „среща“ не можеше и дума да става — дори аз не бях в настроение — но Вивиан изглеждаше неузнаваемо дружелюбна и разговорлива; само че не бях в настроение и за това.
	Съботата и неделята бяха спокойни дни. Почти през цялото време Вивиан бе с Ландън; двете излизаха сами, а аз работих, изчистих къщата, прегледах рекламите, отбелязах си някои идеи и посетих родителите си. Отбягвах Вивиан, вече наистина уплашен от това, което ще ми каже.
	В понеделник — Деня на труда — Мардж и Лиз устроиха барбекю в дома си. Вивиан, Ландън и аз прекарахме почти целия следобед там. Не исках да се връщам вкъщи, защото знаех какво ме очаква.
	Оказах се прав. След като прочетох приказките на Ландън и изгасих лампите, Вивиан ме чакаше, седнала до масата в трапезарията.
	— Трябва да поговорим — каза тя.
	От думите й си спомням само несвързани фрази, но схванах основното. Просто се случило, каза ми. Не го предвиждала. Влюбила се в Уолтър. Отивала да живее в Атланта. Нямала нищо против да го обсъдим следващата седмица, но щяла да пътува до Флорида и Вашингтон, а и на мен ми било необходимо време да премисля. Не виждала смисъл да спорим; нямало нищо общо с мен; някои неща просто се случват. Щяла да тръгне тази вечер. Казала на Ландън, че пак ще работи извън града, но не й обяснила, че ме напуска. Засега така било по-лесно, но за Ландън сме щели да говорим, когато чувствата поулегнат.
	И толкова. Частният самолет вече я очаквал.


>	14.
>	Шок

	Когато бях в колежа, с приятелите ми подхващахме уикенда около три в четвъртък и го приключвахме с успиване в неделя. Дани Джаксън, едно от момчетата, с които излизах най-често, изучаваше същата дисциплина и се засичахме на много лекции. Предвид многобройната студентска популация в Университета на Северна Каролина ми се струваше, че боговете, определящи учебната програма, явно са решили да ни срещат по-често.
	Дани бе добросърдечно и общително момче, родено и отрасло в Мобайл, Алабама. Имаше красива по-голяма сестра, която излизаше със защитник на „Кафявите тигри“. Дани никога не изричаше лоша дума за родителите си; намираше ги за страхотни и се шегуваше, че са му предали това качество, защото и аз го намирам за страхотен. Където и да поисках да отидем — за бургер в два през нощта, на парти в пансиона или да гледаме бейзболен мач в местния спортен бар — той винаги беше на линия. Срещнехме ли се, подхващахме разговора си от там, където бе приключил, дори да не се бяхме виждали няколко седмици. Дани обичаше бира, но в главата му имаше автоматичен предпазен бутон, който го възпираше да се напие. Това го отличаваше съществено от останалите университетски питомци, за които смисълът на пиенето бе да се натаралянкат до козирката.
	Веднъж в събота вечерта с Дани бяхме с още няколко момчета в един от по-населените колежански барове. Последните изпити се мержелееха злокобно на хоризонта и повечето бяхме на тръни, но разбира се, се правехме на непукисти. Всички подминахме границата на приятното замайване от алкохола — с изключение на Дани, чийто бутон се включи безотказно.
	Обадиха му се по телефона малко след единайсет; нямам представа как го чу да звъни в шумния бар. Чу го обаче, погледна екрана, стана и излезе навън. Не обърнахме внимание. Че защо? Не ни направи впечатление и как когато се върна, Дани мина край масата ни и се упъти право към бара.
	Видях го как се вклинява в редицата пред плота и махва на бармана. След няколко минути получи питието си, но когато се обърна, забелязах, че е коктейл — висока чаша със златистокафеникава течност. После тръгна към другия край на залата, сякаш напълно ни е забравил.
	От всички там аз вероятно бях най-близкият му приятел. Последвах го. Стоеше облегнат на стената до тоалетната. Когато наближих, отпи голяма глътка и пресуши една трета от чашата.
	— Какво пиеш? — попит ах.
	— Бърбън.
	— Уха! Доста голяма доза.
	— Казах им да напълнят чашата.
	— Да не би да съм пропуснал облога, че Пабст ще вземе сребърния, а не златния медал?
	Не беше остроумно и не знам защо го казах. Единственото обяснение е, че поведението му ме изнервяше.
	— Това пие татко — каза Дани.
	За пръв път забелязах шокираното му изражение. Не беше следствие от алкохола. Причината бе друга.
	— Добре ли си? — попитах.
	Той пак отпи. Чашата вече бе наполовина празна. Дани щеше да се напие за много кратко време.
	— Не. Не съм — отговори той.
	— Какво стана? Кой се обади?
	— Мама… Мама се обади… — Стисна с пръсти горния край на носа си. — Каза ми, че татко е починал.
	— Баща ти?
	— Загинал в катастрофа. Разбрала преди минути. Патрулен полицай дошъл вкъщи.
	— Това е… ужасно. — Наистина нямах думи. — Може ли… да ти помогна някак? Да те откарам вкъщи?
	— Ще ми купи самолетен билет за утре. Не знам какво ще правя с изпитите. Ще ми разрешат ли да се явя следващата седмица?
	— Не знам, но в момента това не ти е основната грижа. Добре ли е майка ти?
	Мълча дълго, преди да отговори. Взираше се сляпо в далечината.
	— Не. — Допи бърбъна. — Не е. Трябва да седна.
	Поведох го към масата. Не изглеждаше пиян въпреки огромното количество алкохол, което бе погълнал. Седеше до нас и мълчеше. Не каза на другите, че баща му е починал, и час по-късно го откарах в апартамента му.
	В неделя той си замина за вкъщи, както ми беше казал. И макар да бяхме приятели, оттогава нито съм го чувал, нито съм го виждал.

	* * *

	— Чакай — каза Мардж; след като във вторник заведох Ландън на училище, сестра ми дойде веднага вкъщи и седнахме до масата в кухнята. — Просто си е… тръгнала?
	— Снощи — кимнах.
	— Каза ли поне, че съжалява?
	— Не помня — поклатих глава. — Не мога дори… ммм…
	Мислите ми блуждаеха; противоречиви чувства — шок, страх, неверие и гняв — ме запращаха от една крайност в друга. Знаех, че съм го направил, но не помнех как съм закарал Ландън на училище; пътуването се бе изтрило от съзнанието ми.
	— Ръцете ти треперят — каза Мардж.
	— Да… Добре съм. — Поех си дълбоко дъх. — Не си ли на работа? Ще забъркам яйца.
	По-късно Мардж ми разказа как съм станал от масата и съм отишъл до хладилника; отворил съм го, после явно съм решил, че по-скоро ми се пие кафе. Застанал съм пред шкафа с кафето, но първо съм отворил бюфета с чашите и съм занесъл две на масата. Сетне съм ги върнал до машината за кафе, тръгнал съм към килера, върнал съм се с купа и…
	— Аз ще приготвя закуска — предложи тя.
	— Ммм?
	— Седни.
	— Няма ли да ходиш на работа?
	— Ще си взема почивен ден. — Извади мобилния си телефон. — Седни. Връщам се след минута. Трябва да уведомя шефа.
	Отпуснах се тежко на стола и мисълта, че Вивиан ме е напуснала, ме връхлетя отново. Че е влюбена в шефа си. Отишла си е. Погледнах към Мардж, която отваряше вратата към задната веранда.
	— Къде отиваш?
	— Ще се обадя на шефа си.
	— Защо ще му се обаждаш?

	* * *

	Мардж остана с мен цял ден. Взе Ландън от училище и я заведе на урока по пиано. Лиз дойде след последния си сеанс и двете заедно не само приготвиха вечеря, но и забавляваха Ландън, а после й помогнаха да се подготви за лягане. Лелите й не идваха често да си играят с нея и тя бе на седмото небе, че е център на допълнително внимание.
	И това ми го разказа Мардж. Не помня нищо, както не помня и пътуването до училището. Не съм забравил единствено как гледах часовника в очакване Вивиан да се обади. Напразно.

	* * *

	На другата сутрин, след по-малко от три часа сън, се надигнах от леглото като след препиване и с изопнати нерви. Струваше ми огромно усилие да се изкъпя и избръсна — нещо, което бях пропуснал предишния ден. Не бях и ял кой знае колко — няколко хапки на закуска и вечеря — но представата за храна бе немислима.
	Мардж ми подаде чаша кафе още щом влязох в кухнята, после започна да пълни чиния.
	— Седни — каза ми. — Трябва да сложиш нещо в стомаха си.
	— Какво правиш тук?
	— Как ти изглежда? Дойдох да ти приготвя закуска.
	— Не те чух да чукаш.
	— Не съм чукала. След като си легна, взех ключа за къщата. Нали не възразяваш?
	— Не. — Надигнах чашата с кафе, отпих глътка и вкусът му ми се стори някак особен; въпреки приятния аромат, стомахът ми оставаше свит.
	Все пак дръпнах стола до масата и седнах. Мардж сложи пред мен чиния, препълнена с яйца, бекон и препечен хляб.
	— Не ми се яде — признах.
	— Лошо — поклати глава тя. — Ще ядеш, дори да се наложи да те вържа за стола и да те натъпча насила.
	Прекалено изтощен да споря, се заставих да хапна няколко залъка; всяка хапка ми струваше по-малко усилия от предишната, но успях да изям едва половината храна в чинията.
	— Тя ме напусна.
	— Знам — каза Мардж.
	— Не пожела да се опитаме да преодолеем разрива.
	— Знам.
	— Защо? Къде сбърках?
	Мардж вдиша веднъж от инхалатора, печелейки време и напълно наясно, че започне ли да обвинява или да критикува Вивиан, само ще задълбочи емоционалния ми смут.
	— Не мисля, че си допуснал грешка. Просто отношенията са трудно нещо и изискват взаимно старание.
	Вярно твърдение, но изобщо не ме успокои.

	* * *

	— Сигурен ли си, че не искаш да остана с теб днес? — попита Мардж.
	— Нередно е да настоявам пак да не ходиш на работа — отговорих.
	Храната изглежда поуравновеси душевното ми състояние. Все още не се чувствах добре обаче. Никак даже. Емоциите не прииждаха на грамадни вълни като вчера, но продължаваха да бушуват. Чувствах се извън релси, ала се надявах да се справя с основното. Да заведа Ландън на училище и да я взема след часовете. Да я заведа на урока по балет. Да поръчам пица за вечеря. Усещах, че не разполагам с умствена и емоционална енергия за нищо друго; нямах сили дори да прочета вестника и да пусна прахосмукачката. Целта ми бе да остана на крака и да се погрижа за дъщеря си.
	Явно не успях да вдъхна увереност на Мардж.
	— Ще ти се обаждам.
	— Добре — съгласих се, но знаех, че дълбоко в себе си се страхувам да остана сам.
	Ами ако се разпадна на парчета, когато тя си тръгне? Или рухна като целия си свят?
	Вивиан ме бе напуснала.
	Беше влюбена в друг мъж.
	Бях ужасен и безполезен съпруг; бях се провалил.
	Разочаровах я и сега бях останал сам.
	„Боже — помислих си, щом вратата се затвори зад Мардж. — Сам съм.“
	Ще умра в самота.

	* * *

	Докато Ландън беше на училище, вървях. От единия край на къщата до другия; после часове наред обикалях кварталните улици. Въпросите за Вивиан ме връхлитаха като безкрайни удари на таран. В Атланта ли е, или в друг град? Свободен ден ли си е взела, за да се нанесе в апартамента, или е в офиса? Чудех се какво ли прави — представях си я как говори по телефона в кабинета си, как крачи бързо по коридора, понесла купчина книжа; представях си ту лъскав и модерен офис, ту тесни и душни стаички. Питах се дали Спанерман е с нея; дали се смее до него, или седи зад бюрото си, обронила глава. Непрекъснато проверявах телефона си с надеждата да ми се обади; търсех съобщения и пропуснати обаждания. Не се отлепях от телефона. Исках да чуя гласа й, исках да ми каже, че е сгрешила и ще се върне вкъщи. Исках да ми каже, че още ме обича. Исках да ме помоли да й простя и с цялото си сърце бях убеден, че не бих се поколебал. Още я обичах; представата да живея без нея ми изглеждаше немислима.
	През цялото време продължавах да се питам къде сбърках. Сгреших ли, че напуснах работа? Или че напълнях? Или работех твърде много, преди да напусна агенцията? И кога нещата започнаха да се объркват? Кога станах заменим? Как можа да ни напусне? Как можа да напусне Ландън? Дали възнамерява да отведе и нея в Атланта?
	Последният въпрос бе най-мъчителен и най-непосилен. Когато най-сетне се върнах вкъщи, бях изтощен. Реших да подремна, но щом легнах, умът ми заработи трескаво. Мардж се обади три пъти и осъзнах, че още не съм казал на родителите си какво се е случило. Самият аз обаче не исках да повярвам.
	Исках това да е сън.
	В ранния следобед взех Ландън от училището, макар бурята у мен да продължаваше да вилнее. Тя ме помоли да отидем за сладолед. Изцеждайки последните си сили, стигнах някак до „Деъри Куин“. И някак съумях да я заведа навреме на урока по танци.
	Реших да се разходя, докато чакам урокът да приключи. Не съм силен човек. Преди да прекося тротоара пред търговския център, сълзи замъглиха очите ми; закрих лице с длани и раменете ми се разтърсиха.

	* * *

	— Кога ще се върне мама? — попита ме Ландън; върху масата имаше кутия с пица и аз оставих преполовеното си парче в чинията.
	— Не знам, скъпа. Не съм говорил с нея. Ще ти кажа, щом разбера.
	Дори отговорът ми да й се стори странен, тя не го показа.
	— Казах ли ти, че в междучасието с Бодхи намерихме костенурче?
	— Костенурче ли?
	— Играехме на замръзванка и го видяхме до оградата. Беше много сладичко. Бодхи също го видя и каза, че е много сладичко. Дадохме му да яде трева, но не беше гладно. После дойдоха всички деца и учителката. Помолихме да го сложим в кутия и да го занесем в класната стая и тя ни разреши!
	— Изглежда интересно.
	— Да! Учителката сложи костенурчето в кутия за моливи. После всички тръгнахме след нея към класната стая. Костенурчето беше уплашено и все се опитваше да излезе, но не можеше, защото се хлъзгаше по стените на кутията. После поискахме да му измислим име, но учителката каза, че може би е по-добре да не го правим, защото ще го пусне на свобода.
	— Не пожела да го задържите?
	— Каза, че сигурно тъгува за майка си.
	В гърлото ми заседна буца.
	— Да. Сигурно…
	— Но ние с Бодхи му измислихме име. Нарекохме го Ед.
	— Костенурчето Ед?
	— Харесваше ни и Марко.
	— Откъде знаете, че е момче?
	— Просто знаем.
	— О…
	Колкото и изтерзан да се чувствах, неволно се усмихнах.
	Усмивката бързо угасна.

	* * *

	Докато прибирах останките от пицата в найлонови пликчета, Вивиан се обади. Видях снимката й върху екрана на телефона и сърцето ми внезапно заби трескаво. Ландън гледаше телевизия в дневната и аз излязох на задната веранда. Поех си дъх, преди да приема обаждането.
	— Здравей — постарах се гласът ми да прозвучи, сякаш между нас всичко е нормално, макар всъщност нищо да не беше нормално. — Как си?
	Тя се поколеба.
	— Добре. А ти?
	— Малко странно е тук — отвърнах. — Но се справям. Къде си сега?
	Тя явно се подвоуми дали да отговори.
	— В Тампа съм — рече най-сетне. — Край теб ли е Ландън? Или вече е в банята?
	— Още не. В дневната е.
	— Може ли да се чуя с нея?
	Отново си поех дъх, за да се успокоя.
	— Не трябва ли да поговорим двамата, преди да ти я дам?
	— Не съм сигурна, че е добра идея, Ръс.
	— Защо?
	— Защото не знам какво искаш да ти кажа.
	— Какво искам да ми кажеш? — повторих. — Искам втори шанс за нас, Вивиан. — Пренебрегнах оглушителното мълчание отсреща. — Още имам чувството, че не съм наясно какво всъщност се случва. Възможно е да го преодолеем. Да се посъветваме с терапевт.
	— Моля те, Ръс — прекъсна ме тя с напрегнат глас. — Бих искала да поговоря с Ландън. Липсва ми.
	„А аз? Не ти ли липсвам? Или сега си с Уолтър?“ — Мисълта се появи неканена и придружена от представата как съпругата ми се обажда от хотелски апартамент, а Уолтър гледа телевизия в съседното помещение. Едва успях да вляза вкъщи и да извикам на дъщеря си:
	— Ландън! Мама е! Иска да говори с теб по телефона!

	* * *

	Не се сдържах. Подслушвах разговора, макар че Ландън се върна в дневната. Чух я да разказва на Вивиан за костенурчето; каза „обичам те“ и я попита кога ще се върне. Не чух отговора, но по изражението на дъщеря ми разчетох, че не й хареса.
	— Добре, мамо — каза тя накрая. — И ти ми липсваш. Утре ще говорим пак.

	* * *

	Вивиан знаеше, че когато си лягам, включвам телефона си на самолетен режим. Старите навици умират трудно и онази вечер не бе изключение. Сутринта го включих и видях, че е оставила две гласови съобщения.
C>
	Разбирам, че искаш да говориш с мен. Ще говорим, но когато и двамата сме готови. В момента не мога да ти кажа друго. Искам да знаеш, че това не се случи нарочно, и разбирам колко те нараних. Иска ми се да не беше така, но и не искам да те лъжа.
	Обаждам се главно заради Ландън. Сега съм ужасно заета с преместването на офиса, фонда на Уолтър и постоянните командировки. Още не сме влезли в час след пътуването до Вашингтон, а този уикенд летим за Ню Йорк. И понеже пътувам много, вероятно е добре Ландън да живее с теб известно време. Искам първо да се установя тук и да й обзаведа стая, но в момента нямам време. Както и да е, мисля, че е важно засега да не казваш на Ландън какво става. Стресът в училището й стига и ще се изтощи съвсем. Освен това мисля, че е редно да й го кажем заедно. Чакай… Ще се обадя пак. Не искам гласовата ти поща да ме отреже.
C$
	Второто съобщение започваше от там, където бе прекъснала.
C>
	Днес говорих с психолог как е най-добре да съобщим на Ландън. Според нея най-уместно е да подчертаем, че сме решили известно време да живеем отделно, без да споменаваме за раздяла или развод. И, разбира се, двамата трябва да я уверим, че това няма нищо общо с нея и че я обичаме. Ще го обсъдим по-подробно на живо, но бъди сигурен, че се опитвам да постъпя както е най-добре за Ландън. Ще обсъдим също и кога е добре да дойде в Атланта.
C$
	Кратка пауза.
C>
	Е, това е, мисля. Пожелавам ти приятен ден.
C$

	* * *

	Пожелавам ти приятен ден?
	Шегува ли се? Седнал на ръба на леглото, пуснах съобщенията няколко пъти. Търсех нещо, мисля, което да ми подскаже, че тя все още държи на мен. Дори да имаше нещо такова, не го чух. Чух какво иска, завоалирано като загриженост за Ландън, и коварството ме вбеси. Докато размишлявах, телефонът ми звънна.
	— Здрасти — каза Мардж със съчувствен тон. — Обаждам се да проверя как си.
	— Няма седем!
	— Знам, но си мислех за теб.
	— Ами… всъщност съм ядосан.
	— Защо?
	— Вивиан ми е оставила две съобщения.
	Предадох й съдържанието възможно най-добре.
	— Леле. Това ли получи за „добро утро“? Не е чаша ароматно кафе, нали? Говорейки за което, в момента завивам по алеята ти. Отключи вратата.
	Станах от леглото и слязох долу. Докато отворя, Мардж вече излизаше от колата с две чаши от стиропор. Беше облечена за работа.
	— И тук мога да си сваря кафе — казах й.
	— Знам. Но исках да те нагледам. Спа ли снощи?
	— Четири-пет часа.
	— И аз не спах много.
	— Заради Лиз ли?
	— Не. Притеснявах се за теб. Да влезем вътре. Събуди ли се Ландън?
	— Още не.
	— Искаш ли да я подготвя за училище, докато си изпиеш кафето?
	— Не съм излязъл от строя.
	— Знам. Всъщност се справяш по-добре, отколкото бих успяла аз на твое място.
	— Съмнявам се.
	Тя ме изненада, като се пресегна и ме докосна по бузата — не помнех да го е правила досега.
	— Не се е налагало да те смъквам от водната кула, нали?

	* * *

	Благодарение на кафето и на помощта на Мардж по пътя към училището се чувствах малко по-добре от предишния ден. Ландън бърбореше на задната седалка. Разказваше ми какво е сънувала — някаква жаба, която при всеки скок си меняла цвета — и невинната й ведрост бе точно от каквото се нуждаех.
	Вкъщи се заставих да облека спортен екип. Не бях тичал, откакто Вивиан си тръгна — първите пропуснати дни, след като поднових кросовете — и се надявах физическото усилие да възвърне нормалното ми състояние. Чувствах се добре, въпреки че пробягах няколко мили повече. Преди да се изкъпя обаче, вече мислех отново за Вивиан. Гневът ми бе стихнал, заменен от завладяваща тъга.
	Усещането бе непоносимо, а не исках да се изправя срещу още един ден като предишните два. Трябваше да се заема с нещо. С каквото и да било. Желанието ми за работа бе нулево, но се насилих да отида в кабинета. Щом седнах зад бюрото и видях снимката на Вивиан, осъзнах, че не бива да оставам вкъщи. Тук имаше твърде много спомени; твърде много причини, отприщващи потока на чувствата.
	Време е, реших, да посетя офиса си.
	Взех си лаптопа и отидох. Рецепционистката във фоайето се изненада да ме види, но ме информира както винаги, че няма съобщения за мен. За пръв път наистина ми беше все едно.
	Отключих офиса си. Нищо не бе променено от последното ми идване преди седмици и по бюрото имаше тънък слой прах. Въпреки това оставих лаптопа върху него и си отворих имейла.
	Десетки съобщения, повечето автоматични разплащателни извлечения и спам. Изтрих възможно повече и пренасочих фактурите в съответните папки. Останаха имейлите с линкове към записите на рекламите. Презентацията за пластичния хирург бе готова; беше ред на Талиери. Прегледах бележките си от предишния уикенд; от шестте дубъла, заснети пред съда, три определено не ставаха. Трите годни сведох до два. Талиери изглеждаше по-добре в началото на втория и в края на първия. С известен монтаж — имах основния софтуер в компютъра — щях да сглобя двете части. Никога не подценявайте магията на киното!
	Нещо повече — харесах го на записите. Бях сигурен, че и другите зрители ще го харесат. Талиери изглеждаше точно както се надявах — почтен, компетентен и симпатичен — и не само; беше фотогеничен. Може би заради естествената светлина, но в сравнение с предишните реклами имаше значително подобрение.
	Монтажът на втората реклама изискваше повече усилия. Имаше различни сцени, заснети от всевъзможен ъгъл — включително особено красива сцена с коне, пасящи на ливада — и с много хора. Понеже не разполагах с необходимите сили и време да отсявам вариантите, реших да се съсредоточа върху първата реклама.
	Софтуерът ми не беше професионален, но вече бях говорил с най-добрия монтажист на свободна практика в града. Бавно, но сигурно се залових за работа. По обяд се насилих да изям супата, която си бях поръчал от закусвалнята, после продължих да дообработвам рекламата, докато стана време да взема Ландън от училище.
	Не беше лек ден. Отклонеше ли се вниманието ми — дори за секунда — емоционалният смут и въпросите се връщаха. Ставах и започвах да крача напред-назад или заставах пред прозореца с чувството, че се задушавам в непроветривата стая. С цялото си същество усещах, че няма смисъл да продължавам напред.
	Неотменно обаче — защото да се вглъбя в работата бе единствената ми надежда за спасение — се връщах зад бюрото и се опитвах да се съсредоточа върху дълга си към Талиери.

	* * *

	— Чувствата ти са нормални — увери ме Лиз на задната веранда по-късно вечерта, след като й разказах какво преживявам.
	Двете с Мардж отново бяха дошли вкъщи след работа. Мардж бе донесла пластилин и двете с Ландън седяха на пода и правеха най-различни фигурки.
	— Преживял си дълбок шок. Всеки би се разстроил.
	— По-зле съм — признах. — Едва се удържам да не рухна напълно.
	С Лиз бяхме разговаряли стотици пъти, но сега за пръв път изпитвах необходимост да разговарям с нея. Денят ме бе изчерпал до краен предел. Исках единствено да избягам или да се спотая на тъмно и усамотено място. Заради Ландън обаче не можех да го направя. А и едва ли щеше да ми помогне; все пак щях да взема мислите си, където и да отида.
	— Каза ми, че си отишъл на работа — напомни ми тя. — Завел си Ландън на училище, а после на урок по пиано. И е вечеряла.
	— Пътьом взех сандвичи.
	— Няма значение. Научи се да се щадиш. Справяш се не по-зле от всеки друг. Особено с чувствата.
	— Не чу ли какво ти разказах?
	— Чух, естествено. Знам, че изглежда непоносимо, но вярваш или не, добре е да не потискаш емоциите си, а да ги изпиташ. Една стара поговорка гласи: „Единственият изход е да преминеш“. Разбираш ли смисъла?
	— Не съвсем. По пък и мозъкът ми сякаш не работи на пълни обороти. Рекламата, която сглобявах днес, утре сигурно ще ми се види ужасна.
	— Но ако не ти хареса, ще я преработиш, нали?
	Кимнах. Налагаше се. Понеже Вивиан си бе разкрила своя сметка, аз щях да плащам всичко, включително ипотеката.
	— Добре. И това ще е още една стъпка напред. Колкото до предишната тема, мнозина мислят, че е здравословно да потискаш чувствата или да ги отбягваш. Понякога е така, особено след време. Но непосредствено след тежко събитие често е по-добре да позволиш на емоциите да изплуват на повърхността и да ги преживееш изцяло, напомняйки си, че ще отминат. Напомняй си, че чувствата ти не определят твоята същност.
	— Дори не знам какво значи това.
	— В момента си тъжен, но не си тъжен човек и невинаги ще бъдеш тъжен. В момента си ядосан, но не си гневен човек и невинаги ще бъдеш гневен.
	Замислих се върху думите й и поклатих глава.
	— Искам само чувствата ми да не са толкова разтърсващи. Как се прави това?
	— Продължавай да действаш както досега. Спортувай, работи, грижи се за Ландън. В крайна сметка времето ще си каже думата.
	— Колко време?
	— Различно е при всеки. Но с всеки ден ще се чувстваш по-малко уязвим, по-силен и решителен. Ако днес си се замислял за Вивиан през пет минути, може би следващата седмица ще мислиш за нея през десет минути.
	— Иска ми се да щракна с пръсти и всичко да е приключило.
	— Всеки на твое място би го поискал.

	* * *

	По-късно същата вечер Ландън говори онлайн с майка си и си легна. Аз останах с Мардж и Лиз. През повечето време Мардж просто ни слушаше търпеливо.
	— Какво показва опитът ти, Лиз? — попитах. — Дали ще се върне?
	— Честно казано, виждала съм и двата случая — отговори тя. — Понякога хората объркват любовта с увлечението и когато блясъкът изчезне, решават, че са допуснали грешка. Друг път наистина е любов и новата връзка се оказва трайна. Има и трета възможност — увлечението ти отваря очите, че любовта към предишния човек е изчезнала.
	— Как да постъпя? Тя не иска дори да говори с мен.
	— Не знам дали можеш да направиш нещо. Колкото и да ти се иска, не си в състояние да контролираш никого.
	Прииска ми се питие, за да забравя и просто да не ме е грижа — поне за малко — но макар в хладилника да имаше бира, се въздържах, защото се страхувах, че започна ли да пия, няма да спра, докато не изпразня хладилника.
	— Не искам да я контролирам. Искам само да поиска да се върне.
	— Знам — кимна Лиз. — Ясно е, че я обичаш.
	— Мислиш ли, че още ме обича?
	— Да — отговори тя. — Но в момента не е същата любов.
	Обърнах се към Мардж:
	— Какво ще стане, ако тя поиска Ландън да отиде при нея в Атланта?
	— Ще се бориш. Ще наемеш адвокат и ще отстояваш правото си да остане при теб.
	— А ако Ландън поиска да отиде? — Усетих, сълзите ми напират. — Ако предпочете да е с майка си?
	Мардж и Лиз замълчаха.

	* * *

	В петък заведох Ландън на училище и на танци, а през останалото време се зарових в работа. Оцелявах с мъка. После дойде уикендът. Съветите на Лиз се превърнаха в мантра — спортуване, работа, грижи за Ландън. Нямаше да посещавам офиса, но смятах да ги следвам неотстъпно.
	Събудих се рано и пробягах седем мили — най-дългия ми крос от години. Закусих насила и нахраних Ландън. Докато тя си играеше, довърших монтажа на първата реклама и подхванах втората. Заведох Ландън на урока по рисуване и продължих да работя, докато я чаках. Разбрах, че е измайсторила ваза. Занесе я внимателно до колата, да не би да я удари някъде.
	— Следващата седмица трябва да я вземем, за да я изрисувам — обясни ми. — Ще нарисувам жълти цветя. И може би розови мишчета.
	— Мишчета?
	— Или хамстер. Но хамстерите се рисуват по-трудно.
	Нямах представа защо, но какво ли знам аз?
	— Добре. Цветя и мишчета.
	— Розови мишчета.
	— Още по-добре — кимнах. — Готова ли си да отидем при баба?
	Помогнах й да се качи в колата. Беше крайно време да кажа на родителите си, че Вивиан ме е напуснала. Мардж настоя да е до мен, когато съобщавам новината, и Лиз предложи да излезе на разходка с Ландън. Извиках татко от гаража и той седна до мама.
	Разказах всичко на един дъх.
	Татко реагира пръв:
	— Не може да те напусне — намръщи се той. — Има дете.
	— Трябва да й се обадя — намеси се мама. — Сигурно я е прихванало нещо.
	— Нищо не я е прихванало. Каза ми, че е влюбена в него. Вече си има и свое жилище.
	— Кога се връща? — попита мама. — Ако дойде следващия уикенд, с баща ти няма да сме в града. Отиваме на гости на чичо ти Джо в Уинстън-Сейлъм. Има рожден ден.
	Джо — по-малкият брат на татко — бе техник и така и не се бе оженил, макар да имаше няколко дълготрайни връзки. Смятах го за страхотен чичо и помня как се чудех защо няма съпруга. Сега ми хрумна, че може би е предусещал нещичко.
	— Нямам представа кога ще се върне — отговорих.
	— Работата я е стресирала — заключи мама. — Изумяла е.
	— Как ще вижда Ландън? — попита татко.
	— Не знам.
	— Не иска ли да вижда Ландън? — настоя той.
	— Наистина трябва да й се обадя — угрижи се мама.
	— Няма да й се обаждаш, мамо — намеси се Мардж. — Това си е тяхна работа. Сигурна съм, че Вивиан ще дойде да види Ландън. Не е казала на Ръс кога точно, но предполагам, че ще е най-късно следващата седмица. Междувременно не бива да разпитваме Ръс и да правим планове. Представяте си колко трудна седмица е преживял, нали?
	— Имаш право — кимна рязко мама. — Съжалявам. Просто съм шокирана.
	— Няма нужда да се извиняваш, мамо — казах.
	Татко стана от дивана и отиде в кухнята.
	— Как се справяш? — попита мама.
	Прокарах пръсти през косата си.
	— Старая се.
	— Има ли начин да ти помогна? Да наглеждам Ландън?
	— Не. Вече е на училище и не е толкова трудно.
	— Да ви нося ли вечеря понякога? Ще те улесня ли така?
	Разбирах, че иска да направи нещо.
	— Чудесно — съгласих се. — Ландън харесва твоите ястия повече от моите.
	Усетих нещо студено да опира в рамото ми. Татко държеше по бира във всяка ръка и ми протягаше едната.
	— За теб е. В гаража съм, ако искаш да поговорим.

	* * *

	Двайсет минути по-късно влязох в гаража и татко ми посочи да седна на табуретка, а той се настани върху кутия с инструменти. Носех по още една бира за двамата; бях си наумил нещо, което не бях споменавал пред Мардж и Лиз, и исках да чуя мнението му.
	— Не знам дали мога — казах.
	— Какво?
	— Да бъда самотен баща. Да се грижа за Ландън. Може би ще е по-добре тя да живее с Вивиан в Атланта.
	Той отвори бирата.
	— Искаш да ти кажа, че съм съгласен с теб ли?
	— Не знам какво искам.
	— Това не е истинският ти проблем. Проблемът ти е, че се страхуваш.
	— Страхувам се, разбира се.
	— Така е, когато си родител. Стараеш се, но през цялото време се страхуваш да не прецакаш нещо. От децата се побелява най-бързо, мен ако питаш.
	— С мама не се страхувахте.
	— Страхувахме се, разбира се. Просто не се издавахме.
	Почудих се дали това е вярно.
	— Мислиш ли, че трябва да се боря за Ландън, както каза Мардж? Ако се стигне дотам?
	Татко прокара показалец по джинсите си и остави ивица грес.
	— Мисля, че си добър баща, Ръс. Адски добър. По-добър от мен със сигурност. И мисля, че Ландън има нужда от теб.
	— Има нужда и от майка си.
	— Може би. Но ти се погрижи за нея, когато трябваше. Знам, че не ти беше лесно, но го направи и тя е щастливо момиченце. Това е да си баща. Правиш каквото трябва и обичаш детето си с всички сили. Ти го направи и се гордея с теб. — Той замълча. — Е, това мисля.
	Опитах се да си спомня дали някога ми е казвал нещо подобно. Не беше.
	— Благодаря, татко.
	— Нали няма да се разплачеш?
	Засмях се въпреки всичко.
	— Не знам, татко.
	— Защо плачеш?
	Избърсах сълзата. Не знаех, че е там.
	— Напоследък ми идва отвътре.


>	15.
>	Ден след ден

	За разлика от приятеля си Дани аз виждах скръбта на моята майка, когато един след друг губеше близките хора, с които бе отраснала. Бях на тринайсет, когато почина дядо, на осемнайсет, когато почина баба, на двайсет и една, когато си отиде първият й брат, и на двайсет и осем, когато вторият напусна този свят.
	Мама винаги понасяше най-тежкото бреме. И четиримата крееха дълго, докато ги лекуваха, с надеждата отровата да убие рака, преди той да ги убие. Косите им окапваха, повръщаха, изнемощяваха и губеха паметта си. Имаше и болка. Винаги имаше непоносима болка. Към края имаше дни и нощи в интензивното отделение, където понякога те викаха от болка. Мама преживя всичко. Всяка вечер след работа отиваше или в домовете им, или в болницата и оставаше при тях с часове. Бършеше лицата им с влажна кърпа, хранеше ги със сламка; познаваше по име лекарите и медицинските сестри в три болници. Когато настъпеше моментът, помагаше за погребенията и винаги усещах, че въпреки присъствието ни се чувства самотна.
	През седмиците и месеците след четвъртото погребение очаквах да се съвземе както след предишните. Привидно не изглеждаше променена — носеше престилките си и се застояваше в кухнята — но беше по-мълчалива и от време на време я улавях как се взира през прозореца над мивката, откъсната от шума наоколо. Обяснявах си го с най-скорошната загуба, но в крайна сметка Вивиан предположи, че скръбта на мама е събирателна, и забележката й ми се стори съвсем правилна.
	Какво ли е да изгубиш всичките си близки? Неизбежно е, предполагам — във всяко семейство има последен оцелял — но след думите на Вивиан сърцето ми се свиваше при вида на мама. Чувствах се, сякаш загубата й е станала моя загуба, и започнах да наминавам по-често. Отбивах се два-три пъти седмично след работа и макар с мама да не обсъждахме какво преживяваме — и тя, и аз — около нас винаги витаеше всеобхватна скръб.
	Една вечер, два месеца след установяването на новата ми традиция влязох в двора и видях татко да подкастря живия плет, а мама да чака на верандата. Татко се престори, че не ме е забелязал и дори не се обърна.
	— Хайде да се разходим с колата! — каза ми мама. — Ти ще караш, разбира се.
	Тя тръгна решително към колата, отвори вратата отдясно, седна и я захлопна.
	— Какво става, татко?
	Той спря да подкастря плета, но не се обърна към мен.
	— Просто се качвай в колата. Важно е за майка ти.
	Послушах го и когато попитах къде отиваме, мама ми каза да потегля към пожарната.
	Поех объркан натам и щом наближихме, тя внезапно ми посочи да свърна надясно; след две преки ме насочи наляво. Вече знаех къде иска да отидем. Спряхме пред порта, заобиколена с дървета от двете страни. Пред нас се издигаше водната кула. Мама слезе от колата, без да продума. Последвах я.
	— Защо сме тук? — попитах.
	Тя наклони глава и погледът й пропълзя по стълбата към върха.
	— Знам какво се е случило — каза тя. — Когато Трейси и Мардж се разделиха. Знам колко отчаяна е била и как си дошъл тук при нея. Беше дете, но си я убедил да слезе и си я върнал в пансиона.
	Преглътнах възраженията — по-лесно е на думи, отколкото на дело. Нямаше смисъл да говоря; сега мама имаше думата.
	— Представяш ли си какво ми причини мисълта, че дъщеря ми едва не е умряла тук? Когато Мардж ми разказа, се запитах защо не се е обадила на мен или на баща си. Но знам отговора. Помежду ви има нещо чудесно и не мога да ти опиша колко се гордея с това. Не бяхме най-добрите родители, но поне ви научихме да се подкрепяте.
	Тя продължи да се взира във водната кула.
	— Изтърпя си наказанието, но не ни каза къде си бил през нощта. Исках да ти се извиня.
	— Няма за какво.
	Тя се обърна към мен и на лицето й се изписа дълбока тъга.
	— Имаш дарба. Чувствителен си и грижовен. И това е прекрасно. Разбрал си как да помогнеш на Мардж. Поел си болката й, споделил си я. Сега се опитваш да направиш същото с мен.
	Тя замълча, но долових, че предстои още.
	— Мислиш, че ми помагаш, но каквото и да направиш, не можеш да отнемеш тъгата ми. Вредиш обаче на себе си. Сърцето ми се къса и не искам да продължаваш така. Надмогвам скръбта ден след ден, но нямам сили да се безпокоя и за теб.
	— Не знам дали мога да спра да се безпокоя за теб.
	Тя ме докосна по бузата.
	— Знам. Но искам да опиташ. Просто си напомняй, че досега съм успявала да преживея най-лошите дни в живота си. Както баща ти и Мардж. Както си успявал и ти, разбира се. Ден след ден.
	По-късно същата вечер се замислих върху думите на мама. Беше права, разбира се, но не знаех, че колкото и трудности да бяхме преживели, най-лошите — наистина най-лошите — дни предстоят.

	* * *

	Девет хиляди триста и шейсет минути.
	Толкова бяха изтекли — приблизително, разбира се — откакто светът ми се преобърна и ми се струваше, че съм изпитал осезаемо как отминава всяка една от тях. Всички минути през изминалата седмица се изнизваха болезнено бавно и сякаш всяка клетка в тялото ми усещаше тиктакането на часовника.
	Беше понеделник, четиринайсети септември. Вивиан ме напусна преди седмица. Продължавах да мисля постоянно за нея и предишната вечер спах неспокойно. Сутрешният крос ме поободри, но докато се върна, бях загубил апетит. През миналата седмица бях отслабнал с още три килограма.
	Стрес. Върховната диета.
	Мисля, че още докато набирах телефонния номер, знаех какво ще направя. Казвах си, че искам само да разбера къде ще пътува Вивиан през тази седмица, но това не беше вярно. Помолих рецепционистката на Спанерман да ме свърже с Вивиан; обади ми се жена на име Мелани — била асистентка на Вивиан. Не знаех, че съпругата ми има асистентка, но явно не знаех доста неща за нея или може би никога не съм знаел нищо.
	Мелани ми обясни, че Вивиан провежда среща, и ме попита как се казвам. Излъгах. Отговорих й, че съм местен репортер и искам да разбера дали тази седмица ще е в Атланта, за да разговарям с нея. Асистентката ме информира, че днес и утре Вивиан ще бъде в офиса, но след това ще отсъства.
	После се обадих на Мардж; помолих я да вземе Ландън от училище и да я заведе на танци. Казах й, че искам да се срещна със съпругата си, но ще се прибера вкъщи късно вечерта.
	Атланта се намираше на четири часа път от Шарлот.

	* * *

	Не съм сигурен как точно си представях изненадващото посещение. В колата проигравах най-различни сценарии. Знаех само, че трябва да видя Вивиан; дълбоко в себе си таях надежда, че непристъпността й по телефона ще се стопи, когато ме зърне, и ще намерим начин да спасим връзката си, семейството си, живота, от който не исках да се откажа.
	Шофирах със свит на топка стомах и изопнатите ми нерви усложниха пътуването. За щастие движението не беше особено натоварено и в дванайсет без четвърт стигнах покрайнините на Атланта. Петнайсет минути по-късно, напрегнат до краен предел, открих новия офис на Спанерман и отбих към паркинга.
	Намерих свободно място в зоната за посетители, но се поколебах, преди да сляза от колата. Не знаех как да постъпя. Да й се обадя и да й съобщя, че съм долу? Да вляза в сградата и да се явя на рецепцията? Или да профуча край рецепцията и да вляза направо в кабинета й? Безбройните вариации на разговора ни, които си бях представял в колата, винаги започваха от момента, когато сядам срещу нея на маса в ресторант, а не със стъпките, водещи до тази точка.
	Умът ми, естествено, не беше в най-добрата форма напоследък.
	Вивиан определено би предпочела да се обадя; така би могла да ме отпрати. Ето защо ми се струваше по-добре да се появя без предупреждение, но пък ако срещата й не бе приключила? Щях да си съобщя името и да седна в чакалнята като хлапе, привикано при училищния директор? Освен това не знаех къде се намира кабинетът й, а нахлуването ми вероятно щеше да предизвика суматоха и да влоши допълнително положението.
	Заставих се да сляза от колата и продължих да обмислям възможностите. Със сигурност знаех само, че трябва да се поразтъпча и да посетя тоалетна. Забелязах кафене от другата страна на улицата и прекосих шосето на зигзаг между спрелите автомобили. Излязох от кафенето и докато пресичах отново улицата, реших да се обадя на Вивиан от фоайето. Тогава ги видях — Спанерман и Вивиан в кафяво бентли. За да не ме забележат, се притиснах до сградата и сведох глава. Чух как с боботещ двигател колата излиза от паркинга и свива по шосето.
	Скромният ми и без друго план се изпари съвсем. Въпреки липсата на апетит реших да хапна нещо и да се опитам да се свържа с нея след час. По-добре, отколкото да се помайвам тук.
	Качих се в колата и забелязах, че върволицата автомобили почти не е помръднала. От бентлито ме деляха осем коли. Напред се виждаше строеж — тежкотоварен камион със стоманени трегери влизаше на заден ход зад ограждението и блокираше пътя.
	Камионът най-сетне освободи платното и автомобилите се раздвижиха. Поех и аз, без да откъсвам поглед от бентлито. Видях как свърна надясно и се почувствах като шпионин — или по-скоро като смахнат частен детектив — когато го последвах. Казах си обаче, че не е кой знае какво, понеже не възнамерявам да прекъсвам обяда им или да предприемам друго безумие. Просто исках да разбера къде ще отидат — и да науча нещо за новия живот на съпругата си — а това е нормално, всеки би се изкушил.
	Нали?
	При все това усещах как у мен закипява гняв. Сега ни делеше само една кола и ги виждах пред мен. Представях си как той й казва нещо и тя отговаря; представях си Вивиан със същото грейнало лице, както онази вечер, когато говореше с него по телефона след свадата с Ландън. Гневът ми се превърна в разочарование и тъга по всичко изгубено.
	Защо вече не ме обича?
	Не след дълго бентлито зави наляво и бързо се насочи към гараж под лъскав небостъргач — „Белмънт Тауър“. Отпред имаше портиер както в Ню Йорк. Продължих нататък и спрях пред ресторант до съседната пряка.
	Изключих двигателя, чудейки се дали в небостъргача има ресторант. Дали в него се намираха служебните апартаменти? Там ли живееше Уолтър Спанерман?
	Открих информацията в интернет — „Белмънт Тауър“ се оказа проект на Спанерман. Имаше и видео — Спанерман превъзнасяше достойнствата на сградата и като рекламна кулминация гордо обявяваше, че е избрал да живее на последния етаж.
	Прекъснах записа, но като осъден, отправил се доброволно към гилотината, излязох от колата и тръгнах към небостъргача. Махнах на портиера и той приближи до мен.
	— Красива сграда — казах.
	— Да, сър. Наистина.
	— Дали има ресторант вътре? — поинтересувах се.
	— Не, сър. Има обаче топла връзка към „Ла Церна“ — петзвезден ресторант в съседство.
	— Предлагат ли се апартаменти под наем?
	— Не, сър.
	Пъхнах ръка в джоба си.
	— Ясно. Благодаря за помощта.
	След няколко минути, поразен, че Вивиан най-вероятно се е качила със Спанерман в апартамента му, седнах в колата и поех обратно към Шарлот.

	* * *

	Пристигнах половин час след като Ландън се бе върнала от училище. Отворих вратата и тя се втурна към мен.
	— Тате! Къде беше?
	— На работа — отговорих. — Съжалявам, че не успях да те взема.
	— Няма нищо. Леля Мардж ме докара вкъщи. — Ландън ме прегърна. — Липсваше ми.
	— И ти ми липсваше, бебче.
	— Обичам те.
	— И аз. Научи ли нещо забавно в училище?
	— Научих, че паяците не са насекоми. Наричат се арахмиди.
	— Искаш да кажеш арахниди?
	— Не, тате. Арахмиди. С „м“.
	Бях сигурен, че греши, но все някога щеше да разбере.
	— Интересно — кимнах.
	— Понеже насекомите имат шест крака, а паяците — осем.
	— О! Ясно.
	— Но не ги харесвам. Нито пчелите. Нищо че правят мед. Пеперудите обаче са красиви.
	— Като теб. Освен умна, ти си и много красива. По-красива от всички пеперуди на света — добавих. — Може ли да поздравя леля Мардж?
	— Да. Аз ще нагледам Господин и Госпожа Спринкълс. Даде ли им вода?
	Уф.
	— Не, забравих. Но вчера имаха предостатъчно. Не са ожаднели.
	— Ще отида да видя.
	Целунах я по бузата и тя се изкачи тичешком по стълбите. Забелязах, че Мардж ни е наблюдавала от кухнята.
	— Добър баща си. Знаеш, нали? — каза ми, когато приближих до нея.
	— Опитвам се. Как беше тя?
	— Имаш предвид през последния един час, докато бях с нея? Успях да я докарам вкъщи и да й купя плодова близалка. После мама се появи с един тон храна и се заех с това. Прибрах част в хладилника и във фризера. Длъжник си ми, да знаеш! Останах без сили!
	Сестра ми — както винаги любител на саркастичната мелодрама.
	— Не предполагах, че ще се върна толкова бързо.
	— И аз. Подозирах също, че на връщане ще приличаш на картофено пюре. Какво се случи? Вивиан беше ли там?
	— Видях я — отговорих. — Да речем…
	Разказах й. Докато говорех, тя напълни две чаши със студена вода и ми подаде едната.
	— Може ли да те попитам нещо?
	— Давай.
	— Защо просто не я изчака?
	— Не исках да я виждам след рандевуто им в апартамента на Спанерман.
	— Защо?
	— Защото беше… с него. И…
	— И какво? Тя те напусна. Каза ти, че се е влюбила. Знаеш, че спи с него, нали?
	— Знам. Просто ми е неприятно да мисля за това. Не искам да мисля за това.
	Мардж ме погледна съчувствено.
	— Нормално е.
	Поколебах се, осъзнал, че съм абсолютно изтощен.
	— Какво ще правя?
	— Ще се грижиш за себе си. И ще продължаваш да бъдеш добър баща на Ландън.
	— Имах предвид Вивиан.
	— Засега нека се съсредоточим върху теб и дъщеря ти. Съгласен ли си?

	* * *

	Не биваше да пътувам до Атланта.
	Във вторник се опитах да потъна в работа, но не успях да се съсредоточа върху рекламата за Талиери и непрекъснато мислех за Вивиан. Представях си я в бентлито, седнала до Спанерман, и винаги с онова изражение, което бях зърнал на лицето й, докато разговаряше по телефона с него.
	Тези картини ме преследваха и ме изпълваха с усещане, че съм непотребен. И нищожен. Не бях просто отхвърлен; бях заменен с по-богат и по-влиятелен мъж, способен — за разлика от мен — да накара Вивиан да се усмихва.
	Тя ме бе напуснала заради мен.
	На другия ден споделих откритието си с Мардж. Тя не успя да ме разведри по телефона и в резултат двете с Лиз дойдоха вкъщи след работа. Беше вторник и Ландън вече се бе навечеряла с една от гозбите на мама. Още щом влязоха, Ландън и Мардж се оттеглиха в дневната да гледат филм, а ние с Лиз седнахме на задната веранда.
	Разказах й какво се е случило и споделих как се чувствам. Когато приключих, Лиз събра длани.
	— Какво предполагаше, че ще постигнеш, ако говориш с Вивиан?
	— Надявах се, мисля, че ще реши да се върне. Или поне ще обсъдим как да разрешим проблема.
	— Защо? Тя показа ли ти някак, че иска да се върне? Или че е склонна да търси изход от ситуацията.
	— Не — признах. — Но тя ми е съпруга. Почти не сме говорили, откакто замина.
	— Сигурна съм, че ще поговорите, когато е готова. Не ти обещавам обаче, че това, което ще каже, ще ти хареса.
	Не се затрудних да разчета между редовете.
	— Мислиш, че няма да се върне, нали?
	— Не съм сигурна дали мнението ми има особено значение. И дори дали е правилно.
	— Разбирам те. Но все пак си виждала подобни ситуации и познаваш Вивиан. Бих искал да знам какво мислиш.
	Тя издиша дълбоко.
	— Не — рече най-сетне. — Не мисля, че ще се върне.

	* * *

	Исках да се вцепеня; не желаех да чувствам и да мисля за Вивиан, но постигах забрава единствено в работата, докато Ландън беше на училище. В сряда се съсредоточих върху втората реклама на Талиери и най-сетне я изпратих на режисьора да я дооформи. После довърших презентацията за пластичния хирург, с когото щях да се срещна в четвъртък следобед. Предлагах по-различна кампания от тази на Талиери — повече онлайн присъствие и по-достъпен уебсайт; акцент върху записани свидетелства на пациенти, брошури и билбордове — и макар по време на презентацията да не бях във върхова форма, бях изпратен с ръкостискане. Вече имах втори клиент — и той като Талиери се бе съгласил да използва услугите ми една година.
	Осъзнах, че с въпросните двама клиенти съм осигурил почти наполовина предишния си доход, без да броим бонусите. Благодарение на това с известни икономии щях спокойно да покривам месечните си задължения, а и с по-леко сърце да анулирам общите ни кредитни карти.
	Уведомих Вивиан със съобщение по телефона.

	* * *

	Вивиан се обади по-късно вечерта. След злополучното ми приключение в Атланта оставях Ландън да вдига телефона още щом видех на екрана снимката на Вивиан. Ландън ми съобщи, че Вивиан ще ми се обади после, и тръгна към стаята си да се подготви за лягане. Наблюдавах я как се качва по стълбите и се питах дали е доловила промяната в отношенията ни с майка й и дали се досеща, че вече няма да бъдем семейство.
	Докато чаках обаждането, не исках да си вдъхвам напразни надежди, но не се стърпях. Представях си как ми се извинява или казва, че се връща вкъщи; в следващия момент обаче — подобно на разбунените ми чувства — тези мисли се разсейваха, спомнях си думите на Лиз и си казвах, че Вивиан ще се обади, за да излее гнева си от анулирането на кредитните карти.
	Лашкането от едно състояние в друго ме изтощи и когато телефонът най-сетне звънна, емоционалната ми енергия бе почти изчерпана.
	Отговорих едва на четвъртото позвъняване.
	— Здравей. Ландън ми предаде, че ще се обадиш.
	— Здравей, Ръс. — Гласът й звучеше спокойно, сякаш помежду ни абсолютно нищо не се е променило. — Как си?
	Почудих се дали наистина я интересува, или любезничи; почудих се защо изпитвам нужда да я разгадавам, вместо да оставя разговорът просто да тече.
	— Добре — изрекох със свито гърло. — Ти?
	— И аз — отговори тя. — Струва ми се, че Ландън е настинала.
	— Не ми е казала нищо.
	— На мен също. Но го усетих по гласа й. Нека да си пие витамините, а сутринта й дай портокалов сок. И детско лекарство срещу простуда.
	— Как е възможно да се простуди? Навън е трийсет и два градуса.
	— Ходи на училище. Нови деца, нови микроби. Случва се във всяко училище в началото на учебната година.
	— Добре. Ще изтичам да купя портокалов сок и лекарството. Витамините си ги пие.
	— Не ги забравяй — повтори тя. — Всъщност се обаждам по две причини. Първо, този уикенд ще бъда в Шарлот. Ландън ми липсва много и ако не възразяваш, искам да съм с нея по-дълго време.
	Но не и с мен.
	— Разбира се — отговорих с равен глас. — Тя ще се зарадва. Ти също й липсваш.
	— Добре. Благодаря. — Долових облекчението й и се запитах защо е очаквала друга реакция. — Не мисля обаче, че е уместно да отседна в хотел. Ще й се стори твърде странно.
	Намръщих се.
	— Защо ще отсядаш в хотел? В къщата ни има стая за гости.
	— Ще забележи, ако спя там. Дори да не забележи, не бива да я предразполагаме да поиска тримата да правим нещо заедно. Наистина държа двете да сме сами. Заради нея. Не бива да я объркваме.
	— Какво искаш да кажеш?
	— Би ли отишъл при родителите си? Или при Мардж и Лиз? В петък и събота?
	Усетих как кръвното ми се вдига.
	— Шегуваш се, нали?
	— Не, Ръс. Моля те. Знам, че искам много, но не бива да усложняваме още повече живота на Ландън.
	„По-скоро не искаш да усложняваш своя живот“ — помислих си.
	Оставих тишината да пропуква помежду ни.
	— Добре — казах най-сетне. — Ще говоря с Мардж. Родителите ми няма да са в града.
	— Благодаря.
	— Напомням ти, че Ландън е на танци в петък вечерта и на рисуване в събота сутринта. Вероятно няма да ти остане време за йога.
	— Винаги съм поставяла дъщеря си на първо място, Ръс. Знаеш.
	— Страхотна майка си — съгласих се. — О, за урока по рисуване… Трябва да вземете вазата, която изработи миналата седмица. Ще я украсяват.
	— Къде е тя?
	— Прибрах я в килера. Най-горната етажерка вдясно.
	— Ясно — каза тя. — И последно…
	— Да?
	— Дали ще имаш време за късен обяд утре? Около един и половина? Трябва да поговорим, преди да взема Ландън от училището.
	Въпреки всичко сърцето ми подскочи при мисълта, че ще я видя.
	— Разбира се — отговорих. — Къде?
	Тя спомена ресторант, известен и на двамата. Посещавахме го често. Бяхме там и на един семеен юбилей.
	Изключих телефона, питайки се дали това е знак.

	* * *

	— Може да дойдеш при нас, разбира се — каза ми Мардж по телефона; тъкмо се бях върнал от магазина и бях прибрал портокаловия сок в хладилника, преди да й се обадя. — Ще обещаеш обаче да не се размотаваш по развлечено бельо или да си пиеш кафето без блуза. Всъщност изобщо не носи провиснало бельо.
	— Познаваш ли ме изобщо?
	— Разбира се. Защо според теб посочвам изрично тези неща?
	— Обещавам.
	— В събота обаче няма да сме вкъщи. Ще останеш сам. Ще ходим на новодомско парти.
	Без съпруга, без Ландън, без родители, а сега и без сестра за уикенда. Опитах се да си спомня кога за последен път съм бил сам. Вероятно преди години.
	— Няма проблем. Ще работя.
	— Все пак ще ти се обаждам да те проверявам дали си добре. Но да се върнем на Вивиан. Сигурен ли си, че обядът е добра идея?
	— Защо не?
	— Когато някой каже „трябва да поговорим“, никога не е добре.
	— Не очаквам много, повярвай ми.
	— Радвам се — отбеляза тя. — Помниш какво ти каза Лиз, нали? Няма да чуеш от Вивиан, че иска да се върне.
	— Лиз ти разказа какво обсъждахме?
	— Не, разбира се. Но те познавам и лесно се досетих какво си я питал. А понеже познавам и нея, знам какво ти е казала. Не че не сме обсъждали милион пъти историята ти. Това е горещата ни тема напоследък.
	— Има по-интересни неща за обсъждане от моя брак.
	— В деветдесет и девет процента от случаите си прав — съгласи се тя. — Но напоследък определено сме в онзи досаден един процент.
	— Какво друго си говорите?
	— Колко много страдаш и как не знаем какво да кажем или да направим, за да ти олекне. Ти си толкова добър човек, толкова добър баща. Не е справедливо.
	Разчувствах се.
	— Не бива да се тревожиш за мен.
	— Как не! Голяма сестра, забрави ли?
	Поколебах се.
	— Мислиш ли, че на Вивиан й е трудно?
	— Сигурна съм. На нейно място всеки би изпитвал поне малко угризения на съвестта. Но не съм убедена, че се поддава на чувствата като теб. Мисля, че сте замесени от различно тесто.
	Разбира се. Но…
	— Все още ми е скъпа — признах. — Беше чудесна съпруга.
	Чух как Мардж изсумтя в слушалката.
	— Сигурен ли си?

	* * *

	Вивиан се оказа права за Ландън; когато се събуди в петък сутринта, гласът й бе пресипнал и подсмърчаше по пътя към колата. Запитах се кога ли ще подейства лекарството.
	След като я оставих в училището, събрах малко дрехи в спортен сак и подкарах към офиса. Пак нямаше съобщения за агенция „Феникс“, но пък рецепционистката бе посвикнала с присъствието ми и дори бе започнала да ме поздравява с „Добро утро, господин Грийн“.
	До обяд работих главно с компютърния експерт. Заедно обсъдихме и очертахме цялостния план за кампанията на пластичния хирург в интернет. След три часа реших, че има предостатъчно работа за две седмици напред. Както и аз.
	После изпратих имейли да потвърдя графика за третата реклама за Талиери, чието заснемане бе предвидено за следващия петък. Написах и съобщение до пластичния хирург с молба да ми предостави имена на пациенти, склонни да говорят пред камера.
	Докато работех, усетих колко са вдървени раменете и гърбът ми и си дадох сметка, че съм напрегнат заради предстоящата среща с Вивиан. Въпреки предателството, въпреки че настоя да й освободя терена през уикенда, неволно се питах дали няма да пожелае да се сдобрим. Разбирах, че Мардж и Лиз се опитват да ме приземяват и да ме връщат към реалността, ала сърцето си иска своето. Надеждата вероятно щеше да ме сгромоляса, но да изгубя всякаква надежда, ми изглеждаше още по-лошо.
	В дванайсет и половина излязох от офиса и пристигнах в ресторанта петнайсет минути по-рано. Бях резервирал маса и сервитьорът ме настани до прозореца. Повечето други маси вече бяха заети. Поръчах коктейл с надеждата да се поуспокоя. Исках да подходя към обяда по същия начин, както бях провел телефонния разговор, но още щом Вивиан влезе в ресторанта, затаих дъх и издишах едва когато приближи до масата.
	По джинси и червена блуза, подчертаваща фигурата й, тя изглеждаше непринудено стилна както винаги. Вдигна слънчевите си очила и ми се усмихна, докато се изправях. Почудих се дали да я целуна по бузата, но тя не ми предостави възможност.
	— Съжалявам, че закъснях — извини се и седна. — Трудно намерих къде да паркирам.
	— Тук винаги има много хора в петък по обед. Мнозина започват отрано уикенда.
	— Несъмнено. — Тя посочи почти изпития ми коктейл. — Ти също, както виждам.
	— Защо не? През тези дни съм свободен човек.
	— Може би, но все пак ще шофираш.
	— Знам.
	Тя разгърна бавно салфетката си, отбягвайки погледа ми.
	— Как върви работата?
	— По-добре. Имам още един клиент. Пластичен хирург.
	— Радвам се, че ти е потръгнало. О, между другото, нали даде лекарство на Ландън?
	— Да. И портокалов сок.
	— Знае ли, че аз ще я взема днес?
	— Да. Гостната също е готова.
	— Имаш ли нещо против да спя в спалнята? Ще сменя чаршафите, разбира се.
	— Не възразявам. Все още сме женени.
	Стори ми се, че зървам раздразнение в погледа й, но то изчезна бързо, както се бе появило.
	— Благодаря — каза тя. — Искам просто Ландън да прекара приятно почивните дни.
	— Разбира се.
	Тя се обърна към прозореца, вгледа се в улицата, после сякаш си спомни нещо. Взе дамската си чанта, извади телефон и въведе код. Натисна бутон, плъзна пръст по екрана и написа съобщение. В тишината допих коктейла си. Най-сетне тя остави телефона и ми се усмихна сковано.
	— Извинявай. Проверих как вървят нещата в службата. Почти по целия път до Шарлот говорих по телефона.
	— Добре ли пътува?
	— Преди почивните дни движението е натоварено. А снощи се прибрахме късно от Хюстън. Предишния път пък летяхме до Савана. Нямаш представа колко се радвам, че ми предстои един спокоен уикенд.
	Опитах се да забравя думите „прибрахме се“ и „летяхме“. Предпочитах ги пред „Уолтър“, но въпреки това ме жегнаха. Не казах нищо и Вивиан взе менюто. Не помнех някога да сме разговаряли по-сковано.
	— Реши ли какво ще поръчаш? — попита ме тя.
	— Супа вероятно. Не съм гладен.
	Тя вдигна поглед и сякаш ме видя за пръв път.
	— Отслабнал си — отбеляза. — Още ли тичаш?
	— Всяка сутрин. И съм свалил седем килограма.
	Не уточних, че загубата на тегло се дължи предимно на нея, понеже апетитът ми е изчезнал безследно.
	— Личи си по лицето ти — констатира тя. — Имаше двойна брадичка, но сега почти се е стопила.
	Странно, помислих си, как комплиментът й се съчетава с удар под пояса. Почудих се дали тренира със Спанерман и дали му е казвала, че има двойна брадичка. Вероятно не.
	— Реши ли какво ще правите с Ландън през почивните дни? — попитах.
	— Още не. Зависи от нея, разбира се. Просто искам да прекарам възможно повече време с нея.
	Вивиан прелисти менюто. Това не продължи дълго; дори аз знаех, че ще избере салата, и единственият въпрос беше коя точно. Тя остави менюто върху масата и сервитьорът дойде незабавно. Поръча му неподсладен студен чай и азиатска салата; аз поръчах купа говеждо със зеленчуци. Когато келнерът се отдалечи, Вивиан отпи от чашата си с вода и прокара палец по влажното стъкло. Явно и тя като мен подбираше трудно думите.
	— Е — наруших мълчанието най-сетне. — Каза, че искаш да говориш с мен.
	— Главно за Ландън. Тревожа се за нея. Не е свикнала да отсъствам толкова дълго. Знаем, че й е тежко.
	— Мисля, че е добре.
	— Не ти казва всичко. Иска ми се просто да има начин да прекарвам повече време с нея.
	Бих посочил, че може да се върне вкъщи, но тя вероятно вече го знаеше.
	— Представям си — казах.
	— Обсъдих въпроса с Уолтър и понеже през следващите седмици ще пътувам много, няма начин да я взема в Атланта. По три-четири нощи седмично не съм в града и не намирам време дори да й обзаведа стаята и да потърся бавачка.
	Обзе ме облекчение, но реших да се уверя, че съм я разбрал правилно.
	— Значи мислиш, че е най-добре Ландън да остане при мен?
	— Само за известно време. Няма да изоставя дъщеря си. И двамата знаем, че дъщерите се нуждаят от майките си.
	— Нуждаят се и от бащите си.
	— Ще я виждаш. Не съм майка, която би лишила детето си от баща му. Но и двамата знаем, че аз я отгледах. Свикнала е с мен.
	Детето си. А не, забелязах, детето ни.
	— Сега е различно. Тя ходи на училище, а ти работиш.
	— Както и да е… — сви рамене тя. — Да говорим за настоящето. Макар да пътувам много, ще се постарая да я виждам по-често. Искам да се уверя, че не възразяваш.
	— Не възразявам, разбира се. Що за въпрос?
	— Опасявам се, че си ядосан и искаш да ми отмъстиш. Не ми се обади например че си анулирал кредитните карти. Просто си го направил. Разбираш, че първо трябваше да се обадиш, нали? За да го обсъдим?
	Примигнах, спомнил си тайната й банкова сметка.
	— Сериозно?
	— Казвам само, че имаше по-добър начин.
	Безочието й ме изуми; втренчих се безмълвно в нея. Келнерът й донесе студения чай и когато го остави на масата, телефонът й звънна. Тя погледна екрана и се изправи.
	— Налага се да отговоря.
	Отдалечи се от масата и излезе навън; виждах от мястото си, но се заставих да отклоня поглед. Сдъвках две кубчета лед, докато чаках келнерът да донесе кошничка с хляб и масло. Отчупих си залък, лапнах го и се вслушах разсеяно в жуженето на разговорите наоколо.
	Вивиан най-после се върна на масата.
	— Извинявай. Търсеха ме по работа.
	Не си направих труда да отговоря.
	Келнерът ни сервира храната и Вивиан подправи салата си. Супата ухаеше апетитно, но свитият ми стомах се бе запълнил с малкото количество хляб, което бях изял. Гребнах все пак и се насилих да преглътна една лъжица.
	— Искам да обсъдим още нещо — наруши мълчанието тя.
	— Да?
	— Какво ще кажем на Ландън. Мисля да поговорим с нея в неделя, преди да си тръгна.
	— Защо?
	— Защото е редно да й съобщим какво става, но по разбираем за нея начин. Възможно по-кратко и понятно.
	— Не знам какво значи това.
	Тя въздъхна.
	— Ще й кажем, че заради работата ми трябва да живея в Атланта, а тя ще остане при теб засега. Ще подчертаем, че каквото и да се случи, и двамата я обичаме. Не е необходимо да се впускаме в пространни обяснения. И без друго не е уместно.
	Имаш предвид обяснението, че си се влюбила в друг мъж?
	— Ще поискам съвет от Лиз. Сигурно е наясно как трябва да се проведе подобен разговор.
	— Добре, но внимавай.
	— Защо?
	— Тя не ти е терапевт. Партньорка е на сестра ти. Взела е твоята страна, предполагам, и ти внушава, че аз съм лошата.
	Но ти си лошата!
	— Не би си позволила такова нещо.
	— Само внимавай — повтори Вивиан. — Не мисля също, че е уместно да й казваме какво се случва помежду ни. По-добре е първо да свикне, че двамата сме разделени. После няма да се шокира толкова, когато й съобщим.
	— Какво?
	— Че ще се разведем.
	Оставих лъжицата. Подозирах, че все някога ще изрече думата, но въпреки това се стъписах да я чуя.
	— Преди да заговорим за развод, не е ли редно двамата да посетим психолог? Да видим дали има начин да спасим това, което имаме.
	— Не повишавай тон. Нито моментът, нито мястото са подходящи да обсъждаме темата.
	— Не съм повишил тон — възразих.
	— Не се чуваш, когато си ядосан. Винаги крещиш.
	Притиснах с пръсти носа си и си поех дълбоко дъх.
	— Добре — казах, стараейки се да говоря още по-тихо. — Не искаш ли поне да опитаме?
	Едва различавах гласа си сред шума в ресторанта.
	— Не е нужно да шепнеш — отвърна тя. — Помолих те просто да не викаш.
	— Разбрах. Престани да сменяш темата.
	— Ръс…
	— Още те обичам. Винаги ще те обичам.
	— А аз ти казах, че моментът и мястото не са подходящи за това! Срещнахме се, за да обсъдим къде ще живее Ландън засега и какво ще й кажем в неделя вечерта. Няма да говорим за нас.
	— Нима не искаш да поговорим за нас?
	— Виждам, че опитът да проведа нормален разговор с теб не бе добра идея. Защо не можем да обсъждаме нещата като зрели хора?
	— Но нали говоря с теб?
	Тя опита от салатата — до този момент почти не беше яла — и остави салфетката си върху масата.
	— Но никога не ме изслушваш! Колко пъти да ти повтарям, че мястото и моментът са неподходящи да говорим за теб и мен? Казах го вежливо и бях достатъчно ясна, но ти явно си наумил друго. Затова ще си тръгна, преди да ми се разкрещиш. Искам просто да прекарам един приятен уикенд с дъщеря си.
	— Моля те. Не тръгвай. Съжалявам. Не исках да те изнервя.
	— Не съм нервна. Ти си нервен.
	При тези думи Вивиан стана и се запъти към вратата. След като изчезна, седях поразен няколко минути, после дадох знак на келнера да донесе сметката. Преповтаряйки мислено разговора, се почудих дали наистина съм повишил тон, или Вивиан е открила лесен повод да прекрати набързо обяда.
	Все пак нямаше причина да остава.
	Бе влюбена в друг мъж и бе постигнала целта си за уикенда.


>	16.
>	Изгрява слънце

	Харесах Лиз от самото начало, но се учудих, признавам, че и родителите ми останаха със същото впечатление. Бяха приели факта, че Мардж е гей, но често усещах колко ги смущават жените, с които сестра ми излиза. Разривът между поколенията си казваше думата, разбира се — двамата бяха отрасли в епоха, когато различните стилове на живот са се свирали на тъмно в килера — но причината бяха и самите жени, които Мардж подбираше. Изглеждаха ми грубовати, а от непремерените им думи лицата и на мама, и на татко почервеняваха.
	Мардж ми разказа, че се запознала с Лиз в службата. Счетоводните офиси — мисля, че всеки би се съгласил — не са обичаен терен за свалки. Лиз обаче наскоро сменила работното място и търсела счетоводител. Мардж открила свободно време в следобедния си график и преди да се сбогуват, двете се уговорили да изпият по чаша вино, а после да посетят изложба в Ашвил.
	— Ще ходиш в галерия? — помня как попитах Мардж.
	Бяхме в бар — от онези с неонови реклами за бира и възкисела миризма от твърде много разлети питиета. По онова време мястото бе любимо алкохолно свърталище на сестра ми.
	— Защо не?
	— Защото изкуството не те влече.
	— Кой го казва.
	— Ти. Поисках да ти покажа картини на Емили, а ти отвърна, цитирам: „Изкуството не ме влече“.
	— Може би съм съзряла през изминалите години.
	— Или пък Лиз ти е завъртяла главата.
	— Интересна е — призна Мардж. — И много умна.
	— Красива ли е?
	— Има ли значение?
	— Просто съм любопитен.
	— Да. Много е красива.
	— Нека позная. Изложбата беше нейна идея?
	— Всъщност да.
	— Кара ли мотоциклет? Любителка ли е на кожените якета?
	— Откъде да знам?
	— Какво работи?
	— Семеен консултант е.
	— Не харесваш и терапевти.
	— Не харесвах моите терапевти. Е, последната беше прилична, но предишните не ми допадаха. От друга страна, дълго време бях доста гневна и едва ли бих харесала какъвто и да е терапевт.
	— Сподели ли с Лиз проблемите си с гнева?
	— Те са минало. Вече не съм такава.
	— Добре е, че ми каза. Кога ще се запозная с нея?
	— Раничко е, не мислиш ли? Още не сме излизали.
	— Добре де. След като излезете, кога ще ме запознаеш с нея?
	В крайна сметка се срещнахме след по-малко от две седмици. Поканих ги в моя апартамент и изпекох няколко пържоли на миниатюрната си веранда. Лиз донесе десерт и тримата си поделихме бутилка вино. След общо трийсет секунди се почувствах на „ти“ с Лиз и разбрах, че вече изпитва дълбоки чувства към сестра ми. Изслушваше я внимателно, смееше се искрено, изглеждаше в съзвучие със стаената й емоционална страна. Когато стана време да си тръгват, Мардж ме дръпна настрани.
	— Какво мислиш?
	— Мисля, че е фантастична.
	— Твърде фантастична за мен?
	— Какви ги говориш?
	— Не разбирам какво вижда в мен.
	— Шегуваш ли се? Ти си неотразима. Разсмиваше я през цялата вечер.
	Мардж не изглеждаше убедена, но все пак кимна.
	— Благодаря за поканата. Макар че прегори пържолите.
	— Беше нарочно. За да са по-пикантни — обясних.
	— Разбира се. Прегорялото е мечтата на изкусните кулинари.
	— Чао, Мардж. Винаги съм на твое разположение, знаеш.
	— Обичам те.
	— Само защото те търпя.
	Мардж запозна Лиз с родителите ни чак след месец. Беше събота следобед; няколко минути след пристигането им Лиз отиде в кухнята да помага на мама и двете веднага се разприказваха като стари приятелки. Мардж седна до татко да гледат бейзбол. И аз бях при тях, но сякаш не ме забелязваха.
	— Какво мислиш, татко? — попита Мардж по време на рекламите.
	— За кое?
	— За Лиз.
	— Явно се спогажда добре с майка ти.
	— Харесва ли ти?
	Татко отпи от бирата си.
	— Няма значение какво мисля аз.
	— Не ти ли харесва?
	— Не съм казал такова нещо. Казах, че няма значение какво мисля аз. Важно е как се чувстваш ти. Ако знаеш защо я харесваш и ти е добре с нея, значи е достатъчно добра и за мен, и за майка ти.
	После мачът започна отново и татко млъкна. Казах си, че моят баща е един от най-умните мъже, които познавам.

	* * *

	След обяда с Вивиан се върнах в офиса, но се чувствах извън строя. Чувството се задълбочи, когато стана три и започнах да усещам липсата на Ландън. Колкото и важно да бе за дъщеря ни да общува с Вивиан, не бях убеден, че трябва да остана невидим през уикенда, за да бъде пълноценно времето им заедно. Запитах се защо не възразих по-енергично, но дълбоко в себе си съзнавах, че проблемът съм аз. Все още се стремях да угаждам на Вивиан, а един очевиден факт утежняваше въпросния ми недостатък — ако досега не бях успял да й угодя, защо си въобразявах, за бога, че ще съумея сега.
	Тогава, мисля, осъзнах за пръв път дълбочината на този проблем. Дори аз не намирах логично обяснение. С разума си разбирах колко нелепи и безплодни са усилията ми — защо упорито продължавах да опитвам.
	Прииска ми се да съм друг човек. И по-точно — по-силна версия на себе си. Запитах се дали не се нуждая от професионална помощ. Но пък какво щеше да промени това? Познавайки се, сигурно щях да се старая да угаждам на терапевта си.
	Казват, че родителите винаги опропастяват децата си, а понеже угаждам на хората откакто се помня, логично следва, че родителите ми са виновни. Защо тогава, почудих се, изпитвам необходимост да ги посещавам толкова редовно? Защо се стремя да разговарям с татко по време на бейзболните мачове и да хваля мама колко вкусно готви?
	„Защото — помислих си — искам да угодя и на тях.“

	* * *

	Малко след пет най-после излязох от офиса и подкарах колата към дома на Мардж. Зарекох се да сведа темата „Вивиан“ до абсолютния минимум — дори на мен ми беше втръснала. Спазвах негласното споразумение със себе си в продължение на цели дванайсет секунди. Хленчих, докато вечеряхме, а Мардж и Лиз бяха отзивчиви както винаги. Бях като развалена плоча; те — също. Уверяваха ме постоянно, че ще преодолея кризата, но аз не бях сигурен дали да им вярвам, или не.
	Завлякоха ме на кино и избрахме един от късните летни хитове, които все още се въртяха по екраните. Историята бе забавна — от онези, в които недодялани юначаги се борят срещу наистина зли хора, решили да унищожат планетата; имаше много екшън, но въпреки това ми беше трудно да се отпусна и да се наслаждавам. Мислено се пренасях при Вивиан и Ландън; питах се как са прекарали следобеда и какво са вечеряли; питах се дали съпругата ми е седнала в дневната и прелиства списание, след като Ландън си е легнала; питах се дали се е обадила на Спанерман и колко дълго е продължил разговорът.
	След филма се опитах да почета. В спалнята за гости сестра ми бе оставила няколко книги, но се оказа невъзможно да се вглъбя в роман. Отказах се и изключих лампата; после часове наред се мятах и въртях в леглото, преди най-сетне да заспя.
	Събудих се два часа преди зазоряване.

	* * *

	В единайсет без четвърт в събота предобед мобилният ми телефон звънна. След кроса, банята и кафето с Мардж и Лиз, вече се бях заловил с въпросите, на които пациентите на пластичния хирург щяха да отговарят пред камера. Лесно е да свършиш много работа, когато се събуждаш кажи-речи посред нощ.
	Извадих телефона от джоба си, видях, че е Вивиан, и натиснах магическия бутон.
	— Ало?
	— Здрасти, Ръс. Зает ли си?
	— Всъщност не — отговорих. — У Мардж съм. Какво има? Добре ли е Ландън?
	— Добре е. Забравих обаче вазата за урока по изкуство. Би ли се отбил вкъщи да я вземеш и да ми я донесеш? Пред ателието съм и ако се върна сега, ще закъснеем за урока.
	— Добре. Няма проблем. Ще побързам.
	Зад мен чух Мардж да подвиква:
	— Къде отиваш?
	— Вивиан се обади. Трябва да занеса на Ландън керамичната ваза, която изработи миналата седмица.
	— Действай тогава, тюленче!
	— Тюленче?
	— Тя дава команда, ти изпълняваш. Ако ти провърви, може да ти подхвърли рибка.
	— Правя го заради Ландън, не заради нея — възразих.
	— Щом така мислиш…
	Забележката й ме подразни, но я забравих, устремен да стигна по-бързо до вкъщи и после до ателието. Мардж живееше на девет минути; ако улучех повече зелени светофари, щях да стигна малко след началото на урока.
	Запитах се мимоходом дали Ландън е казала на Вивиан за жълтите цветя и розовите мишчета. Усмихнах се. Мишчета. Звучеше толкова сладко, просто сърце не ми даде да я поправя. Исках да зърна дъщеря си, макар и за няколко секунди. Липсваше ми, макар да не бях я виждал само от ден.
	Отидох вкъщи, грабнах вазата и за щастие случих зелена вълна — Онзи Горе очевидно разбираше колко спешна е мисията ми.
	Паркирах пред ателието и забелязах Вивиан пред входа. Тръгна веднага към мен, давайки ми знак да спусна стъклото.
	Подадох й вазата.
	— Благодаря. Връщам се вътре — каза тя.
	Усетих как издишам като стар балон.
	— Забавлявахте ли се вчера?
	Тя вече се отдалечаваше заднишком.
	— Беше чудесно. Утре ще ти се обадя да ти кажа кога да дойдеш вкъщи.
	— Ще помолиш ли Ландън да надникне, за да я поздравя?
	— Не може. Вече започнаха да рисуват.
	Вивиан се обърна и изчезна в сградата без нито дума повече, а аз си казах, че тюлените всъщност са късметлии.
	Поне получават лакомство.

	* * *

	Не исках да се връщам веднага при Мардж. Поведението на Вивиан ми развали настроението, още повече че не бях си доспал. Кофеин, помислих си. Трябва ми кофеин. Паркирах пред кафенето през няколко сгради от ателието. Вивиан несъмнено би предпочела да отида другаде за един студен чай, да не би случайно Ландън да ме зърне. Нетипично за мен обаче си казах, че не ме е грижа дали ще се ядоса, или не. Всъщност исках да ми се ядоса.
	Може би, помислих си, това е първата правилна стъпка към промяната. Все пак Мардж позна причината да се втурна към ателието; дори след вчерашния обяд все още се стремях да спечеля благоволението на Вивиан, а не на Ландън. Единственият плюс бе, че Вивиан ме улеснява — защо да се домогвам до одобрението й, след като е невъзможно? И ако случайно го получех, това едва ли щеше да промени нещо.
	Вглъбен в подобни мисли, минах през вратата и чух някой да ме вика.
	— Ръс?
	Познах гласа и видях Емили да ми маха. Седеше, разгърнала вестник върху масата, и пиеше чай. С буйна къдрава коса, по сандали и с небрежна бяла тениска, пъхната в избледнели джинсови панталони, тя излъчваше земна, естествена красота. При вида й раздразнението ми се стопи и разбрах, че подсъзнателно съм искал да срещна точно нея.
	— Здравей, Емили! — поздравих и усетих, че се усмихвам.
	Вместо да застана на опашката, тръгнах към нея почти на автопилот.
	— Отдавна не съм те виждал. Как си?
	— Добре — отвърна тя с искрена усмивка. — През последните седмици графикът ми беше претоварен.
	„И моят“ — помислих си.
	— Какво става?
	— Довършвах картини за галерията, а и Дейвид е в града. Наложи се да тичам доста насам-натам.
	— Спомена, че ще идва. Докога ще остане?
	— Това е последният му уикенд тук. Във вторник отлита за Сидни.
	Докато говореше, зърнах слънчеви отблясъци в лешниковите й очи и те отключиха отдавнашни спомени. Посочих барплота и думите се изляха, преди да успея да ги спра:
	— Ще постоиш ли още? Мисля да си взема студен чай.
	— Разбира се — кимна тя. — Малиновият чай е превъзходен.
	Послушах я, поръчах чаша малинов чай и занесох чашата си до масата. Тя тъкмо бе сгънала вестника, за да направи място.
	— Някаква интересна новина?
	— Преобладават лошите. До втръсване. Иска ми се да наблягат на добрите.
	— Те са в спортната рубрика.
	— Предполагам. Но само ако твоят отбор е победил, нали?
	— Ако губи, прескачам спортните страници.
	Не беше кой знае какво остроумие, но тя се засмя. Стана ми приятно.
	— Какво става с теб? Не съм те виждала от цяла вечност.
	— Не знам откъде да започна.
	— Засне ли рекламите за адвоката?
	— Да. Надявам се да излъчат първата след около две седмици. Следващата седмица ще снимам още една. И подписах договор с пластичен хирург.
	— Добър ли е? В случай че ми потрябват услугите му?
	— Надявам се — отвърнах. — Но не ти е нужен.
	— Добър отговор, дори да не е истина. И поздравления за новия клиент. Знам, че се тревожеше, и се радвам, че ти е потръгнало.
	— Ще ми трябват още неколцина клиенти, за да си отдъхна, но имам чувството, че най-сетне съм на прав път.
	— Забелязах, че си отслабнал.
	— Седем килограма.
	— Нарочно ли е? Защото според мен не беше нужно.
	Неволно сравних отговора й със забележката на Вивиан за двойната ми брадичка.
	— Искам да сваля още два-три килограма. Започнах да тичам сутрин, правя коремни преси и прочее полезни упражнения.
	— Браво на теб! Резултатът е налице. Изглеждаш страхотно.
	— Ти също — казах. — Е… твой ред е. Спомена, че си довършвала картини за галерията.
	— Работя непрекъснато. Незнайно защо миналия месец купиха всичките ми изложени картини. Различни хора от различни щати. Наистина необяснимо. Може би причината е лунният цикъл или нещо такова, но собственикът на галерията ми се обади да ме пита дали имам нови. Накратко, имах няколко започнати картини и реших да се опитам да ги завърша. Завърших осем, а останалите… ще ми отнемат повече време. Дълго ги гледам, прерисувам ги отчасти или добавям други материали. Все едно се опитват да ми кажат как искат да изглеждат, но не успявам да ги чуя.
	— В наши дни предлагат страхотни слухови апарати.
	— Така ли! — възкликна с престорено удивление тя. — Не знаех. Може би това е отговорът.
	— Не чакай повече помощ от мен. Не съм художник.
	Тя се засмя.
	— Как беше Ландън тази сутрин? Бодхи нямаше търпение да я види. Ако беше на друга възраст, щях да предположа, че си пада по нея.
	Лесно бе да излъжа или да отговоря уклончиво, но не исках.
	— Всъщност не знам. Ландън беше с Вивиан тази сутрин.
	— Защо си тук тогава?
	— Вивиан забравила вазата, която ще оцветяват. Донесох я.
	— Да — кимна Емили. — Преди малко разбрах какъв е проектът. Миналата седмица пропуснахме урока и Бодхи сигурно ще изработва вазата днес. В момента е в ателието с Дейвид.
	— Значи е мой ред да те попитам защо си тук?
	— Доведох Бодхи. Дейвид ни чакаше тук. Отседнал е в хотел. Удобно е за него, но Бодхи не спи спокойно там и нощува при мен. Снова напред-назад, откакто Дейвид е в града. Но пък успях да се посветя на работата си, понеже Дейвид прекарва доста време с Бодхи. Опитва се да остави възможно повече хубави спомени, предполагам. Днес например ще ходят на картинг.
	— Това е добре, нали?
	— Разбира се — отвърна тя с по-малко ентусиазъм, отколкото очаквах. — Дейвид обаче не проумява, че така на Бодхи ще му е по-трудно, когато си замине отново. Тъкмо беше свикнал с отсъствието му, но сега всичко започва отначало.
	— Каза ли му го?
	— Как да му го кажа? Двамата не бяхме един за друг, но той е любящ баща. И не е лош човек. Осигури ни дом и добро училище за Бодхи. Беше повече от щедър, когато сключвахме споразумението за развода.
	Когато произнесе думата „развод“, си спомних разговора с Вивиан и явно неволно съм се навъсил.
	— Съжалявам — каза бързо Емили. — Наистина се старая да не споменавам Дейвид. Не знам защо името му се появява във всеки разговор.
	— Причината е друга. — Стиснах чашата си с две ръце. — Вивиан ме напусна.
	Устните на Емили оформиха „о“.
	— Боже! — прошепна най-сетне. — Това е ужасно. Не знам какво друго да кажа.
	— Няма кой знае какво за казване.
	— Сигурен ли си, че не става дума просто за временна раздяла?
	— Не мисля. Вчера на обяд ми каза, че иска да се разведем. И утре вечер да говорим с Ландън.
	— Какво се случи? Искам да кажа… ако въпросът не те притеснява. Не си длъжен да отговаряш.
	— Влюбена е в новия си шеф — Уолтър Спанерман. И сега живее в Атланта.
	— Уф…
	Меко казано.
	— Да.
	— Как се чувстваш?
	— Понякога добре, друг път не толкова добре.
	Тя кимна.
	— Разбирам те отлично. Кога се случи?
	Отпих замислено от чая. Бях разговарял безконечно с Мардж и Лиз, но все още изпитвах необходимост да мисля на глас. Не знам защо — може би причината е, че всеки се справя по различен начин и аз имах нужда да говоря. Да връщам лентата. Да задавам въпроси. Да се чудя. Да хленча. Да повтарям. Да повтарям. Да повтарям. Сестра ми бе повече от търпелива към мен след напускането на Вивиан, но се чувствах зле, че толкова често я използвам като слушател. Също и Лиз. И все пак желанието да предъвквам положението не намаляваше; и сега не успях да се стърпя.
	— Искам да ти разкажа всичко, но не знам откъде да започна — казах.
	Емили се приведе напред, а аз се взрях през прозореца.
	— Какво ще правиш следобед? — попита ме тя.
	— Нямам планове — отвърнах.
	— Искаш ли да се разходим? Или поне да излезем оттук?
	— Да се разходим! Звучи чудесно!

	* * *

	Поех след Емили, макар да нямах представа къде отиваме. Разбрах само, че се движим приблизително натам, където се намираше къщата й. След известно време тя свърна по частен път към голф клуб, чиято такса за членство не беше по джоба ми. Спря на засенчено място недалеч от игрището. Паркирах до нея.
	— Как ти се струва?
	— Игрище за голф?
	— Има великолепни алеи. Идвам три-четири пъти в седмицата. Обикновено сутрин.
	— Членуваш в клуба?
	— Дейвид обожаваше голфа.
	Тръгнахме по алеята за колички и се спуснахме по хълм, покрит с тучна зеленина. Огледах се и разбрах, че Емили има право. Безупречните морави бяха щедро опасани с дрянови храсти, магнолии и дъбове. Имаше спретнато подрязани азалии и езерца, искрящи под синьото небе; ветрецът разхлаждаше топлия въздух.
	— Какво се случи? — повтори въпроса си тя и аз подхванах повествованието си.
	Разказах й всичко. Може би не биваше; би трябвало вероятно да съм по-сдържан, но щом потокът от думи рукна, не успях да го възпра. Говорех ли, говорех — за брака ни, за първите години на Ландън и колко важно бе за мен Вивиан да е щастлива и да не я разочаровам. Описах и последната година, и как се сринах емоционално, след като тя си тръгна. Докато говорех, състоянията ми се меняха — чувствах се ту тъжен, ту ядосан или отчаян, но най-силно бе объркването. Бях като човек, който уж знае правилата на играта, но изведнъж разбира, че в кутията са сложени погрешни инструкции.
	— Благодаря ти, че ме изслуша — заключих, когато стигнах до края на жалката си история.
	— Няма защо. Изпитала съм го на свой гръб. И те разбирам. Повярвай ми. Годината, когато Дейвид си тръгна, бе най-трудната в живота ми. Първите два месеца бяха мъчителни. По цял ден се питах дали съм постъпила правилно, като съм му посочила вратата. А едва след още поне четири-пет месеца започнах донякъде да възвръщам нормалното си състояние. Тогава вече знаех, че с Бодхи ще се справим.
	— Как се чувстваш сега?
	— По-добре. — Тя се усмихна. — Е, невинаги. Странно е, но колкото повече време минава, лошото избледнява, а спомените за хубавите мигове остават. Преди да се роди Бодхи, в неделя се излежавахме, пиехме кафе и четяхме вестника. Дори не говорехме кой знае колко, но още помня тези спокойни сутрини. И както казах, Дейвид е грижовен баща. По-лесно щеше да е, ако бях забравила добрите неща.
	— Изглежда наистина е трудно.
	— Понякога е ужасно. Най-лошата част обикновено е разпрата за издръжката. Намесят ли се парите, положението се ожесточава.
	— Така ли беше при вас?
	— Не, слава богу. Дейвид се съгласи да плаща предостатъчна издръжка. Иначе нямаше да се справим. Факт е, разбира се, че баща му е богат като Мидас, а и той печели добре. Мисля обаче, че изпитваше и чувство за вина. Не е лош човек, просто не е особено добър съпруг, освен ако изневерите не се броят за проблем.
	— Разбирам как биха могли да се превърнат в проблем.
	Емили ме погледна.
	— Тя може да се върне, знаеш… Случва се понякога.
	Спомних си обяда в петък и как се държа Вивиан, когато й донесох вазата. Спомних си и какво ми каза Лиз.
	— Не мисля.
	— Дори ако осъзнае, че е допуснала грешка?
	— Не знам дали би пожелала да се върне. Имам чувството, че отдавна е била нещастна с мен. Опитвах се да бъда добър съпруг и баща, но сякаш никога не се стараех достатъчно.
	— Изглежда се съмняваш, че ще ти повярвам.
	— Вярваш ли ми?
	— Разбира се. Защо не?
	— Защото тя ме напусна.
	— Така е решила. Изборът й говори повече за нея, отколкото за теб.
	— Въпреки това имам чувството, че се провалих.
	— Разбирам те. И аз се чувствах така. А и почти всеки би се чувствал по същия начин.
	— Не и Вивиан. На нея сякаш й е безразлично.
	— Грешиш — каза Емили. — Тя също страда. Да разтрогнеш брак, не е лесно за никого. Но тя е влюбена в друг мъж и не мисли толкова често за вас двамата. И съответно страда по-малко.
	— Явно и на мен ми е нужна разтуха.
	— Именно! Блондинка, да речем, на двайсет и пет. Или треньорка по аеробика? Или танцьорка? — Повдигнах вежди, Емили сви рамене и продължи: — Такива бяха предпочитанията на Дейвид. При липса на избор обаче би легнал с всяка, разбира се.
	— Съжалявам…
	— Аз — не. Той вече не е мой проблем. Има си някоя в Сидни. Каза ми, че всъщност смята да се жени.
	— Вече?
	— Това си е неговият живот — сви рамене тя. — Ако ме беше попитал, вероятно щях да го посъветвам да изчака известно време. Но не ме е питал. А и сме разведени. Свободен е да прави каквото поиска.
	— Как го постигаш? — попитах. — Приемаш всичко толкова спокойно. Помисля ли си за Вивиан и Уолтър, се ядосвам и ме боли. Не мога да остана равнодушен.
	— Не е минало достатъчно време — каза тя. — Дори да изглеждам невъзмутима, ме заболя, когато Дейвид ми съобщи новината. На никого не му харесва да го заменят лесно. След раздялата ни казвах на хората, че искам Дейвид да е щастлив, но всъщност в началото исках да си стои вкъщи като отшелник, да се чувства ужасно и да тъгува за всичко изгубено.
	Представих си Вивиан така.
	— Звучи добре. Как да ги убедим да го направят?
	Емили се засмя.
	— Де да беше толкова лесно, нали? С бившите никога не е лесно. Миналата седмица той даже се пробва с мен.
	— Сериозно? Ами приятелката му в Сидни?
	— Не стана дума за нея. И признавам, че за кратко се подвоумих. Той е красавец и двамата имахме страхотни моменти.
	— Как се случи?
	— Алкохол — отговори тя и аз се засмях. — Цял ден бяха навън с Бодхи. Когато го доведе вкъщи, детето си легна веднага. Бях си наляла вино и предложих на Дейвид да пийнем по чаша. Не се задоволихме с една обаче, а той пусна чара си и докато се усетя, дланта му беше върху коляното ми. Разбрах какво иска и…
	Изчаках я да си събере мислите. Тя ме погледна.
	— Знаех, че е ужасна идея, но все пак ми харесваше как ме кара да се чувствам. Звучи смахнато, но е така. Отдавна не се бях чувствала желана и привлекателна. Отчасти съм си виновна аз, разбира се. През последната година и половина не съм била активна на този фронт. Излизах на няколко срещи и мъжете бяха приятни, но бързо осъзнах, че още не съм готова за нова връзка. Винаги отклонявах поканите за втора среща. Иска ми се да можех да преспя с някого, без да изпитвам угризения на съвестта или да се чувствам като лека жена, но просто не съм такава. Никога не съм била с някого за една нощ.
	— Чакай, нямаше ли някакво момче в колежа…
	— Това не се брои — махна с ръка тя. — Изтрила съм онази вечер от паметта си и следователно не съществува.
	— А! Ясно.
	— Както и да е… Дейвид започна да ме целува по врата и си помислих: „Защо пък не, по дяволите?“. За щастие се опомних. Плюсът е, че той прие спокойно отказа. Сви рамене и въздъхна, сякаш аз губя. — Тя поклати глава. — И не мога да повярвам, че ти разказах това.
	— Не е кой знае какво. А и вероятно ще го забравя. Емоционалното торнадо, в което живея, всява хаос в паметта ми.
	— Може ли да ти задам един въпрос?
	— Да.
	— А Ландън?
	— Сложно е — признах. — Засега Вивиан смята, че е по-добре Ландън да остане при мен. Пътува много и няма време да се устрои. Ясно ми показа обаче, че иска Ландън да се премести в Атланта.
	— Как го приемаш?
	— Не искам да заминава. Знам обаче, че има нужда от майка си.
	— Какво значи това?
	— Не знам. Ще го обсъдим по-нататък, предполагам. Честно казано, нямам понятие какво ме очаква.
	— Посъветва ли се с адвокат?
	— Не. Вивиан заговори за развод едва вчера. А преди това не бях в състояние да предприема каквото и да било.
	Видях клуба в далечината. Не бях сигурен колко път сме извървели, но се разхождахме повече от час. Стомахът ми изкъркори и Емили явно го чу.
	— Гладен ли си? Искаш ли да хапнем нещо?
	— Не съм облечен подходящо.
	— Ще седнем на бара. Обстановката е непринудена. Играчите се отбиват там, когато приключат с голфа.
	Разходката с Емили ми се струваше неотложна, но да обядваме двамата — сами, в клуба — сякаш бе прекосяване на някаква граница. Бях женен, с Вивиан не бяхме официално разделени. Не беше правилно…
	И все пак…
	Другата страна на уравнението беше очевидна дори за мен. Какво ще каже Вивиан, ако разбере? Ще ме упрекне, че пресичам тънка линия? И ще плъзнат слухове?
	Прочистих гърло.
	— Звучи чудесно.

	* * *

	Клубът се помещаваше във внушителна сграда с наскоро обновен интериор и вътре бе по-светло и просторно, отколкото очаквах. По двете стени се редяха прозорци със забележителна гледка към игрището.
	Емили посочи маса в ъгъла — една от малкото незаети.
	— Да седнем ли там? — попита.
	— Добре.
	Докато вървях след нея, очите ми се плъзнаха по краката й — смугли и стройни — които навремето неотменно привличаха погледа ми.
	Седнахме и тя се облакъти на масата.
	— Казах ти, че няма нужда от официално облекло. Неколцина току-що дойдоха от тенискорта.
	— Не забелязах. Но благодаря за информацията.
	— Ял ли си тук?
	— Веднъж, в главната трапезария. Йесе Питърс членуваше в клуба. Имахме среща с клиент.
	— Виждала съм го. Улавях го да ме зяпа.
	— Типично за него.
	— О, ако те интересува, хамбургерите тук са невероятни. С гарнитура от вкусни сладки картофи — каза тя. — Готвачът всъщност спечели състезание за хамбургери. Излъчваха го по някой от кулинарните канали.
	— Отдавна не съм ял хамбургер — признах. — Това ли ще поръчаш?
	— Разбира се.
	Неволно ми мина през ум, че Вивиан никога не би поръчала хамбургер и не би одобрила, ако аз поръчам.
	Келнерът дойде с менюто, но Емили поклати глава.
	— Хамбургери и за двамата — каза тя. — И чаша шардоне за мен.
	— Нека са две — додадох изненадващо.
	Целият следобед досега, разбира се, бе приятно неочакван. Насочих поглед към Емили, която се взря в зеления хълм, а после отново се обърна към мен.
	— Урокът по изкуство е свършил. Какво ли правят децата ни сега?
	— Вивиан вероятно е завела Ландън да обядва. След това нямам представа…
	— Не ти ли каза?
	— Не. Обядът ни в петък беше доста напрегнат. Така и не стигнахме до плановете им.
	— Отношенията ни с Дейвид също бяха напрегнати. Трудно и ужасно е да го преживееш, дори да си взел правилното решение. И само които са го преживели, разбират колко мъчително е наистина.
	— Не звучи много окуражително — отбелязах.
	— Но е вярно. Не бих се справила без приятелска подкрепа. С Маргарет и Грейс разговарях по телефона по три-четири часа седмично — може би повече в началото. И странното е, че преди развода не бях особено близка с тях. В крайна сметка обаче те ми дадоха рамо и винаги ми се притичваха на помощ.
	— Изиграли са ролята на спасители.
	— Да. И досега нямам обяснение защо ми протегнаха ръка. Предполагам, че и ти ще имаш нужда от няколко души, с които да споделяш. Мислех, че сестра ми Джес или Даян, най-добрата ми приятелка по онова време, ще са ми опора. Но не се получи.
	— Защо?
	— Трудно е да се опише, но Маргарет и Грейс винаги намираха най-подходящите думи в подходящия момент. Джес и Даян — не. Често ми предлагаха излишни съвети или ме разколебаваха, че не постъпвам правилно, когато всъщност имах нужда да ми вдъхнат увереност.
	Замислих се на кого ли бих се опрял. На Мардж и Лиз, естествено, но те се брояха за един човек. Мама би реагирала твърде емоционално, а татко не бе словоохотлив. Колкото до приятелите ми, осъзнах, че тях всъщност ги няма. Зает с работата и семейството, през годините след раждането на Ландън бях оставил приятелствата на заден план.
	— Мардж и Лиз ми помагат много — казах.
	— Не се съмнявам. Знаеш колко харесвах Мардж.
	„Чувството е взаимно“ — помислих си.
	Келнерът донесе две чаши вино. Емили взе своята.
	— Да вдигнем наздравица — каза тя. — За Мардж, Лиз, Маргарет, Грейс, Бодхи и Ландън.
	— И за децата ли?
	— Бодхи е истинската причина да не рухна. Заради него не можех да си го позволя. Същото важи за Ландън.
	Разбрах, че има право.
	— Добре — кимнах. — Но мисля, че трябва да прибавя и теб. Ти също ме подкрепяш.
	— Може да ми се обаждаш по всяко време.
	После заговорихме за децата. Тя ми разказа къде е пътувала и понеже бяхме обсъждали до изтощение Вивиан и Дейвид, имената им не се появиха в разговора. За пръв път откакто Вивиан си бе тръгнала, тревогата ми сякаш се разсея напълно.
	Сервираха ни хамбургерите и си поръчахме по още една чаша вино. Както бе предвидила Емили, хамбургерът — с кашкавал и пържено яйце отгоре — ми се услади, ала липсата на апетит бе свила стомаха ми и успях да изям само половината.
	Отнесоха чиниите ни, но останахме да си допием виното. Емили ми разказа през смях как Бодхи се подстригал и ми показа снимката на телефона. Бе отрязал почти до кожа гъст кичур от бретона си — челото прозираше като разстояние между зъби, ала заради широката му усмивка снимката беше безценна.
	— Страхотно! — засмях се. — А ти как реагира?
	— Отначало се притесних — за косата му, а и защото беше взел ножиците. Когато видях обаче колко е горд от себе си, се засмях. После и той се засмя. Грабнах телефона и сега снимката е в рамка върху нощната ми масичка.
	— Не знам как бих реагирал, ако Ландън направи такова нещо. Но съм сигурен, че Вивиан не би се засмяла.
	— Така ли?
	— Не се смееше често.
	Всъщност не помнех кога за последно съм я чувал да се смее.
	— Сещам се как ме разсмиваше Мардж. Дори тя ли не успяваше да я развесели?
	— Особено тя. Двете не се разбират.
	— Как е възможно? Мардж още ли се шегува с теб?
	— Безмилостно.
	Емили се засмя пак. Спомних си колко обичах смеха й — мелодичен и искрен.
	— Знаеш ли какво? — каза тя. — Този ден се оказа доста по-приятен, отколкото очаквах. Ако не беше се появил, не знам какво щях да правя. Вероятно да се взирам отчаяно в картините си. Или да чистя вкъщи.
	— Аз сигурно щях да работя.
	— Звучи доста по-добре.
	— Съгласен съм. Искаш ли още една чаша вино?
	— Разбира се — отвърна тя. — Но не бива. Ще шофирам. Ти обаче си поръчай, ако искаш.
	— Не, и аз пих достатъчно. Какво ще правиш вечерта?
	— Ще бъда при сестра си като теб. Помниш ли Джес? С Брайън ме поканиха на вечеря.
	— Значи ще се забавляваш.
	— Ммм… не съм толкова сигурна. Брайън сякаш ме подозира, че втълпявам разни неща на Джес. Да се разведе например.
	— Проблеми ли имат?
	— Всички брачни двойки имат проблеми от време на време. Присъщо е на самата институция.
	— Толкова ли е труден бракът?
	— Кой знае? Причината според мен е, че хората се женят, без да са осъзнали кои са. И докъде се простират лудостите им.
	— Ти луда ли си?
	— Разбира се. Нямам предвид наистина луда. Искам да кажа, че всеки си има чудатости. Някои са твърде докачливи, други се гневят, ако не постигнат своето. Трети се затварят в себе си и се сърдят седмици наред. За това говоря. Всички правим неща, които се отразяват зле на отношенията ни с другия, но малцина го съзнават. Само най-самокритичните, предполагам. Като добавим, че всеки партньор внася във връзката и личните си проблеми, цяло чудо е бракът да оцелее.
	— Малко песимистично звучи. Твоите родители са заедно от години. Моите също.
	— Но дали са щастливи? Или са заедно по навик? Или защото се страхуват да останат сами? По-рано в кафенето наблюдавах възрастна двойка. Заедно са сигурно от петдесет години, но не ги видях да си продумат.
	Замислих се за своите родители и си спомних, че с Мардж си задавахме същия въпрос.
	— Ще се омъжиш ли повторно? Как мислиш?
	— Не знам — каза тя. — Понякога ми се приисква, друг път се чувствам щастлива и сама. А и с Бодхи не ми остава много енергия да си търся нов партньор. Мисля обаче, че сега съм по-наясно с какъв човек бих живяла. Решила съм да подбирам много взискателно.
	Замълчах. Внезапно образът на Вивиан изплува в ума ми и усетих почти физическа тежест.
	— Не знам какво ни чака нас с Вивиан. И още не разбирам защо е била толкова нещастна с мен.
	— Може би е била просто нещастна. И вероятно смята, че е по-щастлива в новата връзка. Щастието обаче не е нещо, което друг може да ни осигури. То произтича отвътре. Затова има антидепресанти и терапевти.
	— Звучи много дзен.
	— Доста време ми трябваше, докато приема, че похожденията на Дейвид нямат връзка с мен. Дейвид ми изневеряваше не защото не съм достатъчно привлекателна и любяща, а за да си докаже, че е желан и контролира положението. Положих достатъчно усилия да спася брака ни и вече знам, че не бива да искам повече от себе си. — Тя се пресегна и сложи длан върху моята. — За теб важи същото, Ръс.
	Тя отдръпна ръка, ала продължих да усещам топлината и нежността на досега й — физическо потвърждение на думите й.
	— Благодаря — успях да изрека.
	— Няма за какво. Наистина го мисля. Ти си добър човек.
	— Вече не ме познаваш толкова добре.
	— Всъщност мисля, че те познавам. Не изглеждаш променен.
	— Съсипах нашата връзка.
	— Допусна грешка. Знам, че не си искал да страдам. И ти простих. Остава сам да си простиш.
	— Работя по въпроса. Но великодушието ти ме затруднява.
	— Предпочиташ да съм жестока и отмъстителна?
	— Ако беше, щях да рухна.
	— Нямаше. По-силен си, отколкото предполагаш.
	Допихме виното и по негласен знак станахме от масата. Погледнах си часовника и установих, че сме били заедно почти три часа — удивително.
	Излязохме от клуба и тръгнахме към колите.
	— Не забравяй какво ти казах за добрите приятели. Ще се нуждаеш от помощ.
	— Предлагаш ли си услугите?
	— Вече ги предложих. Не искам да те плаша, но преди нещата да се оправят, вероятно ще стане по-зле.
	— Не мога да си представя как е възможно да стане по-зле.
	— Надявам се да не разбереш.
	Отворих й вратата на колата.
	— Аз също.

	* * *

	— Я повтори! — настоя Мардж. — Бил си на дълга разходка с Емили. Обядвали сте. И сте пили вино.
	С Лиз се бяха върнали преди няколко минути. Обадиха ми се по пътя да попитат какво искам за вечеря. Смятали да се отбият в мексикански ресторант и да вземат нещо за вкъщи. Обясних на Мардж, че не съм гладен, но така или иначе получих кутия с бурито колкото топка за софтбол, плюс ориз и пържен фасул. Мардж и Лиз си бяха избрали салата тако. Седнахме в кухнята.
	— Да. Какво толкова?
	Мардж си пръсна доза от инхалатора и се ухили.
	— Да го наречем неочакван обрат във второ действие. Изненада ме.
	— Така ли? — попита Лиз. — Нали имахте среща в „Чикфил“?
	— Ще спрете ли да говорите за срещи? Разходихме се. Говорихме. Обядвахме.
	— Това значи среща. Но както и да е. Въпросът ми е дали ще й се обадиш пак.
	— Синът й Бодхи е най-добрият приятел на Ландън. Ако поиска да си поиграят, ще се наложи да телефонирам.
	— Нямах това предвид.
	— Знам какво имаш предвид — отвърнах. — В момента не ми е до срещи. Всъщност не мога да си представя, че някога ще поискам да изляза на среща.
	Не добавих, че същевременно не ми харесва и идеята да остана сам. Исках с Вивиан да си върнем това, което имахме. Исках да върна лентата назад и да започнем наново.
	Мардж сякаш прочете мислите ми.
	— Чу ли се с Вивиан? Кога ще се прибираш утре?
	— Още не знам. По-късно ще се обадя на Ландън. Тогава ще се разберем.
	Мардж посочи буритото.
	— Не ядеш.
	— Не бих могъл да го изям дори да ме заплашат с едномесечно заточение на пустинен остров.
	— Опитай го поне.
	Послушах я; беше вкусно, но се чувствах преситен от хамбургера. Обърнах се към Лиз:
	— Научи ли някакви мексикански рецепти от курса по готварство?
	Тя кимна и набоде с вилицата от салатата.
	— Няколко. Бих могла да приготвя нещо, но ме мързеше. Пък и щеше да се наложи да ходя до магазина.
	— Сещаш ли се за някоя лесна и здравословна рецепта? Която би допаднала на Ландън?
	— Разбира се. Да ти напиша ли няколко?
	— Ще ти бъда благодарен. Искам да се храни нормално, но нямам опит в кухнята. Между другото, как мина партито?
	— Беше приятно — отговори Лиз. — Къщата е много стилна. Приятелите ни току-що са се нанесли, но вече са окачили всички картини. Останах доста впечатлена всъщност.
	Неволно се почудих дали имат картина на Емили. Почудих се също как ли върви вечерята на Емили у сестра й. Усетих, че Мардж ме наблюдава зорко, и лапнах още един залък от буритото.
	— Днес за пръв път не мислих за Вивиан ежеминутно.
	Мардж присви очи.
	— И какво е усещането?
	— Странно — признах. — Но мисля, че ми се отразява добре. Не ми е толкова тягостно.
	— Започваш да се съвземаш, Ръс — констатира Мардж. — По-силен си, отколкото предполагаш.
	Усмихнах се, спомнил си, че Емили изрече съвсем същите думи.

	* * *

	След вечерята се обадих на Вивиан. Отговори на второто позвъняване.
	— Здравей. С Ландън гледаме филм. Искаш ли да я чуеш след малко?
	— Здрасти, тате! — долетя гласът на Ландън. — Немо и Дори са при акулите!
	— Разбира се — съгласих се. — Забавлявахте ли се днес?
	— Много — каза Вивиан. — Ландън ще ти се обади по-късно.
	— Обичам те, тате! — извика Ландън. — Липсваш ми!
	Сърцето ми се сви.
	— Ще чакам — казах.
	Разнасях телефона с мен, докато помагах на Мардж и Лиз в кухнята; сложих го на масата до мен, когато Мардж извади дъската за скрабъл. Оказа се, че Лиз приема играта доста на сериозно и е много добра. Резултатът й надхвърли моя и на сестра ми, взети заедно, но играта ми се стори по-интересна, отколкото помнех.
	Увлякох се и почти забравих, че Ландън не ми се обади.
	Почти, но не съвсем.

	* * *

	Следващата сутрин получих съобщение от Вивиан. „Ще дойдеш ли към шест и трийсет? Кажи ми дали те устройва.“ Стори ми се доста късно, понеже щеше да пътува, но не го отбелязах. Вивиан искаше, разбира се, да остане с Ландън възможно по-дълго, ала бях ядосан, че не съм говорил с нея, и написах отговор чак в два следобед.
	Пробягах близо осем мили и когато се прибрах, направих сто лицеви опори. Едва след като се изкъпах, усетих, че раздразнението ми отшумява.

	* * *

	Лиз ми даде тефтерче с петнайсетина рецепти; всички се приготвяха с не повече от шест съставки. После ми показа как да планирам вечерите и отидохме в супермаркета да купим необходимите продукти.
	Мардж и Лиз биха възразили, но все пак чувствах, че им се пречкам, и след обяда отидох в книжарницата. Не съм запален читател, но се отправих към отдела за приложна психология. Имаше няколко етажерки с книги за развода; прелистих доста и избрах няколко. Бях сигурен, че касиерката ще прочете заглавията и ще ме изгледа съжалително, но тийнейджърката с розова коса зад тезгяха просто сканира книгите, прибра ги в плик и ме попита дали ще платя в брой, или с карта.
	После реших да мина през парка, в случай че Ландън е там. Исках поне да я зърна. Хрумна ми, че се държа като наркоман, страдащ от абстиненция, но ми беше все едно.
	В парка нямаше и следа от Вивиан и Ландън. През уикенда времето се бе поразхладило и навън имаше повече деца от обикновено. Седнах на пейка и разгърнах една от книгите. Започнах да чета — първо по задължение, после защото искрено се заинтригувах.
	Разбрах, че Мардж, Лиз и Емили са прави. Макар да не ми се вярваше, преживяванията ми не бяха уникални. Емоционалното лутане, самообвиненията, натрапчивите въпроси и усещането за провал бях нещо обичайно при развод. Написано обаче изглеждаше някак по-реално от изречено и когато най-сетне затворих книгата, се чувствах малко по-добре. Размислих дали да се върна при Мардж и Лиз, но забелязах момче, което ми заприлича на Бодхи, и извадих телефона.
	Когато Емили отговори, станах, обзет от необяснима нервност. Тръгнах към оградата, опасваща парка.
	— Ало?
	— Здравей. Аз съм, Ръс.
	— Какво става? Добре ли си?
	— Да. Просто Ландън ми липсва и излязох навън. Как си ти?
	— Горе-долу в същото положение. Дейвид и Бодхи са на кино. После ще ходят на пицария. Така че пак съм се втренчила в картините си.
	— Дешифрова ли шепота?
	— Работя по въпроса. Ти какво прави днес?
	— Пробягах осем мили. Доста добре ми се отрази. Поговорих с Мардж и Лиз. Отбих се в книжарницата. Сега убивам времето и реших да се обадя, за да ти благодаря за вчера.
	— Беше ми приятно. Чувствах се чудесно — каза тя.
	Отговорът й ме изпълни със странно облекчение.
	— Как мина вечерята със сестра ти?
	— Беше се скарала с половинката, преди да отида. Спазваха поведение, но забелязах доста яростни погледи и чух десетина дълбоки въздишки. Все едно се върнах в миналото. Имам предвид Дейвид и прочее.
	Засмях се.
	— Звучи ужасно.
	— Не беше забавно. Джес обаче ми се обади тази сутрин. Извини ми се и тутакси заразказва поредната история колко е свадлив Брайън.
	Продължихме да говорим. Обикалях по алеите на парка и неведнъж се улавях, че се усмихвам. Бях забравил колко леко протичат разговорите с Емили, колко добър слушател е и колко откровено обсъжда лични теми. И преди умееше да не взема несполуките твърде на сериозно, но сега това качество изглеждаше шлифовано от зрелостта. Прииска ми се да бъда повече като нея.
	Разговорът ни продължи четирийсет минути. Както вчера, времето мина неусетно. Докато се връщах към колата, се замислих защо с Вивиан не успявахме да разговаряме с такава лекота; още щом позволих името й да изплува в съзнанието ми, отново ме обзе раздразнение, че не чух Ландън по телефона. Откакто Вивиан си бе тръгнала, никога не бях възпирал дъщеря ни да разговаря с майка си. Емили, казах си, не би направила подобно нещо, и докато сядах в колата, се замислих колко естествена е красотата й — кожа с лек маслинов оттенък без никакъв фон дьо тен, скъпи гримове и колагенови филъри.
	Сега е по-красива, помислих си, отпреди.

	* * *

	Емили, осъзнах, изглежда се зарадва да ме чуе и не бих отрекъл, че това ме окрили. Да доставяш удоволствие на хората е по-лесно, когато се получава с лекота, а докато с Вивиан постоянно полагах неимоверни усилия, с Емили сякаш бе достатъчно да не изневерявам на себе си.
	И все пак, колкото и да ме разведри разговорът с Емили, не излъгах Мардж и Лиз. Емили ми беше стара приятелка — при това привлекателна жена — и разбираемо се чувствах приятно и спокойно с нея както винаги. Това не значеше обаче, че съм готов за нова връзка. Здравословните отношения изискват и двамата да са уравновесени, а в момента аз не подхождах на Емили.
	Споделих съображенията си с Мардж, преди да тръгна към къщи, но тя само поклати глава.
	— Причува ти се гласът на Вивиан — каза ми. — Ако се видиш отстрани, ще разбереш каква страхотна партия си.

	* * *

	Пристигнах пред дома ни в шест и половина и спрях пред вратата, чудех се дали да почукам. Беше абсурдно, разбира се, и фактът, че се чувствам така, ме изпълни с раздразнение, насочено по-скоро към мен самия, отколкото към Вивиан. Защо продължаваше да ме интересува мнението й?
	Навик, чух се внезапно да си отговарям, и осъзнах, че се изисква дълго време, за да отвикна.
	Отворих вратата и влязох вътре, но от Ландън и Вивиан нямаше и следа. Чух шум отгоре и се запътих към стълбите. В същия момент зърнах Вивиан. В едната си ръка държеше чаша с вино, с другата ми даде знак да отида при нея. Последвах я в кухнята и веднага видях, че мивката е пълна с тенджери и чинии, а печката и плотовете не са почистени. Върху масата забелязах полупразна чаша с мляко и подложка за хранене. Разбрах, че Вивиан няма никакво намерение да разтреби, преди да замине.
	Почувствах я като непознат човек и се почудих дали изобщо съм я познавал някога.
	— Ландън е в банята горе — каза ми тя без предисловие. — Казах й, че след няколко минути ще се качим, защото искаме да говорим с нея. Първо обаче ние двамата трябва да си сверим часовниците.
	— Не го ли обсъдихме вече в петък?
	— Да, но искам да се уверя, че не си забравил.
	Забележката й ми прозвуча обидно.
	— Не съм забравил.
	— Добре — кимна тя. — Мисля също, че за Ландън ще е по-лесно, ако аз водя разговора.
	Защото не искаш да разбере за Уолтър, нали?
	— Сцената е твоя — казах.
	— Какво пък значи това?
	— Каквото казах. Ти вземаш всички решения. Пропусна да се поинтересуваш какво искам аз.
	— Защо си толкова раздразнителен?
	Сериозно ли?
	— Защо Ландън не ми се обади снощи?
	— Защото заспа. Десет минути след като говорих с теб, вече спеше дълбоко на дивана. Какво трябваше да направя? Да я събудя? Виждаш я всеки ден. Аз не.
	— По твой избор. Ти се изнесе.
	Тя присви очи и ми се стори, че виждам в тях не просто гняв, а омраза. Гласът й не трепна.
	— Надявах се тази вечер да се държим като възрастни. Ясно е обаче, че ти имаш други планове.
	— Върху мен ли се опитваш да хвърлиш цялата вина?
	— Искам просто да се владееш, докато говорим с дъщеря си. Иначе разговорът ще бъде болезнен за нея. Какво предпочиташ?
	— Бих предпочел изобщо да не бяхме стигали дотук. Бих предпочел с теб да обсъдим откровено как да спасим брака си.
	Тя извърна глава.
	— Няма какво да обсъждаме. Всичко приключи. Следващата седмица ще получиш условията за извънсъдебно споразумение.
	— Извънсъдебно споразумение?
	— Адвокатът ми го подготви. Стандартно е.
	Стандартно, разбира се, означаваше, че Ландън ще живее с нея в Атланта. Усетих как сърцето ми се свива. Изведнъж ми се прииска да не съм тук, да не правя това. Не исках да изгубя съпругата и дъщеря си, да изгубя всичко; бях обаче пасивен страничен наблюдател, чийто живот се разгръща от само себе си пред очите му. Бях изтощен и имах чувството, че тялото ми ще се разпадне.
	— Да приключваме с това.

	* * *

	Ландън прие разговора по-спокойно, отколкото очаквах; видимо обаче бе толкова изтощена, че едва ли успяваше да се съсредоточи. Като добавим течащия й нос, имах чувството, че иска единствено да заспи.
	Както предполагах, Вивиан пропусна значителна част от истината и съкрати дотолкова разговора, че се почудих защо изобщо му придаваше толкова огромно значение. В крайна сметка Ландън по-скоро остана с впечатлението, че между мен и Вивиан нищо не се променя; и тя като мен вече бе свикнала Вивиан да пътува. Разстрои се единствено когато стана време Вивиан да тръгва. И двете се обляха в сълзи, прегърнати за сбогом на алеята. Ландън се разплака още по-неудържимо, когато майка й най-сетне потегли с джипа.
	Отнесох дъщеря си вътре и усетих как ризата ми овлажнява от сълзите й. Спалнята й миришеше на ферма; освен кухнята, налагаше се да почистя и клетката на хамстерите. Дадох на Ландън хапче против простуда и я сложих в леглото. Тя се плъзна по-близо до мен и аз я прегърнах.
	— Не искам мама да си отива.
	— Знам, че ти е трудно — казах. — Забавлявахте ли се през уикенда?
	Тя кимна и аз продължих:
	— Какво правихте?
	— Ходихме да пазаруваме и гледахме филми. Бяхме и в зоопарка, където разрешават да галиш животинките. Имаше милички козички, които падат настрани, ако се уплашат, но аз не ги уплаших.
	— Бяхте ли в парка? Кара ли колело?
	— Не. Возих се на въртележката в мола обаче. На еднорог.
	— Сигурно е било забавно.
	Тя кимна отново.
	— Мама каза да ти напомня да почистиш клетката на хамстерите.
	— Няма да забравя — казах. — Доста е миризлива.
	— Да. Мама не искаше да пипа Господин и Госпожа Спринкълс, понеже и те миришат. Май трябва да ги изкъпем.
	— Не знам дали хамстерите се къпят. Ще разбера.
	— От компютъра?
	— Да.
	— Компютърът знае доста работи.
	— Така е.
	— Тате?
	— Да?
	— Утре ще караме ли колело?
	— Предлагам да почакаме два дни, докато оздравееш. Имаш и урок по танци.
	— Да — съгласи се тя без ентусиазъм.
	Усмихнах се, за да запазя подобреното й настроение.
	— Видя ли Бодхи тази седмица?
	— Беше на урока по изкуство. Оцветих си вазата.
	— С жълти цветя? И розови мишчета? Може ли да я видя?
	— Мама я взе. Каза, че е много красива.
	— Сигурен съм, че е била красива — казах, опитвайки се да скрия разочарованието си. — Жалко, че не я видях.
	— Искаш ли да ти направя? Мога. И ще нарисувам мишчетата още по-добре.
	— Ще се радвам много, скъпа.

	* * *

	Почистих клетката на хамстерите и кухнята. Не бях забелязал, но се наложи да разтребя и дневната. Навсякъде бяха разпилени кукли Барби и дреболиите им; сгънах няколко одеяла и ги прибрах в скрина; изпразних в кофата за смет купа с шепа пуканки на дъното, измих я и я подсуших. Спомних си, че имам останала храна от мама, извадих няколко пластмасови кутии от фризера и ги прехвърлих в хладилника. Подредих и продуктите, които по-рано бях купил с Мардж и Лиз.
	После си легнах и долових мирис на парфюм. Непознато ухание — леко, с дъх на цветя. Разбрах, че няма да заспя. Смених чаршафите. Почудих се дали мръсните чаршафи и неразтребената къща са някакво послание. Може би издаваха гняв, но не мислех така. Интуицията ми подсказваше, че Вивиан вече не се интересува как ще се почувствам, защото изобщо не я е грижа за мен.


>	17.
>	Напред и назад

	Когато излизах с Емили — преди да направя нещо глупаво — прекарахме първата юлска седмица в Атлантик Бийч, Северна Каролина. С още две двойки наехме къща до брега, откъдето чувахме ритмичния прибой на вълните. Разделихме наема на три, но за всички ни това бе значителен разход, затова донесохме хладилни чанти, пълни с храна от супермаркета. Смятахме да готвим, вместо да ходим на ресторант, и когато слънцето се спуснеше над хоризонта, включвахме скарата и пиршеството ни започваше. Вечер пиехме бира на верандата и слушахме радио. Помня как си мислех, че това е първата ми от много предстоящи екскурзии с Емили.
	Четвърти юли се е запечатал в паметта ми. С Емили се събудихме преди другите и се разхождахме по плажа, докато слънцето изгряваше. Преди останалите да се събудят, вече се бяхме разположили на брега; бях инсталирал и тенджерата за готвене на пара, в която щях да сваря мидите и скаридите, разтоварени на пристана преди няколко часа. Допълнихме морската храна с царевица и картофена салата и разпънахме евтина волейболна мрежа. Когато приятелите ни най-сетне дойдоха при нас, цял ден се излежавахме на слънце, цамбуркахме във водата и се мажехме със слънцезащитен лосион.
	В града имаше панаир, разположен край главното шосе близо до брега на около четвърт миля от мястото, където бяхме отседнали. Беше от пътуващите панаири — с вехти въртележки, скъпи билети и почти невъзможни за спечелване игри. Имаше обаче виенско колело и половин час преди фойерверките с Емили се отделихме от групата и се качихме на него. Мислех, че ще ни остане достатъчно време да се върнем при приятелите си, след като се повозим, но съдбата реши друго — колелото се повреди точно когато с Емили се издигнахме на върха.
	Застинахме горе, а долу работниците се суетяха ту край мотора, ту край генератора; по-късно видях как един от тях се втурна нанякъде и се върна с голяма и явно доста тежка кутия с инструменти. Операторът ни изкрещя, че виенското колело ще заработи скоро, но ни предупреди да не клатим кабинките.
	Денят бе горещ, но духаше бурен вятър. Емили се притисна към мен и аз я прегърнах през рамо. Не се страхувахме; дори моторът да откажеше да тръгне, бях сигурен, че има някакъв ръчен лост, с чиято помощ да ни свалят. От зрителната ни точка в небето наблюдавахме как хората се движат край фургоните и се взирахме в килима от къщи и улични лампи, стелещ се под нас. След време чух познато бумтене откъм кораб, закотвен край брега. След миг златни, зелени и червени дъги изпъстриха небето. Емили ахна — за пръв, но не за последен път през целия час и половина, който прекарахме на върха на виенското колено. Помня как прегърнах Емили по-крепко и си помислих, че ще й поискам ръката, преди годината да изтече.
	Горе-долу по това време приятелите ни най-сетне видяха къде сме. Намираха се на брега — миниатюрни хора — и когато разбраха, че сме заседнали, задюдюкаха и започнаха да ни сочат. Посъветваха ни на висок глас да си поръчаме пица, ако смятаме да нощуваме там горе.
	Емили се разкикоти, после замълча.
	— Ще се престоря, че си платил на работниците да спрат колелото — каза тя след малко.
	— Защо?
	— Защото докато съм жива, нито един Четвърти юли няма да е по-хубав от този.

	* * *

	В понеделник сутринта Ландън се събуди със зачервен нос. Не кашляше, но се подвоумих дали да я заведа на училище. Тя обаче замърмори:
	— Учителката ще носи златната си рибка. Аз ще я храня! Освен това е ден за оцветяване.
	Не бях сигурен какво представлява денят за оцветяване, но очевидно значеше много за Ландън. След закуската й дадох лекарство против простуда и поехме към училището. Когато я оставях, забелязах, че учителката също е настинала, и съмненията ми, че съм взел погрешно решение, се поразсеяха.
	На връщане към колата неволно се запитах какво ли прави Вивиан сега, ала веднага прогоних мисълта. Няма значение, напомних си, а и през седмицата имах по-важни дела — да заснема реклама и да впечатля втория си клиент.
	В офиса работата ме погълна — потвърдих всичко необходимо за филмирането на третата реклама за Талиери в петък; обсъдих с компютърния специалист как напредва кампанията за пластичния хирург; успях дори да се срещна с дресьора, който твърдеше, че има подходящо куче за четвъртата реклама за Талиери. Уговорихме се да снимаме следващия четвъртък.
	Благодарение на всичко горе изредено за щастие не ми остана никакво време да мисля за Вивиан.

	* * *

	Във вторник следобед получих книжата за развода по „Федекс“. Открих ги и в имейла си, но не събрах сили да прочета нито единия, нито другия вариант. Обадих се на Джои Талиери и го помолих да ги прегледа. Той се съгласи да се срещнем в италиански ресторант недалеч от кантората му.
	На следващия ден го открих в сепаре в ъгъла на помещението; върху масата с покривка на червени и бели квадрати лежаха найлонова папка и жълт тефтер. Талиери отпиваше от чаша с минерална вода и когато седнах, плъзна лист и химикалка към мен.
	— Преди да започнем, трябва да подпишеш договор за адвокатски услуги. Казах ти, че вече не се занимавам със семейно право, но за теб ще направя изключение. Мога да ти препоръчам неколцина адвокати, включително човека, към когото се обърнах при втория си развод. По причини, които ще ти обясня след малко обаче, не съм сигурен доколко ще успеят да ти помогнат. Но когото и да избереш, този договор ме задължава да не разгласявам получената от теб информация.
	Подписах документа и го плъзнах обратно към него.
	Доволен, той се облегна назад.
	— Ще ми разкажеш ли какво стана?
	Подхванах същата история, която бях разказал на Мардж, Лиз, родителите си и Емили. Вече имах чувството, че съм я повтарял сто пъти. Талиери си водеше бележки. Когато приключих, ме погледна и каза:
	— Мисля, че схванах. Прегледах книжата и първо искам да знаеш, че тя изглежда възнамерява да подаде молбата за развод в Джорджия, а не в Северна Каролина.
	— Защо?
	— Законите са различни в двата щата. В Северна Каролина се изисква съпрузите да са разделени цяла година, преди да получат развод. Не е задължително да живеят на различни места, но трябва да е ясно, че водят самостоятелен живот. След като изтече годината, единият подава молба за развод. Другата страна има трийсет дни да отговори, но процесът може да се ускори. После влизате в съдебния график. Излезе ли решението, разводът е узаконен. В Джорджия не се изисква едногодишна раздяла, но пък е необходимо местожителство. Вивиан не може да подаде молба за развод, ако не е живяла в щата поне шест месеца. После обаче съдебното решение излиза за трийсет дни, ако двете страни са постигнали споразумение. Понеже тя живее в Атланта от осми септември — може би и по-отрано — ще успее да получи развод до следващия март или април вместо по това време след година. С други думи, съкращава шест месеца. Има и други разлики, отнасящи се до вината, но се съмнявам да стигнете дотам. Предполагам, че тя ще предпочете развод по взаимно съгласие, което по същество значи, че бракът е изчерпан.
	— Значи бърза да се отърве от мен?
	— Не коментирам — разкриви лице Талиери. — Това обаче е една от причините да ти предложа моите услуги. За разлика от адвокатите, които използвах при моите разводи, имам право да практикувам и в Джорджия, и в Северна Каролина. Тоест, или избираш мен, или намираш адвокат в Джорджия. Тази сутрин се обадих тук-там… Адвокатката на Вивиан изглежда си я бива. Не съм работил с нея, но твърдят, че е крайно напориста. Носи й се славата, че притиска ответниците до изтощение и ги принуждава да развеят бялото знаме. Освен това подбира внимателно клиентите си и подозирам, че Спанерман е пуснал връзки, за да я придума да представлява съпругата ти.
	— Какво да направя? Нямам представа откъде се започва?
	— Каквото правиш в момента — съветваш се с адвокат. И повярвай ми, в началото никой не знае какво да прави, ако му е за пръв път. Накратко, трябва да се подадат много документи в Джорджия — относно финансовото ви състояние, недвижимото ви имущество, попечителството. Адвокатката й сигурно ще ни притиска всички споразумения да са готови в рамките на шестте месеца, така че ще има доста совалки между представителите на двете страни.
	— А споразумението, което е изпратила?
	— По същество е договор между вас двамата — за издръжката на съпругата и детето, за поделянето на собствеността и прочее.
	— А Ландън?
	— Там може да стане сложно. Съдът запазва правото си да взема решения за попечителството, посещенията и детската издръжка. Дори съпрузите да се споразумеят, съдът ще вземе под внимание договорката, но не е длъжен да се съобрази с нея. Ако е разумна обаче, съдът обикновено не се намесва. Понеже Ландън е малка, няма да има думата. Това вероятно е добре.
	Казах си, че сигурно ще се наложи да се върнем отново на темата.
	— Какво иска Вивиан?
	Талиери извади споразумението от папката и запрелиства страниците.
	— По отношение на имуществото — половината от стойността на къщата и половината от парите в банковите, инвестиционните ви сметки и пенсионния ви фонд. Иска джипа и половината от стойността на всичко в къщата в брой. Иска и половината от общата сума, която си инвестирал в бизнеса си.
	Внезапно се почувствах, сякаш цяла седмица съм давал кръв.
	— Това ли е всичко?
	— Е, иска и издръжка.
	— Издръжка ли? Тя печели повече от мен в момента и е любовница на милиардер.
	— Не казвам, че ще я получи. Подозирам, че ще използва и нея, и останалите точки в имуществения раздел като средство да получи каквото всъщност иска.
	— Ландън.
	— Да — кимна той. — Ландън.

	* * *

	След срещата с Талиери нямах време да се връщам в офиса. Подкарах към училището и пристигнах по-рано; заех място в началото на автомобилната колона. Припомнях си условията в споразумението — то замъгляваше всякакви други мисли — когато някой почука по стъклото на колата.
	Емили.
	Носеше плътно прилепнали избледнели джинси с прокъсани колене и тясна блуза и още щом я зърнах, ме обзе лекота. Отворих вратата и излязох на слънце.
	— Здравей. Как си?
	— По-редно е аз да те попитам първа. Мислех си за теб и се питах как е минала неделната вечер.
	— Сравнително нормално, предполагам. Говореше предимно Вивиан.
	— Как е Ландън?
	— Изглежда добре. Ако не броим настинката.
	— Бодхи също е хремав от вчера. Май половината клас е така. Като чумава колония са. — Тя ме погледна изпитателно. — А ти как се чувстваш?
	— Горе-долу — признах. — Днес говорих с адвокат.
	— Уф… Тази част е гадна.
	— Не беше забавно — съгласих се. — Още имам чувството, че е сън, макар да знам, че е реалност.
	Тя ме погледна право в очите и се изненадах колко дълги са миглите й. Винаги ли са били такива? Не помнех.
	— Разбра ли отговорите на въпросите си? — попита Емили.
	— Не знаех дори какво да питам. Това четях в колата. Вивиан е изпратила своите условия за споразумение.
	— Не съм адвокат, но ако имаш въпроси, питай. Едва ли ще успея да отговоря на всички обаче.
	— Благодаря — кимнах; забелязах, че прииждат нови автомобили и попълват върволицата. Не видях друг мъж на опашката. В главата ми внезапно прозвуча гласът на Вивиан — клюки! — и се почудих дали другите майки ни наблюдават. Отстъпих машинално назад и пъхнах ръка в джоба си. — Замина ли Дейвид за Австралия?
	Емили кимна.
	— Вчера вечерта.
	— Разстрои ли се Бодхи?
	— Много. И после, разбира се, се събуди болен.
	— И не знаеш кога ще се върне?
	— Спомена, че може би ще дойде за няколко дни около Коледа.
	— Звучи добре.
	— Разбира се. Ако дойде. Миналата година каза същото. На думи е изряден. Проблемът е, че невинаги е изряден на дела.
	Запитах се къде ли ще е Ландън на Коледа. Къде ли щях да бъда аз?
	— Извинявай. — Емили наклони глава. — Казах нещо неуместно, нали? Отнесе се…
	— Съжалявам. Пак се замислих за споразумението. Изглежда, ще се наложи да продам къщата.
	— О, не. Наистина ли?
	— Нямам друг избор. Не разполагам с достатъчно средства да изплатя дела на Вивиан.
	Меко казано; ако изпълнех всичките й искания, щях буквално да се разоря. Като добавя издръжката за съпругата и детето, вероятно не бих смогнал да си позволя дори апартамент с две спални.
	— Всичко ще се нареди — каза Емили. — Знам, че понякога е трудно за вярване, но нещата винаги се подреждат.
	— Надявам се. В момента просто… искам да избягам.
	— Трябва да се поразсееш. — Тя сложи ръце на кръста. — Искаш ли в събота да отидем с децата в зоопарка в Ашбъро?
	— А урокът по изкуство?
	— О, моооля те. — Тя отметна кичур гъста коса зад рамото си. — Не е фатално да пропуснат един ден. А и Бодхи ще е във възторг. Била ли е Ландън там?
	— Не — поклатих глава.
	Директното й предложение ме обезоръжи. Не знаех как да го приема. На среща ли ме кани? Или по-скоро става дума за Бодхи и Ландън?
	— Благодаря — каза. — Ще ти се обадя.
	Вече виждах учителите да се събират край входа, а учениците да се подреждат по класове. Емили също ги забеляза.
	— Ще се връщам в колата — каза тя. — Не искам да спирам движението. И без друго се бавим много. Радвам се, че те видях, Ръс.
	Махна ми.
	— И аз, Емили.
	Проследих я с поглед, опитвайки се да разгадая смисъла на поканата й, но когато се отдалечи, усетих колко силно искам да я видя пак. Макар да не бях готов и да беше твърде скоро, това желание внезапно надделя над всичко.
	— Хей, Емили! — извиках.
	Тя се обърна.
	— В колко часа ще тръгнете?

	* * *

	Когато се прибрахме вкъщи, Ландън се чувстваше малко по-добре и решихме да излезем с колелата. Оставих я да води, а аз я следвах, докато кръстосвахме близките улици. Всеки следващ път Ландън управляваше по-уверено велосипеда. Все още се налагаше да я предупреждавам да кара в края на платното, но малките колоездачи бяха обичайна гледка в квартала и повечето шофьори ни заобикаляха отдалеч.
	Карахме един час. Вкъщи тя закуси и се качи горе, за да се облече за танците. Забави се цяла вечност и се качих да я нагледам. Сварих я да седи на леглото със същите дрехи.
	Седнах до нея.
	— Какво има, скъпа?
	— Днес не искам да ходя на танци — отговори тя. — Болна съм.
	Настинката не й беше попречила да кара колелото. Разбрах, че има друго. А именно — не харесва балета или госпожа Хамшоу. Кой би я обвинил?
	— Ако си изморена и се чувстваш зле, не е задължително да ходиш.
	— Наистина ли?
	— Разбира се.
	— Ами ако мама се ядоса?
	„Майка ти ни напусна“ — помислих си. Но не го казах.
	— Ще говоря с нея. Болна си и толкова. Има ли обаче нещо друго?
	— Не.
	— Защото ако има, можеш да ми кажеш.
	Тя не продума. Прегърнах я през рамо.
	— Харесва ли ти да танцуваш?
	— Важно е — отвърна тя, сякаш декламира свещено правило. — Мама е танцувала.
	— Попитах те друго. Дали ти харесва.
	— Не искам да бъда дърво.
	Намръщих се.
	— Ще ми обясниш ли по-подробно, слънчице?
	— Разделени сме на две групи. Едната ще танцува на състезанието. Те са добрите танцьори. Аз съм в другата група. Ние също ще танцуваме, но само пред родителите. И аз ще съм дърво.
	— О… Лошо ли е това? — попитах.
	— Да. Лошо е. Ще си движа само ръцете, когато листата поникват и падат.
	— Ще ми покажеш ли?
	Тя се изправи с въздишка. Събра длани над главата си. После, мърдайки с пръсти, спусна ръцете си до тялото. И седна пак до мен. Не знаех какво да кажа.
	— Беше много хубаво дърво, ако това ще те накара да се почувстваш по-добре — отбелязах най-сетне.
	— Лошите танцьори са дървета, тате. Не съм достатъчно добра да бъда жаба, пеперуда, лебед или риба.
	Опитах се да си представя какво ли ще правят тези животни, но си казах, че няма смисъл. И без друго твърде скоро щях да видя танца.
	— Колко момичета са дървета?
	— Само аз и Александра. Исках да съм пеперуда и упражнявах много старателно стъпките, но госпожа Хамшоу каза, че Моли ще бъде пеперуда.
	В света на петгодишните това е важно нещо, предполагам.
	— Кога е представлението?
	— Не знам. Каза ни, но забравих.
	Отбелязах си наум да попитам госпожа Хамшоу. Преди или след урока, естествено, за да не я обидя или да наруша дисциплината.
	— Искаш ли да отидем на зоологическа градина в събота? С Бодхи и госпожица Емили?
	— Какво?
	— На зоопарк. Госпожица Емили и Бодхи ще ходят. Поканиха ни, но няма да приема, ако ти не искаш.
	— Истински зоопарк ли?
	— С лъвове, тигри и мечки. Уха!
	Тя сбърчи челцето си.
	— Защо каза „уха“? — попита.
	— От филм е. „Магьосникът от Оз“.
	— Гледала ли съм го?
	— Не.
	— За какво се разказва?
	— За момиче на име Дороти. Торнадо връхлита върху къщата й и тя се озовава на място, наречено Оз. Среща лъв, тенекиен човек и плашило и заедно тръгват да търсят магьосник, който да я върне у дома.
	— Има ли мечка и тигър във филма?
	— Не мисля.
	— Защо тогава момичето казва „уха“?
	Добър въпрос.
	— Не знам. Може би защото се страхува да не й се изпречат на пътя.
	— Аз не се страхувам от мечки. Тигрите обаче са страшни. И злобни.
	— Така ли?
	— Научих го от „Книга за джунглата“.
	— А!
	— Мама ще дойде ли с нас?
	— Не. На работа е.
	Ландън се замисли.
	— Добре — кимна след малко. — Щом Бодхи ще ходи, да отидем и ние.

	* * *

	Когато Вивиан се обади по-късно, забелязах, че е облечена за вечеря — несъмнено със Спанерман. Не споменах нищо, но докато разговаряха с Ландън, мисълта ме човъркаше непрестанно.
	Най-сетне Ландън дойде при мен и ми подаде телефона.
	— Мама иска да говори е теб.
	— Добре, слънчице — взех телефона и изчаках да излезе, преди да вдигна екрана.
	— Какво има? — попитах.
	— Исках да те уведомя, че този уикенд ще бъда извън града и вероятно ще съм извън обхват.
	Изгарях от желание да науча всяка подробност, но се заставих да не питам.
	— Добре.
	Тя очевидно очакваше да настоявам за повече информация, защото краткият ми отговор я изненада.
	— Както и да е… — подхвана след неловка пауза. — Следващата седмица ще дойда в Шарлот да я видя и бих искала пак да отседна в къщата.
	— Без мен — допълних.
	Постарах се да не прозвуча оскърбен.
	— Мисля за Ландън. Затова предпочитам двете да сме сами. И, разбира се, рожденият й ден е след две седмици и бих искала пак да ми оставиш на разположение къщата. Рожденият й ден е в петък, но ще организирам парти с приятелите й в събота. Ти ще дойдеш, естествено, но после е най-добре да ни оставиш сами до края на уикенда.
	— Но това са празничните й дни — възразих. — Бих искал и аз да съм с нея.
	— С нея си през цялото време, Ръс — вирна брадичка тя.
	— На училище е. Има и други занимания. Всъщност не прекарваме много време заедно.
	Тя въздъхна нетърпеливо.
	— Виждаш я всяка вечер. Четеш й. Виждаш я и всяка сутрин. Аз — не.
	— Защото си тръгна — изрекох бавно. — Отиде да живееш в Атланта.
	— И затова ще ми попречиш да виждам дъщеря си? Що за баща си? И като стана дума, не биваше да й позволяваш да пропуска балета.
	— Болна е — отвърнах. — И беше изморена.
	— Как ще напредне, ако й позволяваш да пропуска уроците?
	Обвинителният тон ме вледени.
	— Пропуска за пръв път. Не е краят на света. Освен това мисля, че не харесва балета.
	— Убягва ти най-важното. — Вивиан присви очи. — Ако на следващото представление иска по-голяма роля, не бива да пропуска уроци. Създаваш условия отново да остане разочарована.
	— Според мен обаче най-важното е, че тя не харесва танците.
	Видях как гърдите й се надигат и спускат; над деколтето на черната й вечерна рокля плъзна червенина.
	— Защо го правиш?
	— Какво правя?
	— Каквото правиш винаги! Упрекваш ме, започваш да спориш.
	— А ще ми обясниш ли защо винаги когато кажа какво мисля или изразя мнение, различно от твоето, ти ме обвиняваш, че те въвличам в разправия?
	— О, за бога! Да знаеш колко са ми омръзнали дивотиите ти…
	Тя прекъсна връзката. Разстроих се по-дълбоко, отколкото трябваше, но отбелязах с мрачно задоволство, че щях да страдам повече, ако бяхме заедно. Всъщност вчера думите й щяха да ме разтърсят по-силно. Навярно това бе напредък.

	* * *

	През следващите два работни дни скачах от проект на проект както по-рано през седмицата. Свързах се с пациентите, препоръчани от пластичния хирург, и се договорихме да проведем интервютата за рекламата на шести октомври — очертаваше се тежък ден.
	В петък заснехме третата реклама; разположихме камерата под нивото на писалището, та зрителният ъгъл под младата актриса да подчертава комично възрастта й.
	Кадрите се оказаха толкова добри, че всички членове на филмовия екип се разсмяха. Отлично.

	* * *

	Същата вечер заведох Ландън на балет както обикновено.
	Въпреки очевидната липса на ентусиазъм тя слезе по екип и ми напомни, че не бива да закъсняваме.
	Не я попитах отново дали танците са й присърце; бях сигурен, че Вивиан е нахокала и нея, а не исках да поставям дъщеря си в неловко положение. Повече от всеки друг знаех колко умело Вивиан внушава чувство за вина.
	Видях как Ландън седи попрегърбена на дивана в дневната и се настаних до нея.
	— Какво ти се прави след танците? — попитах я.
	— Не знам — промърмори тя.
	— Понеже си мислех дали двамата с теб да не…
	Замълчах. Тя ме погледна едва след няколко секунди.
	— Какво?
	— Нищо — отвърнах. — Няма значение.
	— Кажи ми.
	— Сигурно няма да поискаш…
	Престорих се, че съм изгубил интерес.
	— Кажи ми! — настоя тя.
	Въздъхнах дълбоко.
	— Мислех си, че понеже мама я няма, двамата с теб може да си устроим по-специална вечеря. Нещо като среща.
	Ландън знаеше за петъчните ни нощи, макар да не бе наясно какво точно представляват.
	— Специална вечеря? — ахна тя. — Само за нас?
	— Така си мислех. След танците ще се наконтим, ще приготвим вечерята заедно и после ще оцветяваме, ще рисуваме с водни бои или ще гледаме филм. Но ако не искаш…
	— Искам!
	— Така ли? Какво ти се яде?
	Тя опря показалец в брадичката си.
	— Пиле — отговори и аз кимнах.
	— Чудесно. И на мен ми се яде пиле.
	— Но не искам да рисувам с водни бои. Може да си нацапам роклята.
	— Искаш ли да оцветяваме тогава? Не съм много сръчен, но ще се постарая.
	Тя се усмихна широко.
	— Нищо, че не си много сръчен, тате. Ще се упражняваш.
	— Чудесна идея!

	* * *

	За пръв път откакто водех Ландън на балет, по пътя към студиото тя бе в добро настроение, макар че то нямаше нищо общо с танците. Всъщност изслушах безброй идеи какво ще облече вечерта. Размишляваше гласно какви обувки да сложи, коя рокля е най-подходяща и дали да я съчетае с блестяща шнола за коса, или с панделка.
	Вътре госпожа Хамшоу й даде знак да влезе в залата, но тя внезапно се обърна, втурна се към мен и ме прегърна. Госпожа Хамшоу не реагира, което вероятно бе нейният начин да прояви великодушие.
	Докато Ландън танцуваше, изтичах да купя продукти за вечерята. Понеже щяхме да ставаме рано на другата сутрин — с Емили се бяхме уговорили да се срещнем в осем — избрах пиле на скара от щанда за готови ястия, царевица в консерва, нарязани круши, ябълково пюре в буркан и гроздов сок. Ако седнехме да се храним към шест и половина, нямаше да нарушим обичайния й режим за лягане.
	Не бях включил в уравнението обаче, че петгодишните се обличат дълго за срещи с бащите си. У дома след танците Ландън се втурна нагоре по стълбите и ми забрани да й помагам. Избрах представителни дрехи от моя гардероб и сложих дори сако. Приготвих вечерята — точно за пет минути — и извадих красивия ни порцеланов сервиз; подредих масата, довърших картината със свещи и налях гроздов сок в чаши за вино. После се облегнах на плота в кухнята и зачаках.
	След малко седнах в трапезарията.
	После се преместих в дневната и включих телевизора.
	От време на време отивах до стълбите и й подвиквах; тя настояваше да не се качвам, защото още не е готова.
	Когато най-сетне слезе по стълбите, усетих как се просълзявам. Беше избрала синя пола с блуза на бели и сини квадрати, бял чорапогащник и обувки и синя диадема. Финалният изтънчен щрих бе огърлицата от изкуствени перли около врата й. Каквито и резерви да имах относно постоянните шопинг експедиции на Вивиан с дъщеря ни, дори Ландън разбра, че е направила впечатление.
	— Прелестна си — казах.
	Станах от дивана и изключих телевизора.
	— Благодаря, тате — отговори тя, пристъпвайки внимателно към трапезарията. — Масата изглежда много красива.
	Старанието й да изглежда пораснала ми се стори почти непоносимо трогателно.
	— Радвам се, че ти харесва, скъпа. Искаш ли да вечеряме?
	— Да, моля.
	Заобиколих масата и й издърпах стола. Тя седна, взе чашата с гроздов сок и отпи.
	— Много е вкусно — отбеляза.
	Донесох чиниите на масата. Ландън грижливо разгъна салфетката в скута си. Аз — също.
	— Как беше училището днес? — попитах.
	— Забавно — отговори тя. — Бодхи каза, че утре иска да види лъвовете в зоопарка.
	— И аз искам да ги видя. Надявам се обаче да не са подли като Скар.
	Имах предвид, разбира се, злодея от „Цар Лъв“.
	— Няма да има лъвове като Скар, тате. Той е рисуван герой.
	— О… Да…
	— Глупчо! — скастри ме тя и вдигна изискано вилицата си.
	Усмихнах се.
	— И друг път са ми го казвали.

	* * *

	След вечерята оцветявахме. Ландън имаше книжка с животни от зоопарка и се застояхме на кухненската маса цял час, изобразявайки създания, каквито могат да съществуват само в царството на небесните дъги.
	Макар да ходеше на училище едва от няколко седмици, забелязах колко по-умело оцветява. Не излизаше от контурите и дори щриховаше различни части от картината. Цапаниците отпреди година бяха изчезнали безследно.
	Момиченцето ми бавно, но сигурно порастваше, което незнайно защо ме изпълни с тъга.


>	18.
>	Не е любовна среща

	Месец след като завърших колежа, Том Грегъри — състудент и побратим от университетското братство — ме покани на сватба в Чапъл Хил. Том бе дете на лекари, а бащата на бъдещата му съпруга — шеметна брюнетка на име Клер Дьован — притежаваше петдесет и шест ресторанта за бърза кухня, които наблягаха на пилешкото и бисквитите. Верига „Божанглез“ не се числеше към елитния бизнес, но пък вадеше пари и бащата на Клер вече бе подарил на младоженците мини имение и спортен мерцедес.
	Сватбата беше, разбира се, строго официално събитие. Тъкмо бях започнал работа в „Питърс Груп“ и още не бях получил първата си заплата; не ще и дума, че обикновено бях на червено. Успях да взема смокинг под наем, но се наложи да спя при друг член на Братството. Казваше се Лиам Робъртсън и щеше да учи право в Университета на Северна Каролина. Той също бе от Шарлот, но не бяхме особено близки — беше от момчетата, на които им е забавно да нарушават правилата, и черпеше първокурсничките в колежа с желирани шотове. Членовете на Алфа Гама Ро обаче са задружна групичка.
	До онзи ден бях обличал смокинг само веднъж в живота си — тъмносин смокинг под наем за гимназиалния бал — и снимката с дамата ми на бала красеше полицата над камината в дома на родителите ми, докато се ожених. Папийонката на предишния смокинг обаче се закопчаваше, а тази за сватбата се завързваше.
	За съжаление Лиам Робъртсън нямаше по-добра представа от мен как се връзва нещото и докато наближи време да тръгваме, вече бях направил поне шест несполучливи опита. Тогава входната врата на къщата се отвори и Емили влезе вътре.
	Бях я виждал, но не се познавахме. С Лиам бяха отрасли в един квартал и се водеха просто приятели. Поканил я обаче да го придружава на сватбата — „за допълнителен блясък“. Изненадах се от пръв поглед. Това не беше Емили, която бях мяркал в компанията на Лиам — бохемка с дълги поли и сандали, обикновено без никакъв грим. Пред мен стоеше жена в коктейлна рокля с дълбоко деколте и обувки с високи токчета. Елегантният й вид допълваха изискани диамантени обици. Спиралата за мигли подчертаваше удивителния цвят на очите й, а с червилото устните й изглеждаха плътни и чувствени. Косата й падаше на вълни под раменете.
	— Здрасти, Емили — подвикна Лиам. — На Ръс му трябва помощ да се облече!
	— И аз се радвам да те видя, Лиам — отвърна сардонично тя. — И, да, благодаря ти. Оценявам комплимента.
	— Изглеждаш страхотно, между другото — добави Лиам.
	— Твърде късно — промърмори тя и тръгна към мен.
	— Открай време е невнятен — отбеляза почти на себе си. — Ти ли си Ръс?
	Кимнах, стараейки се да не я зяпам.
	— Аз съм Емили — каза тя. — За сватбата ще се водя дамата на Лиам, но всъщност не съм. Възприемам го по-скоро като егоцентричен по-малък брат.
	— Чух те! — извика Лиам.
	— Разбира се. Но само защото говорех за теб.
	Лекотата, с която общуваха, ме сконфузи и се почувствах като страничен наблюдател, макар лицата ни да бяха на сантиметри едно от друго.
	— Какво е станало тук? — каза тя, изхлузвайки папийонката.
	Докато я наместваше наново около врата ми, забелязах, че е съвсем малко по-ниска от мен и парфюмът й ухае на цветя.
	— Благодаря — казах. — Откъде знаеш как се прави това?
	— Помагах на татко — обясни Емили. — И той не може да се оправя с папийонки. Винаги ги връзва накриво.
	Тя подръпна и нагласи панделката; дългите й пръсти вършеха тайнството си извън полезрението ми. Лицата ни бяха толкова близо, сякаш се каня да я целуна, и си помислих отново колко е красива. Очите ми се плъзнаха към устните й, после към деколтето, под което различих фината дантела на сутиена й.
	— Харесва ли ти каквото виждаш? — подсмихна се тя.
	Усетих как се изчервявам и бързо погледнах напред като кадет на парад. Тя се усмихна широко.
	— Мъже! Всичките сте едни и същи.
	Продължих да стоя мирно, без да продумам. Тя ме тупна леко с длани по гърдите, намигна ми и продължи:
	— Прощавам ти обаче, защото си ми симпатичен.

	* * *

	На другата сутрин паркирах на алеята пред къщата на Емили и я видях да слага малка хладилна чанта в джипа.
	Ландън изскочи от колата, втурна се към нея и я прегърна.
	— Къде е Бодхи? — попита веднага дъщеря ми.
	— В стаята си — отговори Емили. — Избира филми за из път. Искаш ли да се качиш горе и да му помогнеш?
	— Да, госпожице — каза Ландън, хукна към входа и изчезна в къщата.
	Емили я проследи с поглед, после се обърна към мен. Носеше къси панталонки и блуза без ръкави, а косата й бе прибрана на опашка. Въпреки небрежното облекло в стил „майка в парка“, тя сияеше от здраве и жизненост. Не можех да откъсна очи от гъстата й коса и гладката й кожа.
	— „Госпожице“? — повдигна вежди Емили.
	— Много е учтива — отбелязах, надявайки се да не съм се втренчил твърде очевидно в нея.
	— Харесва ми — констатира тя. — Пробвах с Бодхи, но не възприема.
	В отсъствието на децата тя ми се стори млада като момичето, което познавах някога, и тази мисъл ме изпълни с дезориентиращо усещане за безвремие.
	— Ще се позабавляваме днес — прочистих гърло. — Ландън е много развълнувана.
	— Бодхи също. Иска Ландън да се вози с нас.
	— Разбира се — съгласих се. — Ще карам отзад.
	— Ти също ще се возиш при нас, глупчо. Няма смисъл да шофираме и двамата, а и по никакъв начин няма да остана в клопка с хлапетата без помощ. Освен това дотам са два часа път, а бебчето ми — кимна към джипа — може да забавлява децата с филмчета.
	Закачливият й тон ме върна към първия път, когато говорих с нея, и си спомних колко нервен се чувствах тогава.
	— Искаш ли аз да карам? — предложих.
	— Освен ако не предпочиташ да отговаряш за храната. Ще се налага, разбира се, да се навеждаш, да се пресягаш и да разопаковаш храна през няколко минути.
	Спомних си коментара на татко за семейните екскурзии.
	— Май предпочитам да карам — отвърнах.

	* * *

	Още преди да излезем от квартала, Бодхи попита дали може да гледат „Мадагаскар 3“.
	— Да почакаме, докато стигнем до магистралата — подхвърли Емили през рамо.
	— Може ли да хапна нещо? — попита Бодхи.
	— Току-що закуси.
	— Гладен съм!
	— Какво ти се яде?
	— Златни рибки — каза той.
	Вивиан не допускаше вкъщи това лакомство, но го помнех от детството си.
	— Какво значи златни рибки? — поинтересува се Ландън.
	— Солени бисквитки с кашкавал във формата на рибки — обясни Емили. — Вкусни са.
	— Може ли да опитам, тате?
	Очите й се стрелнаха към огледалото за обратно виждане и се почудих как ли Ландън възприема факта, че седя отпред с Емили, а не с майка й, и дали изобщо й прави впечатление.
	— Разбира се.

	* * *

	Пътуването до зоопарка мина бързо. На задната седалка децата бяха погълнати от филма, но понеже ни чуваха, не споменахме нито Вивиан, нито Дейвид. Нито общото ни минало. Осведомих Емили как върви работата ми, а тя ми разказа за картините си и спомена, че в средата на ноември ще организира изложба и дотогава ще бъде по-заета от обикновено; обсъдихме и семействата си — с лекота и шеговито, сякаш никога не сме губили връзка помежду си.
	Въпреки близостта ни ситуацията ми се струваше нова и малко особена. Не беше среща, но не беше и нещо, което бих могъл да си представя допреди месец. Пътувах с Емили и децата и макар отначало да очаквах да изпитвам вина, опасенията ми не се оправдаха. Напротив, поглеждах я понякога в моменти на затишие и се питах как е възможно Дейвид да е бил толкова глупав.
	И, разбира се, защо аз съм бил толкова глупав преди години.

	* * *

	— Ще капнат — предсказа Емили скоро след като пристигнахме в зоопарка.
	Откакто бяха слезли от джипа, децата се надпреварваха кое ще стигне първо до касата за билети, после до фонтана и до магазина за сувенири. Ландън, забелязах с гордост, явно бе наследила атлетичните ми гени, защото двамата тичаха рамо до рамо. Разглеждаха щандовете в магазина, когато приближихме до тях.
	— Изтощих се само да ги наблюдавам.
	— Бяга ли тази сутрин?
	— Малко. Четири мили може би.
	— По-добре си от мен. Размотаването тук ще е единственият ми спорт за деня.
	— Как поддържаш такава страхотна форма?
	— Танцувам на пилон.
	Стъписаното ми изражение я разсмя.
	— Би ти харесало, а? — побутна ме по рамото. — Шегувам се, глупчо. Да си беше видял лицето! Неповторима гледка. Един-два пъти седмично се отбивам във фитнеса, но по-скоро съм благословена с добри гени и внимавам какво ям. По-лесно е, отколкото да правя упражнения през цялото време.
	— За теб може би. Аз обичам да си хапвам.
	Ландън притича до мен, когато влязохме в магазина.
	— Виж, тате! Пеперудени криле! — извика тя, вдигнала две дантелени полупрозрачни криле, достатъчно големи, за да си ги сложи.
	— Красиви са — съгласих се.
	— Ще ми ги купиш ли? В случай че ме изберат за пеперуда на балета.
	Ландън явно не бе изгубила надежда въпреки преценката на госпожа Хамшоу, че е от децата, негодни за състезание.
	— Не знам, скъпа… — поколебах се.
	— Моля те? Много са красиви. И дори да не съм пеперуда, ще ги нося днес, за да зарадвам животните. И ще ги покажа на Господин и Госпожа Спринкълс, когато се върнем вкъщи.
	Не бях сигурен, но погледнах цената и установих, че не са безбожно скъпи.
	— Наистина ли искаш да ги носиш днес?
	— Да! — заподскача въодушевена тя. — А Бодхи иска криле на водно конче.
	Усетих, че Емили ме наблюдава, и се обърнах към нея.
	— С тях може би ще ги различаваме по-лесно, ако се втурнат напред — посочи тя.
	— Добре — кимнах, — но само крилете.
	— И само след като си сложите слънцезащитен лосион — добави Емили.
	За разлика от мен не бе забравила да донесе. Ух…
	Платих и помогнах на Ландън да сложи крилете. Емили помогна на Бодхи и ги намаза с толкова дебел слой лосион, че биха могли да се проврат през тънка тръба. После двамата хукнаха напред с разперени ръце.
	Зоопаркът бе разделен на два основни сектора — Северна Америка и Африка. Първо посетихме Северна Америка, дивейки се на какви ли не създания — тюлени, ястреби, алигатори, мускусни плъхове, бобри, пуми и дори черни мечки. Децата винаги ни изпреварваха и докато с Емили ги настигнем, вече бяха нетърпеливи да продължат към следващата находка. За щастие нямаше много хора въпреки прекрасното време — приятно топло и за пръв път от месеци без потискаща влага. Което, разбира се, не възпря децата да поискат сладолед и кока-кола.
	— Какво стана с Лиам? — попитах Емили. — От десет години нямам вест от него. Последно чух, че е адвокат в Ашвил и е женен за втори път.
	— Вторият му брак също не просъществува дълго — информира ме тя.
	— Беше сервитьорка, нали? Къде се запознаха?
	— Пада си по определен тип — усмихна се Емили.
	— Кога се чухте за последно?
	— Преди седем-осем месеца. Разбрал, че се развеждам, и ме покани да излезем.
	— Нали не е от симпатичните мъже, на които никога не си се обаждала повторно?
	— Лиам? Боже! Не, разбира се. Познаваме се от малки, но е твърде самовлюбен за моя вкус. В колежа излизахме заедно по-скоро по навик, а не защото сме близки приятели. И по навик имам предвид, че поне веднъж на семестър той ми се натискаше, обикновено когато се напие.
	— Винаги съм се чудел защо го търпиш — признах.
	— Защото родителите ми бяха приятели с неговите родители и къщите ни бяха една срещу друга. Татко го одобряваше, но мама виждаше какво представлява, слава богу. Основната причина е, че той винаги беше наблизо. В университета, у дома. По онова време не умеех току-така да режа хората. Дори да са смотаняци.
	— Ако не беше той обаче, нямаше да се срещнем.
	Тя се усмихна отнесено.
	— Помниш ли как ме покани да танцуваме? На сватбата.
	— Да.
	Цял час събирах смелост, макар че Лиам вече си бе набелязал момиче, което по-късно му стана съпруга номер едно.
	— Страхуваше се от мен — усмихна се самодоволно Емили.
	Усещах остро близостта й; пред нас Ландън и Бодхи също крачеха един до друг и аз си спомних книжката, която почти всяка вечер препрочитах на дъщеря си. Четиримата вървяхме по двама, защото никой не бива да върви сам.
	— Не се страхувах — уточних. — Бях смутен, защото ме хвана да те зяпам, докато ми връзваше папийонката.
	— О, стига… Знаеш, че бях поласкана. Обсъждали сме го. Разпитах Лиам за теб, помниш ли? Каза, че си твърде скучен за мен. И недостатъчно красив. И недостатъчно богат. После пак си пробва късмета.
	Засмях се.
	— Май се сещам…
	— Поддържаш ли връзка с приятелите от колежа? — Тя присви очи, сякаш се опитва да си спомни позабравени лица. — Виждахме се често с тях, когато бяхме заедно.
	— Не, за съжаление. Изгубих им дирите, след като се ожених и се появи Ландън. А ти?
	— Имам неколцина приятели от колежа и от детството. Още се чуваме понякога и се събираме, но все по-рядко. Както каза, животът ни погълна.
	Различих съвсем бледи лунички по скулите и носа й — видими единствено на есенната светлина. Не помнех да съм ги забелязал преди петнайсет години — още една изненадваща черта на някога познатата Емили. За миг се запитах какво ли ще си помисли Вивиан, ако ни види сега с Емили.
	Внезапно всичко ми се стори сюрреалистично — аз с Емили в зоологическата градина с децата. Как се стигна дотук? И къде животът ми бе взел този неподозиран обратен завой?
	Ръката на Емили върху моята ме изтръгна от унеса.
	— Добре ли си? — Тя ме гледаше изпитателно. — Отнесе се нанякъде.
	— Да, извинявай — опитах да се усмихна. — Връхлита ме ненадейно… колко странно и необяснимо е всичко, искам да кажа.
	Замълча и отдръпна ръка.
	— Така ще е известно време — рече с мек глас. — Но ако можеш, приемай това, което идва и остава. И не се вкопчвай в това, което си отива.
	— В момента не е по силите ми.
	— Именно! В момента. Моментът ще отмине.
	Тогава у мен се надигна тъпа болка по Вивиан. Ала не продължи дълго. Приличаше на заешки удар без силата на спиращо дъха кроше и осъзнах, че се дължи на Емили. Разбрах, че ако имам избор, бих предпочел да прекарам деня със забавен и състрадателен приятел вместо със съпруга, която ме презира.
	— Отдавна не съм правила такова нещо — каза Емили и когато я погледнах въпросително, продължи: — Да изляза с приятел от противоположния пол, имам предвид. Доколкото си спомням, последния път бе преди Дейвид… Нищо чудно да е било и преди теб. Защо ли?
	— Защото бяхме женени.
	— Познавам съпрузи, които имат приятели от другия пол.
	— Не казвам, че е невъзможно — съгласих се. — Просто е сложно и мисля, че повечето хора го знаят. Човешката природа си иска своето, а като вземем предвид колко трудно нещо е бракът, съпрузите едва ли копнеят за привлекателна алтернатива. Кой би желал да изглежда зле на фона на някого?
	Емили повдигна вежди.
	— Това ли правя? — попита тя. — Не, не отговаряй. Въпросът беше неуместен. — Тя приглади кичурите, измъкнали се от опашката й. — Не искам да влошавам отношенията ти с Вивиан.
	— Знам — кимнах. — Не съм сигурен обаче дали е възможно да се влошат повече. Нямам представа къде е в момента. Може би в Париж с любовника си.
	— Наистина ли не знаеш?
	— Говорихме само веднъж тази седмица. Съобщи ми, че иска да се види с Ландън през два от следващите три уикенда, включително на рождения й ден. После ми се разкрещя, че съм й позволил да пропусне урока по балет. Каза ми също, че вероятно ще е „извън обхват“ през почивните дни, каквото и да значи това. И настоя да спя при Мардж или при родителите си, защото иска къщата да е на нейно разположение. О, каза ми също, че й е писнало от дивотиите ми.
	Емили сбърчи чело.
	— Не беше най-приятното телефонно обаждане — признах.
	— Знаеш, че няма право да те лишава от Ландън всеки уикенд. И да настоява да напуснеш къщата.
	— Твърди, че иска да улесни Ландън.
	— По-скоро иска да постигне своето.
	— И това — съгласих се. — Но я разбирам донякъде. За Ландън би било ужасно да живее в хотел, когато майка й е в града.
	— Не може ли просто да спи в стаята за гости?
	— Мисли, че това ще обърка Ландън.
	— Животът й без друго вече е объркан — посочи Емили. — Предложи й тогава да си ляга, след като Ландън заспи, и да си включва будилника, за да се буди преди нея. Когато сте заедно, ще се държите добронамерено. Знам колко е трудно да се овладяват болезнените чувства, но не е невъзможно. И е по-добре, отколкото да те изритват от къщата всеки път, когато тя дойде. Не е правилно и не заслужаваш подобно отношение.
	— Така е — признах, но вече се ужасявах от разпрата, която неизбежно щеше да последва. Вивиан умееше да ме наранява, ако не получи своето.
	— Когато се видяхме за пръв път в кафенето, ти казах, че съм те видяла да оставяш Ландън, помниш ли?
	— Да.
	— Не споменах обаче, че ви наблюдавах известно време. Видях как те прегърна, чух я да ти казва, че те обича. За всеки е очевидно колко е привързана към теб.
	Необяснимо защо усетих как се изчервявам от задоволство.
	— Е, в момента съм единственият й родител в общи линии…
	— Не е само това, Ръс — прекъсна ме Емили. — Казват, че първата любов на момиченцата винаги са бащите им, но невинаги е така. Когато ви видях да се сбогувате онзи ден, се удивих каква близост и топлота има помежду ви. После те познах и ми се прииска да си поговоря с теб. Проследих те…
	— Хайде де…
	— Познаваш ме. Доверявам се на интуицията. Творец съм, знаеш.
	Засмях се.
	— Да. — Срещнах решителния й поглед и се почувствах поласкан, макар да не бях сигурен защо. — Радвам се, че си ме проследила. Не знам в какво състояние щях да бъда сега, ако не беше го направила. Помагаш ми много. И знаеш ли кое е странното?
	— Кое?
	— Не помня как изглеждаш, когато се ядосаш. Не помня дори да сме се карали сериозно. Кажи ми — ядосваш ли се изобщо?
	— Разбира се! И съм доста страховита — предупреди ме тя.
	— Не ти вярвам.
	— По-добре не ме предизвиквай. Заприличвам едновременно на гризли, чакал и бяла акула. — Ръката й описа дъга. — Неслучайно използвах животински сравнения. Понеже сме в зоопарка, имам предвид.

	* * *

	След като разгледахме животните от Северна Америка и птиците, решихме да обядваме. Въпреки непрекъснатите закуски през изминалите четири часа Бодхи успя да изпразни чиния с пилешки хапки и пържени картофки и да изпие чаша шоколадов шейк. Порциите на Ландън се равняваха на около една трета от неговите, но за нея и това беше много. С Емили не бяхме гладни и пихме вода.
	— Ще видим ли вече лъвовете? — попита Бодхи.
	— След като си сложите лосион — отговори Емили и децата скочиха от столовете; Емили отново ги намаза щедро.
	— За разлика от теб аз винаги забравям слънцезащитния крем — признах.
	— Не си виждал семейството на Дейвид. Живеят в австралийската пустош и можеш да измериш бръчките им с дърводелски метър. Тук също мнозина прекаляват със слънцето, но споменът за онези роднини на сватбата се запечата завинаги в паметта ми. Не излизам от къщи без защитен лосион.
	— Затова имаш кожа на двайсетгодишна.
	— Ха! Добър опит! Но все пак благодаря.
	Изкуших се да обясня, че съм искрен, но вместо това започнах да събирам подносите от обяда.
	— Кой е готов за пътешествие до Африка? — попитах.
	Признавам, че африканските животни ми бяха по-интересни. Като дете съм виждал алигатори в река Кейп Фиър, мускусни плъхове, бобри, всякакви птици — включително магическия белоглав орел — и дори мечка. Когато бях малък, мечка пресече улицата срещу началното ми училище и се скри сред клоните на дъбово дърво. Беше малко мече и колкото и малобройни да са срещите с тези горски обитатели, всеки знае, че мечките не са рядък вид в Северна Каролина. Всъщност най-голямата черна мечка е убита в област Крейвън. Имам предвид, че северноамериканските животни в зоопарка не ми се сториха ужасно екзотични.
	Нито веднъж обаче не бях заставал очи в очи със зебра, жираф и шимпанзе; не бях зървал отблизо бабуини и слонове. Може би ги бях виждал в цирка — веднъж годишно в града идваше цирк и ходех с родителите си — но тук те живееха в среда, наподобяваща африканската им родина, и дори децата бяха поразени. Дадох телефона на Ландън и тя направи стотина снимки, което я развълнува още повече.
	Понеже не бързахме, поехме към колата едва в късния следобед и децата вече се влачеха зад нас.
	— Като костенурката и заека — казах на Емили.
	— Само дето зайците зад нас пробягаха три пъти по-голямо разстояние, отколкото ние изминахме ходом.
	— Е, поне ще спят като къпани.
	— Надявам се Бодхи да не заспи в колата. Дремне ли два часа, ще будува до среднощ.
	— Не бях се замислял — отвърнах, внезапно загрижен и за режима на Ландън. — Както все забравям слънцезащитния крем. Не се сетих да взема и нещо за хапване за из път. Очевидно още се уча да отглеждам детето си сам.
	— Всички се учим непрекъснато — каза тя. — Това е дефиницията за родител.
	— Ти явно си наясно как да действаш.
	— Понякога. Невинаги. Когато Бодхи се разболя тази седмица, се колебаех дали да го поглезя, или да приема простудата като обичайна дреболия.
	— Знам как биха постъпили моите родители — казах. — Ако кръвта ми не изтича, счупените ми кости не стърчат от кожата и температурата ми не е достатъчно висока, за да ми изпържи мозъка, биха свили рамене с думите „ще ти мине“.
	— И все пак всичко е било наред. Което значи, че вероятно съм твърде мекушава с Бодхи. Току-виж му харесало да се разболява, понеже получава специално внимание.
	— Защо е толкова трудно да си наистина добър родител?
	— Не е необходимо да си наистина добър родител — каза тя. — Стига само да си достатъчно добър.
	Докато обмислях думите й, осъзнах защо родителите ми и Мардж харесваха толкова Емили. Тя беше мъдра като тях.


>	19.
>	Намирам своя път

	Сватбата в Чапъл Хил затвърди решимостта ми да видя отново Емили. Докато разрежат тортата и булката хвърли букета, бях изгубил броя на песните, на които с Емили бяхме танцували. Когато оркестърът почиваше, излязохме на балкона да подишаме чист въздух. Над нас, ниско в небето, висеше голяма оранжева луна. Видях как Емили се взира в нея със същото удивление, каквото изпитвах.
	— Защо е оранжева? — почудих се гласно и тя ме изненада с отговор.
	— Когато луната е ниско в небето, светлината се разсейва, защото минава през повече пластове на атмосферата. Преди да стигнат до очите ни, синьото, зеленото и виолетовото от спектъра се разпръскват и за нас остават видими само жълтото, оранжевото и червеното.
	— Откъде знаеш? — обърнах се смаян към нея.
	— Татко ми обясняваше при всеки изгрев на такава луна — посочи сияйното кълбо над хоризонта. — Явно ми го е набил в главата.
	— Все пак съм впечатлен.
	— Недей. Не знам почти нищо за нощното небе. Освен къде се намира Голямата мечка. И че една-две от тези звезди вероятно са планети, но не мога да ги различа.
	Огледах небосклона и посочих:
	— Ей там, точно над дървото? Това е Венера.
	— Откъде знаеш?
	— По-ярка е от звездите.
	Тя присви очи.
	— Сигурен ли си?
	— Не — признах и тя се засмя. — Татко казваше така. Будеше ме нощем да наблюдаваме метеоритни дъждове.
	Носталгична усмивка озари лицето й.
	— Когато ходехме на къмпинг, с татко и Джес съзерцавахме небето часове наред, за да видим падаща звезда.
	— Джес?
	— И аз имам по-голяма сестра. Моята Мардж. — Опитах се да си представя Емили като малка със семейството й.
	— Трудно ми е да си те представя на къмпинг.
	Тя сбърчи чело.
	— Защо?
	— Не знам. Може би защото ми изглеждаш по-скоро като градско момиче.
	— Какво значи това?
	— Ами… кафенета, литературно четене, художествени галерии, протести, леви идеи.
	Тя се засмя.
	— Едно е сигурно — изобщо не ме познаваш.
	Събрах смелост и казах:
	— Бих искал да те опозная по-добре. Как обичаш да се забавляваш?
	— На среща ли ме каниш?
	Тя ме погледна право в очите. Изчервих се.
	— Ако предложиш да скочим с парашут или да отстрелваш с лък ябълки от главата ми, приеми го като най-обикновено любопитство.
	— А ако е вечеря или кино… — Тя повдигна вежди.
	— Това е повече в стила ми.
	Тя обхвана брадичката си с длан и поклати глава.
	— Не. Вечерята и киното са прекалено… шаблонни — рече най-сетне. — Какво ще кажеш за излет?
	— Излет ли?
	Погледът ми се плъзна към високите й токчета и някак си не успях да си я представя сред природата.
	— Да. Искаш ли да отидем на възвишенията Краудърс? Ще минем по пътеката по хребета.
	— Не съм бил там — признах.
	Всъщност дори не знаех, че съществува такава местност.
	— Значи е среща — заяви Емили. — Какво ще кажеш за следващата събота?
	Погледнах я. В ума ми внезапно изникна въпросът дали аз съм я поканил на среща, или тя — мен. И дали изобщо има значение. Защото вече бях сигурен, че Емили е необикновено момиче и несъмнено искам да я опозная по-добре.

	* * *

	В неделя доизгладих третата реклама и я изпратих на режисьора. Свърших работата по-бързо, отколкото очаквах. Така и трябваше, защото този ден посвещавах на Ландън.
	Може би не е редно да го казвам, но училището облекчаваше живота ми. Колкото и да обичах дъщеря си, неделите ме изтощаваха и с нетърпение очаквах делниците дори само защото да работя ми се струваше по-лесно, отколкото да забавлявам петгодишно дете цели шестнайсет часа.
	Доброто ми настроение обаче се изпари, преди да стигна до офиса в понеделник сутринта. Още след като оставих Ландън в училището, Талиери ми се обади да мина през кантората му.
	Половин час по-късно седях срещу него в кабинета му. Бе свалил сакото си; ръкавите на ризата му бяха навити до лактите; върху писалището бяха натрупани книжа.
	— Благодаря, че се отби — каза той. — В петък се свързах с адвокатката на Вивиан. Исках да опипам почвата и да проверя дали е склонна да облекчим процедурата.
	— И?
	— За съжаление отговаря на описанието. След разговора посетих уебсайта на фирмата й, за да видя как изглежда. Докато я слушах, си представях ледена статуя вместо жив човек. Температурата, искам да кажа, е доста под нулата.
	Откровението му отключи в ума ми доста сценарии, нито един особено добър за мен.
	— Ще ми обясниш ли по-подробно?
	— Вероятно ще ти е по-трудно, отколкото би следвало. Зависи каква съпротива смяташ да окажеш.
	— Парите са от второстепенно значение. Най-важна е Ландън. Искам съвместно попечителство.
	— Чувам те — вдигна ръка той. — Знам какво искаш. Но не съм сигурен дали е осъществимо. Вивиан живее в Атланта и понеже иска жителство в Джорджия, явно няма да се върне тук. Въпросът ми е дали си склонен да се преместиш в Атланта.
	— Защо да се местя? Къщата ми е тук. Семейството ми е тук. Работата ми е тук.
	— Това имах предвид. Дори да получиш съвместно попечителство, как ще се уреди на практика? Няма да имаш възможност да виждаш често Ландън. Затова, предполагам, Вивиан настоява за пълно попечителство. Съгласна е да ти гарантира посещения…
	— Не — прекъснах го. — В никакъв случай. Аз съм й баща. Имам права.
	— Да. Но и двамата знаем, че съдът е по-благосклонен към жените. А адвокатката на Вивиан ме уведоми, че допреди два месеца главно Вивиан се с грижила за Ландън.
	— Работех, за да може тя да си стои вкъщи!
	Джои разпери ръце и в гласа му прозвуча успокоителна нотка.
	— Знам. И аз не мисля, че е справедливо. Но в битките за попечителство бащите са в по-неизгодно положение. Особено в подобни ситуации.
	— Тя се изнесе. Напусна ни!
	— Според адвокатката Вивиан е нямала друг избор. Не си бил в състояние да издържаш семейството и си изтеглил голяма сума от спестовната ви сметка. Била е принудена да си намери работа.
	— Не е вярно! Вивиан искаше да работи. Не съм я карал да…
	Талиери ме погледна съчувствено.
	— Вярвам ти. На твоя страна съм, Ръс. Просто ти предавам какво ми казва адвокатката на Вивиан. Между другото, не се страхувам да се изправя срещу ледената кралица. Досега не си е имала работа с Булдога и си разбирам от занаята. Исках просто да те подготвя за предстоящото. Нещата са доста гадни и вероятно ще станат още по-неприятни през следващите месеци.
	— Какво да направя?
	— Засега нищо. Рано е. Колкото до предложеното споразумение, престори се, че не съществува. Ще напиша отговор и ще ти го изпратя да го прегледаш. Вече имам представа как да действам. От друга страна, през следващите две седмици съдебният ми график е запълнен и едва ли ще се видим. Не се безпокой, ако не се чуем. Хората обикновено искат всичко да приключи възможно най-бързо, но не става така. Искам да проведа втори, по-подробен разговор с нея. Няма нужда обаче да се бърза. В момента Ландън живее при теб. Това е добре и колкото по-дълго продължава, толкова по-изгодно е за теб. Имай предвид също, че Вивиан не може да подаде молба за развод преди следващия март, така че разполагаме с време да постигнем споразумение, приемливо и за двете страни. Няма да е зле да се опиташ да убедиш Вивиан да направи известни отстъпки. Не казвам, че ще склони — по-скоро се съмнявам — но си струва да се пробва.
	— А ако не пожелае?
	— Тогава просто се грижи за Ландън както досега. Бъди добър баща, прекарвай време с нея, води я редовно на училище, старай се да се храни и да си почива достатъчно. Това е изключително важно. Ако психолог разговаря с Ландън и представи заключенията си пред съда…
	— Не — прекъснах го отново. — Няма да включвам Ландън в битката. Не бих я поставил в положение да избира между майка си и баща си.
	Той сведе очи.
	— Дори на теб да не ти харесва, Вивиан може би ще поиска мнението на психолог с надеждата да извлече полза.
	— Не би го направила — казах. — Тя обожава Ландън.
	— Именно — поклати глава Талиери. — Точно затова не бива да се изненадваш, ако прибегне до всевъзможни средства, за да получи попечителството.

	* * *

	След срещата с Талиери бях по-ядосан и по-уплашен дори от деня, когато Вивиан си тръгна. В офиса кипях от гняв. Обадих се на Мардж и й предадох разговора с Талиери; тя също се вбеси. Нарече Вивиан със синоним на женско куче и чувствата ми бяха в съзвучие с нейните.
	Разговорът с Мардж обаче не ме успокои и в крайна сметка се обадих на Емили и я попитах дали иска да обядваме заедно.
	Понеже бях вбесен, реших да не ходим на ресторант. Помолих я да се срещнем в парка близо до къщата, където имаше маси за пикник. Не знаех какво й се яде, затова поръчах два сандвича от закусвалнята и две различни супи. Добавих пържени картофки и две бутилки ябълков сок.
	Емили вече седеше до една от масите, когато свърнах по чакълената алея. Паркирах до нея, грабнах храната и тръгнах към масата.
	Явно съм изглеждал обезпокоен, защото когато приближих, тя стана и ме прегърна. Беше по къси панталонки, пъстра блуза и сандали, подобни на онези, които помнех от разходката ни край игрището за голф.
	— Канех се да те попитам как си, но е ясно, че денят е тежък, а?
	— Определено — кимнах, усетил близостта на тялото й до моето по-силно, отколкото бих признал. — Благодаря, че дойде.
	— Разбира се.
	Тя седна, а аз разопаковах храната. Зад нас дечица си играеха на дървена катерушка с ниски пързалки, мостове и люлки. Майките или стояха наблизо, или седяха по пейките; някои се взираха в телефоните си.
	— Какво се случи?
	Разказах й какво научих от Талиери. Тя ме изслуша, свъсила съсредоточено вежди, накрая ахна и присви смаяно очи.
	— Наистина ли ще използва Ландън в битката помежду ви?
	— Според Талиери не само е възможно, но и вероятно.
	— Мили боже! — каза тя. — Това е ужасно. Нищо чудно, че си разстроен. На твое място щях да се вбеся.
	— Меко казано. В момента ми призлява при мисълта за нея. Което е странно, защото откакто си тръгна, исках единствено да я видя.
	— Разбирам те — кимна Емили. — Само който го е преживял, знае колко е трудно.
	— С Дейвид не беше така, нали? Каза ми, че е бил щедър по отношение на парите, и си получила попечителството.
	— Въпреки това беше ужасно. Когато си тръгна, имаше любовница. Цял месец чувах от познати как го виждат с онази жена, все едно няма никакви грижи на този свят. Сърцето ми се късаше при мисълта, че бракът ни явно не е значел нищо за него. Прояви щедрост наистина, но в началото не беше така. Първо настояваше да отведе Бодхи в Австралия.
	— Не би могъл, нали?
	— Вероятно не. Бодхи е американски гражданин, но дори заплахата ми струва десетки безсънни нощи. Изглеждаше ми немислимо да не виждам сина си.
	Напълно споделях чувствата й.

	* * *

	След обяда се върнах вкъщи вместо в офиса. Върху полицата над камината и по стените имаше десетки снимки, повечето на Ландън. През годините не бях забелязал обаче на колко много присъства Вивиан — почти всички професионално заснети. Аз се виждах до Ландън само на няколко непринудени снимки.
	Загледан в тях, се питах кога ли Вивиан е решила, че съм толкова несъществена фигура в живота на дъщеря ни. Навярно преувеличавах и причината бе прозаична — докато съм работел, Ландън е била с майка си. Защо обаче Вивиан не бе забелязала този факт и не се бе опитала да балансира положението. Защо не се бе постарала да запечата повече моменти, когато сме тримата заедно, та Ландън да вижда, че баща й я обича не по-малко от майка й?
	Не бях сигурен. Знаех обаче, че не искам непрекъснато да си спомням за Вивиан, което означаваше, че някои неща трябва да се променят. С ненадейна решимост обиколих къщата и махнах снимките с Вивиан. Не смятах да ги изхвърлям; сложих няколко в стаята на Ландън, а другите прибрах в кашон, та Вивиан да си ги вземе в Атланта. После облякох тениска и къси шорти. Влязох в дневната и разместих мебелите. Дивани, столове, лампи; донесох дори картина от кабинета и я окачих в дневната. Не твърдя, че крайният резултат бе по-добър — Вивиан наистина имаше отличен вкус — но определено имаше разлика. Проведох същата операция в кабинета — преместих бюрото и етажерките до друга стена и смених местата на две картини. В спалнята оставих леглото на мястото му, но смених покривката с друга от килера за бельото, която не бе използвана от години, и разместих всички останали мебели.
	В друг килер открих всевъзможни дреболии и няколко минути вадих и прибирах вази, лампи и декоративни купи. Едно предимство от вечното пазаруване на Вивиан, предполагам, е, че препълнените килери приличаха на търговски склад.
	Щом се прибра от училище, Ландън се огледа с ококорени очи.
	— Прилича на нова къща, тате.
	— Малко — признах. — Харесва ли ти?
	— Много! — възкликна тя.
	Похвалата й ме накара да се почувствам добре, но пък си напомних, че на нея не би й хрумнало да изрази неодобрение. С изключение на уроците по балет, Ландън сякаш харесваше всичко.
	— Радвам се — казах. — Не съм местил нищо в твоята стая.
	— Можеше да преместиш клетката на хамстерите, ако искаш.
	— А ти искаш ли?
	— Доста шумят през нощта. Когато стане тъмно, веднага започват да тичат по въртележката.
	— Затова се наричат нощни животни. Обичат да спят през деня.
	— За да не им липсвам, когато съм на училище, нали?
	Усмихнах се.
	— Точно така.
	Тя помълча няколко секунди.
	— Хей, тате?
	Тези думи означаваха, че ще последва някаква молба. Харесвах ги и се питах докога ли ще ги чувам. И дали ще забележа момента, когато изчезнат.
	— Да, скъпа?
	— Искаш ли да караме колело?
	След сутрешния крос и местенето на мебели не ми бяха останали кой знае колко сили, но както обикновено „хей, тате“ надделя над умората.

	* * *

	За пръв път си спомних да я намажа със слънцезащитен крем.
	Беше краят на септември обаче и в късния следобед старанието ми вероятно попадаше в категорията „след дъжд качулка“.
	Ландън си сложи каската и щом й помогнах да потегли — все още не се справяше сама с тази част — яхнах своя велосипед и я настигнах бързо.
	Улиците край нашата къща бяха почти съвършено равни и прави; в далечния край на квартала обаче имаше хълмове. Неголеми, разбира се; като малък вероятно щях да ги сметна за скучни. Предпочитах да се спускам по стръмнини, където от стискане на ръкохватките пръстите ми изтръпваха. В това отношение с Ландън бяхме различни. Мисълта да се движи все по-бързо и по-бързо, без да върти педалите, я изнервяше и избягвахме възвишенията.
	В началото, разбира се, това е разумна стратегия, но сега почувствах, че е достатъчно напреднала да се справи с полегат наклон. Поехме към хълмовете, ала за жалост комарите се бяха развихрили. Видях как Ландън се плясва по ръката. Колелото й се килна леко, когато пусна дръжката, но тя запази равновесие. Момиченцето ми бе изминало дълъг път, откакто се бе качило за пръв път на колелото, и аз подкарах по-бързо и се изравних с нея.
	— Вече си страхотен колоездач! — извиках.
	— Благодаря — отвърна тя.
	— Някой ден ще вземем и Бодхи да покара с нас.
	— Още не може. Кара с помощни колела.
	Веднага си спомних, че Емили ми беше казала същото.
	— Искаш ли да покараме по някой хълм?
	— Не знам. — Тя ме погледна косо. — Страшничко е.
	— Не чак толкова — уверих я. — И е забавно да се движиш по-бързо.
	Тя отново пусна дръжката и се почеса по другата ръка. Велосипедът пак се залюля.
	— Май ме ужили комар.
	— Може би — отвърнах. — Но комарите не жилят, а хапят.
	— Сърби ме.
	— Знам. Като се върнем вкъщи, ще сложим мехлем.
	Стигнахме до по-хълмистата част на квартала и се заизкачвахме по полегат склон. Отсрещната страна бе по-къса и по-стръмна и когато се озовахме на върха, Ландън забави ход, спря и спусна крак на земята.
	— Как ти изглежда? — попитах.
	— Високо — каза тя и гласът й потрепери леко.
	— Мисля, че ще успееш — окуражих я. — Да опитаме ли?
	Като дете дори не бих нарекъл подобно възвишение „стръмнина“. Спомнях си, разбира се, нещо отпреди четвърт век, а и несъзнателно предполагах, че винаги съм можел да карам колело. Навярно бях забравил колко несигурни се чувстват начинаещите.
	Казвам го заради случилото се впоследствие; твърдя, че ако не беше веригата от непредвидими събития — едното водещо до другото като редица от домино — най-вероятно всичко щеше да бъде наред. Но не беше.
	Ландън подкара велосипеда, олюля се и се отклони от средата на пътя към лявата му страна. Отдавна не бях виждал толкова силно залитане, напомнящо по-скоро широк завой, и тя сигурно щеше да коригира отклонението, ако не беше автомобилът, излизащ на заден ход от алеята на двайсетина метра пред нас. Шофьорът едва ли ни забеляза; жив плет опасваше двора, а Ландън беше нисичка. Освен това човекът явно бързаше, съдейки по скоростта на колата. Ландън се втренчи в колата и се отклони съвсем вляво. В същия момент плесна поредния комар. Право пред нея се издигаше пощенска кутия, закрепена върху здрава колона.
	Предната гума на Ландън удари бордюра.
	— Внимавай! — извиках.
	Велосипедът се килна силно, Ландън се опита да хване с две ръце кормилото, но дланта й се плъзна по дръжката. Вече знаех какво ще се случи. Видях ужасен как кормилото се извива рязко, дъщеря ми прелита над него и главата й се блъсва в пощенската кутия със зловещо глухо тупване.
	Скочих от колелото и се втурнах към нея. Викайки името й, с крайчеца на окото си зърнах как предната гума на велосипеда й продължава да се върти. Смътно забелязах изненадата, изписала се на лицето на шофьора, преди да клекна до отпуснатото телце на Ландън.
	Лежеше неподвижна, абсолютно безмълвна. Паникьосан, аз я преобърнах внимателно.
	Толкова много кръв.
	Господи… господи…
	Не знам дали съм изричал думите. Очите й бяха затворени и ръката й тупна на земята, когато я преобърнах, все едно е заспала.
	Но не спеше.
	Китката й изглеждаше, сякаш някой е пъхнал половин лимон под кожата.


	В онзи момент изпитах всепоглъщащ страх. Молех се за знак, че е жива, но сякаш цяла вечност нямаше нищо. Най-сетне клепачите й трепнаха и я чух да си поема остро дъх. Последва оглушителен писък.
	Шофьорът вече бе изчезнал; съмнявах се дали изобщо е видял какво се случи. Не си носех телефона и не можех да се обадя на „Бърза помощ“. Понечих да хукна към някоя къща — която и да е — и да помоля да извикат линейка, но не исках да оставям дъщеря си сама. Тези мисли пробягаха мигом през ума ми. Най-важното бе да я заведа в болница.
	Болница…
	Грабнах я на ръце и започнах да тичам, крепейки я в прегръдката си.
	Прекосих на бегом квартала; не усещах нито краката, нито ръцете си, воден единствено от желанието да стигна до крайната цел.
	Пред къщата ни отворих вратата на колата и положих Ландън върху задната седалка. От раната на челото й продължаваше да се стича кръв и блузата й изглеждаше като натопена в червена боя.
	Втурнах се в къщата да си взема ключовете и портфейла, после хукнах обратно към колата, затръшвайки входната врата толкова шумно, че прозорците издрънчаха. Скочих зад волана, завъртях ключа и потеглих със свистящи гуми.
	На седалката зад мен Ландън не помръдваше; очите й отново бяха затворени.
	Със сетива, изострени от адреналина, профучах край няколко къщи, позабавих пред знака „Стоп“ и пак натиснах газта.
	Ландън лежеше притихнала и ужасяващо безжизнена.
	Взех петнайсетминутния път за по-малко от седем минути и заковах колата точно пред спешното отделение. Прегърнах пак дъщеря си и я внесох в полупълната чакалня.
	Опитната медицинска сестра на рецепцията веднага разбра, че случаят е спешен, надигна се, посочи двукрила врата и ми извика:
	— Натам!
	Внесох бързо дъщеря си в кабинет за прегледи и я сложих върху кушетката. След момент дойде медицинска сестра, следвана от лекар.
	Обяснявах на пресекулки какво се е случило, докато лекарят повдигаше клепачите и осветяваше с фенерче зениците й. Действаше делово и даваше разпореждания на сестрите.
	— Мисля, че е в безсъзнание — казах безпомощно.
	В отговор лекарят изрече нещо на непонятен медицински жаргон. Избърса кръвта от лицето на Ландън и прегледа китката й.
	— Ще се оправи ли? — събрах смелост да попитам.
	— Ще й направим скенер, но първо трябва да спра кървенето — отвърна той.
	Като на забавен каданс проследих как медицинската сестра почиства грижливо лицето на Ландън с антисептична марля, разкривайки над веждата й рана, широка около сантиметър.
	— Ще я зашием. Препоръчително е обаче да извикаме пластичен хирург, за да не й остане белег. Ще проверя кой е дежурен, но може да се обадите на познат хирург, ако предпочитате.
	Новият ми клиент.
	Казах името на лекаря и той кимна.
	— Много е добър. — Обърна се към медицинската сестра: — Обади му се. Ако не може да дойде, виж кой е на разположение.
	Още две медицински сестри влязоха, бутайки носилка. Ландън се раздвижи и простена. Мигом се озовах до нея и зашепнах утешително. Погледът й обаче се рееше и явно не разбираше къде се намира. Всичко се случваше твърде бързо…
	Докато лекарят й задаваше въпроси внимателно и с тих глас — си мислех единствено, че аз съм я убедил да се спуснем по хълма.
	Що за баща съм?
	Що за баща би изложил детето си на риск?
	Бях сигурен, че лекарят се пита същото, когато ме погледна. После превърза главата й и ми каза:
	— Сега ще я отведем.
	Без да дочака отговор, даде знак на медицинските сестри да изнесат носилката с Ландън от стаята.

	* * *

	Попълних документацията за медицинската застраховка и се обадих на Мардж от телефона в болницата. Тя се съгласи да мине през къщи и да вземе моя телефон, преди да дойде в болницата; каза също, че ще се обади на Лиз и родителите ми.
	Седнах в чакалнята, сплетох пръсти и оброних глава. Молех се за пръв път от години; молех се момиченцето ми да оздравее и се обвинявах за стореното.
	Татко пристигна пръв; работел на обект през няколко преки. Влезе в чакалнята с лице, изопнато от безпокойство. Разказах му накратко какво се е случило и той седна безмълвно до мен. Затвори очи и когато най-сетне ги отвори, извърна глава.
	Осъзнах, че и той е ужасен като мен.
	След него пристигна Лиз, после мама и накрая Мардж, която изглеждаше по-бледа от обикновено. За разлика от татко и трите ме прегърнаха. Мама се разплака. Лиз събра длани, сякаш се моли. Мардж се разкашля и вдиша от инхалатора.
	Татко най-сетне проговори:
	— Всичко ще е наред.
	Знаех обаче, че го казва, защото иска да го повярва, а не защото е истина.

	* * *

	Клиентът ми — пластичният хирург — се появи не след дълго и аз се изправих.
	— Благодаря, че дойде. Нямаш представа колко съм ти признателен.
	— Разбирам те. И аз имам деца. Отивам веднага да видя какво мога да направя.
	Той изчезна зад двукрилата врата.

	* * *

	Чакахме.
	И чакахме. Мъчително безвремие.
	После лекарите най-сетне се появиха.
	Опитах напразно да разгадая израженията им, когато ни махнаха да ги последваме. Въведоха ни в една от стаите за пациенти и затвориха вратата.
	— Почти съм сигурен, че ще се оправи — каза без предисловия лекарят от спешното отделение. — Скенерът не разкрива наличие на хематоми или друго мозъчно увреждане. Ландън вече е в съзнание и отговаря на въпроси. Разбира къде е и какво й се е случило. Това са добри знаци.
	Сякаш цялото ми тяло въздъхна с облекчение, макар да не съзнавах, че съм затаил дъх.
	— Понеже известно време беше в безсъзнание обаче — продължи лекарят, — ще я задържим тук през нощта. Това е просто предпазна мярка. В редки случаи по-късно се наблюдава подуване, но не очаквам подобно нещо. Искаме само да сме сигурни. И, разбира се, през следващите няколко дни тя не бива да се напряга. В сряда вероятно ще може да отиде на училище, но не препоръчвам физическо натоварване поне за седмица.
	— А раната на челото й?
	Клиентът ми отговори:
	— Беше чист прорез. Заших го отвътре и отвън. Ще остане лек белег, но след година-две най-вероятно ще избледнее.
	Кимнах.
	— А ръката й?
	— Китката — уточни лекарят от спешното отделение. — На рентгена не се вижда счупване, но подутината е прекалено голяма и не сме сигурни. В китката има множество дребни костици, така че в момента не сме в състояние да преценим дали нещо е счупено. Мислим, че е тежко навяхване, но след седмица ще я доведете за контролна рентгенова снимка. Дотогава шината ще свърши работа.
	В безсъзнание. Белег на челото. Китка, която може би е навехната или по-зле. Почувствах се сломен.
	— Може ли да я видя?
	— Разбира се. В момента й слагат шината, после ще я преместим в самостоятелна стая, но няма да отнеме много време. Накратко, с оглед на случилото се е извадила късмет. Добре че е носела каска. Иначе щеше да пострада по-тежко.
	„Слава богу, че Вивиан настоя Ландън да носи каска“ — помислих си.
	Вивиан.
	Съвсем бях забравил да й се обадя.

	* * *

	— Как си, слънчице? — попитах.
	Ландън изглеждаше по-добре, но определено не беше момиченцето с велосипеда в ранния следобед. Плътна бяла превръзка скриваше челото й, а китката й изглеждаше съвсем мъничка под обемистата шина. Бледа и крехка, тя сякаш бе потънала в търбуха на леглото.
	Мама и татко, Лиз и Мардж влязоха вкупом в стаята и след прегръдките, целувките и утешителните думи, аз седнах на леглото до Ландън. Хванах здравата й ръка и тя стисна леко дланта ми.
	— Боли ме главата — каза. — И китката.
	— Знам — отвърнах. — Съжалявам, бебче.
	— Не обичам крем против слънце — оплака се тя с немощен глас. — Ръцете ми се хлъзгаха заради него.
	— Не се сетих — признах. — А и май нямаше нужда да те мажа, защото лятото отмина.
	— Здрав ли е велосипедът ми?
	Спомних си, че съм зарязал захвърлените колела. Почудих се дали някой е махнал моето от шосето. Вероятно да. Бях сигурен, че ще намеря велосипедите на същото място; живеехме в спокоен квартал.
	— Предполагам. Но ако не е, ще го ремонтираме. Или ще купим нов.
	— Мама ще дойде ли?
	Повече не биваше да отлагам.
	— Ще й се обадя. Сигурен съм, че ще поиска да говори с теб.
	— Добре, тате.
	Целунах я по главицата.
	— Връщам се веднага.
	Роднините ми се скупчиха около леглото й, а аз излязох в коридора. Оттеглих се в усамотен ъгъл до асансьорите. Не исках никой от семейството ми — особено Ландън — да чуе разговора, който ме изпълваше със страх. Погледнах екрана и видях, че Вивиан вече се е обаждала два пъти — за да говори с Ландън несъмнено. Позвъних й и когато вдигна, усетих как стомахът ми се свива на топка.
	— Ландън?
	— Аз съм, Ръс — отговорих. — Не бой се, Ландън е добре. След няколко минути ще ти я дам. Първо обаче искам да те уверя, че е добре.
	— Защо? Какво се е случило?
	Уплахата на Вивиан ме заля като електрически поток.
	— Карахме колела и тя се блъсна. Навехна си китката и си поряза челото. Доведох я в болницата.
	— В болницата?
	— Да. Нека довърша, моля те.
	Поех си дъх и описах какво се е случило. За моя изненада тя не ме прекъсна, нито повиши тон. Чух я как диша на пресекулки и когато приключих, долових, че плаче.
	— Сигурен ли си, че е добре? Не го казваш, за да ме успокоиш?
	— Сигурен съм. След минута ще говориш с нея. Излязох от стаята, за да ти се обадя.
	— Защо не ми се обади по-рано?
	— Трябваше и се извинявам. Бях толкова паникьосан, че не мислех разумно.
	— Да… Разбирам. Аз… — Поколеба се. — Почакай секунда.
	Беше повече от секунда. Чаках почти цяла минута, докато чуя отново гласа й.
	— Тръгвам към летището. Искам да бъда при нея тази нощ.
	Наканих се да й кажа, че няма нужда да идва, но на нейно място бих преместил планини, за да бъда с Ландън.
	— Може ли да поговоря с Ландън? — попита Вивиан.
	— Разбира се.
	Върнах се по коридора и влязох в стаята на Ландън. Подадох й телефона и тя го притисна до ухото си, но въпреки това чувах Вивиан.
	Не ме спомена; Ландън бе единствената й грижа в момента. После поиска да говори отново с мен. Този път реших да не излизам от стаята.
	— Здравей — казах.
	— Изглежда е добре — отбеляза Вивиан с осезаемо облекчение. — Благодаря, че ни свърза. В момента съм в колата и ще пристигна след по-малко от два часа.
	Благодарение на самолета на Спанерман, разбира се. Явно това бе причината да прекъсне разговора ни преди малко. За да го помоли.
	— Тук съм. Обади ми се, когато кацнеш.
	— Непременно.

	* * *

	Вивиан ми написа съобщение, че е пристигнала. За момент се поколебах дали е редно близките ми да останат, но после се упрекнах мислено. Ландън бе в болницата; имаха право да останат, докато изтече времето за посещение. Защото така правят семействата. Край на темата.
	Подозирах обаче, че са любопитни да видят Вивиан. Нормално. Родителите ми не я бяха виждали от месец — от първия учебен ден на Ландън; Мардж и Лиз — още по-отдавна. Питаха се несъмнено дали новата Вивиан се различава от онази, която познават от години. И как да се отнасят с нея, естествено.
	Влезе медицинска сестра да провери жизнените показатели на Ландън; след нея дойде лекарят и пак зададе въпроси на Ландън. Гласът й издаваше, че е отпаднала, но отговорите бяха правилни. Докторът ни обясни, че ще продължава редовно да следи състоянието й. Когато излезе, намерих канал, по който даваха „Скуби Ду“. Ландън гледаше към екрана, но изглеждаше сънлива.
	Вивиан пристигна след няколко минути. В избледнели джинси, прокъсани на коленете, черни сандали и тънък черен пуловер, тя бе шикозна както винаги; по лицето й обаче се четеше тревога.
	— Здравейте — изрече запъхтяна. — Дойдох възможно най-бързо.
	— Мамо!
	Вивиан се спусна към Ландън и я обсипа с целувки.
	— О, миличка… Как се чувстваш след произшествието?
	— Имам рана на челото.
	Вивиан седна до Ландън с просълзени очи.
	— Знам. Баща ти ми каза. Радвам се, че си била с каска.
	— И аз — съгласи се Ландън.
	Вивиан я целуна по главата.
	— Нека се видя с всички. После ще поседя пак при теб.
	— Добре, мамо.
	Вивиан приближи до родителите ми. Прегърна ги веднага; после прегърна Мардж и Лиз. По-късно осъзнах, че съм я виждал да докосва Мардж и Лиз само няколко пъти. За мое удивление поздрави и мен с кратка прегръдка.
	— Благодаря ви, че дойдохте — каза тя. — Знам, че Ландън се е почувствала по-добре, защото сте били до нея.
	— Тя е храбро момиченце — отвърна татко.
	— Времето за посещение е на привършване — вметна Мардж. — С Лиз ще тръгваме, за да останете тримата на спокойствие.
	— Ние също — кимна татко.
	Изчаках ги да си съберат нещата и ги последвах в коридора. Прегърнах ги един по един и им благодарих, че дойдоха. В очите им прочетох незададени въпроси. Дори да ги бяха изрекли, съмнявам се, че щях да успея да им отговоря.
	Върнах се в стаята и видях Вивиан да седи на леглото. Ландън й разказваше за автомобила, потеглящ на заден ход от алеята, и за слънцезащитния крем, от който дръжките на кормилото й станали хлъзгави.
	— Сигурно е било страшничко.
	— Много страшно. Но не помня нищо след това.
	— Била си много смела.
	— Да. — Невъзмутимият й тон, сякаш потвърждава очебиен факт, ме накара да се усмихна. Тя добави: — Радвам се, че дойде, мамо.
	— И аз се радвам. Дойдох, защото те обичам.
	— И аз те обичам.
	Вивиан легна до Ландън и я прегърна през рамо. Двете започнаха да гледат „Скуби Ду“. Аз се настаних на стола и ги наблюдавах. Присъствието на Вивиан някак си ме успокояваше. Не само заради Ландън, но и защото исках да вярвам в добронамереността й въпреки всичко, което ми бе причинила.
	И в онзи момент наистина повярвах — забелязах разнеженото изражение на Вивиан и си дадох сметка колко трудна е за нея раздялата с дъщеря й. Долових и мъка, че е била толкова далеч, когато произшествието се е случило, макар да успя да дойде толкова бързо.
	Зърнах как клепачите на Ландън натежават и се изправих. Прекосих стаята и изключих лампата. Вивиан ми се усмихна леко и ме осени носталгичен спомен за последния път, когато тримата бяхме заедно в болнична стая. Ландън бе на по-малко от ден. Тогава бях готов да се закълна в живота си, че винаги ще ни свързва обичта, която изпитваме един към друг. Тогава ние тримата бяхме семейство. Сега обаче бе различно и в тъмнината се питах дали Вивиан усеща загубата дълбоко, както я усещам аз.

	* * *

	Късно сутринта на другия ден изписаха Ландън от болницата. Вече се бях обадил в училището и на учителката по пиано, за да обясня отсъствието й и да отменя уроците до края на седмицата. Обясних на учителката на Ландън, че не бива да лудува в междучасията, когато се върне на училище. Медицинските сестри ми дадоха, слава богу, почистващи кърпи, за да избърша задната седалка на колата. Не исках Ландън да вижда кръвта.
	Подписах болничните книжа и погледнах към Вивиан. Забелязах колко изморена изглежда. И двамата не бяхме спали кой знае колко; през цялата нощ медицинските сестри и лекарят влизаха в стаята да наглеждат Ландън и будеха и трима ни. Предполагах, че Ландън ще спи през целия ден.
	— Питах се — каза Вивиан с необичайно предпазлив тон — дали да не остана вкъщи няколко часа. За да съм край Ландън още малко. Имаш ли нещо против?
	— Не, разбира се — отвърнах. — Сигурен съм, че тя ще се зарадва.
	— Вероятно ще се наложи да подремна и да си взема душ.
	— Няма проблем. Кога ще се връщаш?
	— Тази нощ. Утре с Уолтър трябва да сме във Вашингтон. Пак лобиране.
	— Доста си заета — отбелязах.
	— Даже прекалено понякога.
	По пътя към къщи обмислях думите й и едва доловимата умора в гласа й. Дали е просто изтощена, или прелитането от място на място вече не й изглежда вълнуващо както преди?
	Казах си, че не е правилно да търся скрит смисъл във всяка дума, всяка нотка и нюанс. Какво ми беше казала Емили? Което идва, нека дойде. Което ще остане, да остане. Което си тръгва, нека си върви.
	Стигнахме пред къщата и пренесох Ландън вътре на ръце. Качих я в стаята й, защото вече се унасяше в сън. Вивиан ни последва и след като завих Ландън в леглото, отиде в гостната. Сигурен съм, че забеляза разместените мебели, но не каза нищо.
	Колата бе твърде малка да побере велосипеда ми, но наместих някак колелото на Ландън отзад. Някой бе подпрял велосипедите на пощенската кутия. Докарах колелото на Ландън вкъщи, облякох си спортния екип и се върнах на бегом до пощенската кутия. Когато вземах своя велосипед, забелязах засъхналата по асфалта кръв и в гърлото ми се надигна горчилка. Прибрах и моето колело вкъщи, излязох да тичам и после взех хладен душ. Ландън и Вивиан спяха. Реших да полегна и аз. Влязох в спалнята, дръпнах завесите и потънах в мъртвешки сън.
	Когато се събудих, Вивиан и Ландън гледаха филм в дневната. Макар и в същото облекло както предишния ден, Вивиан се бе изкъпала и крайчетата на косата й още бяха мокри. Ландън се бе сгушила до нея на дивана. Върху ниската масичка имаше остатъци от закуската й — резенчета пуешко месо и круша.
	— Как се чувстваш, Ландън?
	— Добре — отговори ми тя, без да откъсва поглед от екрана.
	— Наспа ли се? — попита ме Вивиан.
	Изуми ме нормалният й тон.
	— Да… Имах нужда. — Посочих чинията. — Виждам, че Ландън току-що е хапнала, но какво ще вечеряме? Искаш ли да приготвя нещо?
	— По-лесно ще е да поръчаме нещо. Освен ако не си в настроение за готвене?
	Не бях.
	— Китайска храна?
	Тя притисна Ландън по-плътно до себе си.
	— Яде ли ти се китайска храна за вечеря?
	— Да — кимна тя, погълната от филма.
	Втресе ме при вида на превързаното й чело и шината на китката й.
	Прииска ми се да поседна до Ландън, но за да не нарушавам временното примирие между мен и Вивиан — все още се питах дали ми е ядосана за произшествието — отидох в кухнята. Изядох един банан и включих компютъра в кабинета. Пробвах безуспешно да поработя. След известно време се обадих в китайския ресторант и поръчах вечерята.
	Ядохме на задната веранда както някога. Ландън се изкъпа и си облече пижамата. С Вивиан влязохме в познатите роли — тя й почете първа, после дойде моят ред. Ала когато слязох долу, Вивиан вече бе преметнала през рамо дамската си чанта и чакаше до вратата.
	— Трябва да тръгвам — каза тя.
	Долових ли неохота в гласа й? Напомних си отново, че е безсмислено да се впускам в тълкувания.
	— Предполагам…
	Тя намести дръжката на чантата, сякаш отлагайки, ще открие необходимите думи.
	— Забелязах, че си разместил мебелите и си свалил повечето снимки. Имам предвид онези, на които присъствам. Не го споменах по-рано, защото моментът не бе подходящ.
	Необяснимо защо се въздържах да призная, че съм го направил в пристъп на гняв. Не мислех обаче, че съм постъпил нередно; бих го направил отново.
	— И аз като теб се опитвам да продължа напред — отвърнах. — Но сложих доста семейни снимки в стаята й. Защото винаги ще й бъдем родители.
	— Благодаря за разбирането — каза тя.
	— Другите снимки прибрах в кашон, ако искаш да ги вземеш. С Ландън изглеждате фантастично.
	— Чудесно!
	Отидох в килера и изнесох кашона под мишница. Забелязах как Вивиан свежда за миг очи към снимките. Усетих остро, може би по-дълбоко от всякога, че времето ни заедно наистина е привършило. Стори ми се, че тя си помисли същото.
	— Ще взема ключовете за колата и ще сложа кашона в багажника — предложих.
	— Няма нужда да ме откарваш. — Тя протегна ръце да й подам снимките. — Вън ме чака кола.
	— Кола ли?
	— Не бива да оставяме Ландън сама, нали?
	Правилно, помислих си, чудейки се как съм пропуснал нещо толкова елементарно. Присъствието на Вивиан — Вивиан, напомняща някогашната ми съпруга, онази Вивиан, с която имах бъдеще — явно ме бе объркало.
	— Добре тогава — пъхнах ръка в джоба. — Колкото до този уикенд и престоят ми при Мардж или…
	— Не е необходимо да се изнасяш — прекъсна ме тя. — Днес осъзнах, че няма смисъл. Ще спя в стаята за гости, ако не възразяваш.
	— Няма проблем — казах.
	— Но все пак искам да съм с Ландън почти през цялото време. Само ние двете. Знам, че може би не ти се струва справедливо, но в момента не искам да я обърквам.
	— Разбира се — съгласих се. — Изглежда разумно.
	Тя подпря кашона с лакът и аз се почудих дали да я прегърна, или да я целуна по бузата за довиждане. Сякаш предвидила какво ще последва, Вивиан се обърна към вратата.
	— Ще се видим след няколко дни — каза. — А утре ще се обадя на Ландън.
	— Разбира се — отворих й вратата.
	На улицата пред къщата бе спряла лимузина. Вивиан тръгна към нея и шофьорът излезе бързо да вземе кашона. Отвори вратата и го сложи на седалката. Вивиан го изчака да се отмести и се качи в колата. Неволно си помислих колко е естествена — все едно винаги е имала лимузина и шофьор и винаги е била любовница на милиардер.
	Не я виждах през тъмното стъкло и се запитах дали ме наблюдава; след момент обаче просто се обърнах, влязох вкъщи, затворих вратата и ме обзе странна тъга.
	За миг се поколебах. После взех телефона.
	Емили отговори на второто позвъняване.
	Говорихме почти два часа — всъщност предимно аз разнищвах чувството си за загуба, но неведнъж Емили успя да ме накара да се усмихна и дори да се разсмея. И всеки път, щом се питах на глас дали съм добър човек, тя ме уверяваше, че съм безупречен. Някак си ми бе необходимо да чуя точно това и когато най-сетне си легнах, затворих очи и си помислих колко ми е провървяло да преоткрия Емили, защото точно от такъв приятел се нуждая.


>	20.
>	Есен

	— Обичам есента — каза ми Емили. — Приласкава те с безмълвен зов да се затрогнеш от настъпващия край.
	— Моля?
	— Говорех за есента — поясни тя.
	— Това го разбрах. Опитвам се да проумея другото, което каза.
	— Не съм аз, а Робърт Браунинг. Е, горе-долу… Може да съм объркала някоя дума. Робърт Браунинг е английски поет.
	— Не знаех, че четеш поезия.
	Беше октомври 2002 — няколко месеца след като с Емили заседнахме на върха на виенското колело и няколко седмици след Голямата Грешка с жената от бара. Мардж вече ме бе предупредила нееднократно да не казвам нищо на Емили, но аз продължавах да се измъчвам, че тая ужасна тайна.
	Всъщност бяхме с Мардж и Лиз. Посетихме Балтимор Хаус в Ашвил — до неотдавна най-големия частен дом в света. Идеята за екскурзията хрумна на Емили и тя предложи да поканим Мардж и Лиз. Когато Емили цитира Браунинг, четиримата дегустирахме вино от избата на имението.
	— В университета изучавах художествено изкуство, но слушах и други лекции — обясни Емили.
	— И аз. Но нито една не включваше поезия.
	— Защото беше в магистърската програма по икономика.
	— Именно — намеси се Мардж. — Не е нужно да караш Емили да дава обяснения, понеже не си достатъчно ерудиран.
	— Не я карам да дава обяснения… Просто полюбопитствах.
	— Не бой се, Емили — продължи невъзмутимо Мардж. — Малко е недодялан, но има и добри качества.
	Емили се засмя.
	— Надявам се. Заедно сме от две години. Не бих желала да излезе, че съм си губила времето с него.
	— Тук съм! — извиках. — Чувам ви.
	Емили се засмя. Мардж — също. Лиз ме погледна добродушно.
	— Не им позволявай да те вземат на мушка, Ръс. Ако продължат с хапливите забележки, с теб ще отидем да разгледаме оранжерията. Ще се държим за ръка, за да ревнуват.
	— Чу ли, Мардж? — казах. — Лиз ми е хвърлила око.
	— Пожелавам ти късмет! — Сви рамене сестра ми. — Знам какво я влече. Не влизаш в категорията. Имаш твърде много игрек хромозоми.
	— Жалко за мъжете… Мнозина губят.
	Мардж се усмихна на Лиз.
	— В това отношение съм съгласна с Ръс.
	Лиз се изчерви, а аз срещнах погледа на Емили. В отговор тя се приведе и ми прошепна в ухото:
	— Двете са създадени една за друга.
	— Знам — отвърнах.
	И чувството за вина ме връхлетя с възобновена сила. След по-малко от седмица й казах за Грешката.
	Не можах ли да си задържа езика зад зъбите?

	* * *

	— Няма нови рани, нали? Нито кръв и линейки?
	След като на другия ден оставих Ландън в училището, сварих Мардж да ме чака в кухнята. Обадих й се сутринта да й разкажа как сме се спогаждали с Вивиан, но тя ме прекъсна — искала да чуе всичко на живо.
	— Ръката я боли, но иначе е добре.
	— Не говорех за Ландън. А за теб. Или за Вивиан. Зависи колко те е ядосала.
	— Всъщност беше изненадващо мила — уверих я.
	— Какво значи това?
	— Не беше раздразнителна, не ме обвини за инцидента. Беше… добронамерена.
	— Знаеш, че не си виновен — каза Мардж. — Затова ги наричат инциденти.
	— Знам — кимнах, питайки се дали наистина си вярвам.
	Мардж се обърна настрани и се изкашля; когато се пресегна да вземе инхалатора, забелязах, че лицето й е изпито.
	— Добре ли си? Кашляше много онази вечер — отбелязах, сбърчил чело.
	— И още как. Миналата седмица стоях два часа в стаята с клиент, болен като улично псе. После любезно ми се обади да ми съобщи, че страдал от бронхит.
	— Ходи ли на лекар?
	— През уикенда посетих спешния кабинет. Лекарят каза, че вероятно е вирус, и не ми предписа нищо. Надявам се да оздравея, преди с Лиз да тръгнем за Коста Рика.
	— Кога заминавате?
	— На двайсети. Връщаме се на двайсет и осми.
	— Чудя се какво ли е да имаш време за почивка — изрекох с известно самосъжаление.
	— Прекрасно е — изстреля в отговор Мардж. — Да хленчиш обаче не е никак привлекателно. Как се спогаждате с Емили? Каза ли й как пострада Ландън?
	— Снощи говорих с нея. След като Вивиан си тръгна.
	— Аха.
	— Не знам какво значи „аха“, но с Емили сме просто приятели.
	Тя се протегна и ме стисна за рамото.
	— Самозалъгвай се на воля, братле.

	* * *

	След като Мардж си тръгна, поех към офиса с леко сърце, но да се съсредоточа в работата се оказа по-трудно. Емоционалното напрежение през последните два дни не можеше да съперничи на срива след откровението на Вивиан, че е влюбена в Спанерман, но запасите ми бяха на изчерпване. Твърде много бяха преживелиците и за прекалено кратко време; нямаше месец откакто започна бъркотията.
	Все пак някои задачи не търпяха отлагане. На първо място в списъка фигурираше четвъртата реклама за Талиери. Докато потвърдя графика за снимките, в имейла ми пристигна съобщение от режисьора, че третата реклама с младата актриса е готова. Понеже бях изключително доволен от крайния резултат, интуитивно реших да започна да излъчвам веднага и първата, и третата реклама. Оставих съобщение в този дух в кантората на Талиери и не след дълго получих зелена светлина. Договорих графика с кабелната компания и усетих познатата тръпка при мисълта, че работата ми — и компанията ми — скоро ще се представят пред стотици хиляди зрители.
	Не толкова въодушевен оставих две съобщения и в балетното студио. Госпожа Хамшоу обаче не се свърза с мен.
	Когато отидох да взема Ландън, я видях усмихната до ушите сред съучениците й. Вървеше към колата по-бавно от обикновено, но по всичко личеше, че денят й е минал добре.
	— Познай какво! — каза тя още щом се настани на задната седалка. — Днес бях помощник на учителката! Беше много забавно!
	— Какво правеше?
	— Помагах й да раздава листове и да ги събира. През междучасието изтърках бялата дъска. Тя обаче ми позволи да рисувам на дъската и после пак я изтрих. И носех значка с надпис „Целодневен помощник на учителя“.
	— И успя да се справиш с болната китка?
	— Работех с другата ръка — показа ми тя. — Лесно беше. И в края на деня получих плодова близалка.
	— Чудесно! Да ти закопчая ли колана?
	Сутринта се бе наложило да й помогна.
	— Не — поклати глава тя. — Вече мога сама. Днес се научих да правя много неща с една ръка.
	Отне й повече време от обикновено, но в крайна сметка се справи. Излязох от паркинга и тъкмо набирах скорост по шосето, когато чух отново гласа й.
	— Хей, тате?
	Очите ми се стрелнаха към огледалото за обратно виждане.
	— Да, скъпа?
	— Трябва ли да ходя на балет довечера?
	— Не — отговорих. — Лекарят ни посъветва тази седмица да си почиваш.
	— О… — каза тя.
	— Боля ли те главата днес? А китката?
	— Главата не ме болеше. Китката ме болеше от време на време, но се опитвах да съм силна като Бодхи.
	Усмихнах се.
	— Силен ли е Бодхи?
	— Много силен — потвърди тя. — Може да вдигне всички в класа! Дори Джени!
	Предположих, че Джени е едричка за възрастта си.
	— Уха! Не знаех.
	— Може ли пак да отида у Бодхи? Искам да видя Нудъл.
	— Ще питам госпожица Емили, но ако тя не възразява, аз нямам нищо против. Не тази седмица обаче. Може би следващата, нали? Понеже трябва да почиваш.
	— Добре — съгласи се тя. — Харесвам госпожица Емили. Мила е.
	— Радвам се.
	— И беше весело в зоопарка с нея и Бодхи. Може ли да разгледам снимките?
	Подадох й телефона и тя започна да прехвърля снимките. Коментираше какво са правили различните животни и докато бърбореше ведро, ми хрумна, че нито веднъж не спомена майка си, макар да я бе видяла предишния ден.
	Осъзнах, че Ландън вече е свикнала да е сама с мен — за добро или за зло.

	* * *

	Понеже предишния ден бе стояла почти през цялото време през телевизора, не исках пак да я паркирам пред електронната детегледачка. Налагаше се обаче да измисля спокойно занимание, а неотдавна бяхме оцветявали. След известно чудене реших да се отбием в „Уол март“. Избрах настолна игра, наречена „Лети, бухалче!“. Върху кутията пишеше, че целта на играта е да се помогне на бухалчетата да се върнат в гнездото, преди слънцето да изгрее. Всеки играч изтегля цветна карта и придвижва бухалче по пътека от квадратчета; изтегли ли обаче карта със слънце, играта напредва с една стъпка по-близо до изгрева. Всички играчи печелят, ако бухалчетата се върнат навреме в гнездата.
	Сметнах, че и двамата няма да се затрудним с правилата.
	Ландън изпадна във възторг от играчките по щандовете и неведнъж вземаше някоя и питаше дали може да я купим; изкушавах се да се предам, но устоях. Почти всичко, което ми показа, щеше да задържи вниманието й не повече от няколко минути след като се върнем вкъщи, а кутията за играчки и етажерките й преливаха от забравени плюшени животни и всевъзможни джунджурии.
	Играта се оказа хит. Понеже правилата бяха лесни, Ландън бързо я усвои и ту се въодушевяваше, ту се отчайваше в зависимост от това дали бухалчетата ще се приберат в гнездата си навреме, или не. Изиграхме четири игри, преди да й омръзне.
	После отстъпих, когато ме помоли да погледа телевизия, и тя се излегна с прозявка на дивана. Може би чувах мислено натрапчивия глас на Вивиан, ала в крайна сметка реших, че е редно лично да уведомя госпожа Хамшоу за инцидента.
	Обясних на Ландън, че ще отидем до студиото, качих я в колата и отдалеч видях госпожа Хамшоу в кабинета й със стъклени стени. Ландън предпочете да остане в колата. Госпожа Хамшоу ме забеляза още щом влязох, но се позабави да ме посрещне.
	— Ландън не беше на урок в понеделник — отбеляза тя, повдигайки вежди с очевидно неудоволствие, преди да успея да отговоря.
	— Претърпя тежък инцидент с велосипеда си — обясних. — Оставих ви две съобщения на телефонния секретар. Наложи се да постъпи в болница. Възстановява се, но днес и в петък също ще отсъства.
	Изражението на госпожа Хамшоу не се промени.
	— Радвам се, че е добре, но представлението ще се състои скоро. Трябва да репетира.
	— Не може. Лекарят настоя тази седмица да си почива.
	— Тогава за съжаление няма да участва в танца следващия петък.
	Примигнах.
	— Моля?
	— Ландън вече е пропуснала два урока. Не се ли яви на трети, не може да участва в представлението. Дори да ви се струва несправедливо, това е основно правило в студиото. Информирала съм я при записването.
	— Първия път беше в болницата — повторих смаян. — В понеделник беше в безсъзнание.
	— Съжалявам за злополуката. — Госпожа Хамшоу изобщо не изглеждаше натъжена. — Както казах, радвам се, че се възстановява. Правилата обаче са правила.
	При тези думи тя скръсти костеливите си ръце.
	— Наистина ли е необходимо да се упражнява? Доколкото знам, е дърво. Показа ми какво трябва да прави. Сигурен съм, че ако участва в репетициите следващата седмица, времето ще й стигне да се усъвършенства.
	— Пропускате главното. — Устните на госпожа Хамшоу очертаха тънка линия. — Въвела съм правилата, защото родителите и учениците винаги намират причина да не посещават уроците. Разболяват се, гостуват им баби и дядовци, имат много домашни. Чувала съм всякакви оправдания, но без всеотдайност не се постигат отлични резултати.
	— Ландън няма да участва в състезания. Не сте я избрали — отбелязах.
	— Значи трябва да се упражнява повече, а не по-малко.
	Потиснах желанието да уведомя госпожа Хамшоу какво мисля за военната й дисциплина и попитах търпеливо:
	— Как предлагате да постъпя? След като лекарят ни посъветва да не се натоварва?
	— Може да дойде на урока. Ще седи в ъгъла и ще гледа.
	— В момента я боли главата и е изтощена. А в петък ще се отегчи просто да седи и да гледа.
	— Тогава не й остава друго, освен да очаква коледното тържество.
	— Когато пак ще бъде дърво? Или украшение за елхата?
	Госпожа Хамшоу вирна брадичка и разшири ноздри.
	— Множество танцьори в класа демонстрират повече старание.
	— Това е нелепо — не се стърпях.
	— Така казват всички, които не харесват правилата.

	* * *

	Прибрах Ландън вкъщи и изядохме останалата китайска храна. Вивиан се обади и когато видеоразговорът приключи, очите на Ландън се затваряха.
	Взех стратегическо решение да пропуснем банята и й помогнах да облече пижамата. Прочетох й кратка книжка и тя заспа секунди след като изгасих лампата. Слязох по стълбите с намерението да поработя до края на вечерта, ала не бях в настроение.
	Вместо това се обадих на Емили.
	— Здравей. Как е положението? — попита веднага тя.
	— Горе-долу добре, предполагам.
	— Как е Ландън? Бодхи каза, че била помощник на учителката, значи се възстановява бързо.
	— Да, доста беше развълнувана от назначението. И наистина е добре, само дето е поизморена. А ти? Какво прави днес?
	— Заех се с една от картините за изложбата. Мисля, че налучквам правилния път, но не съм сигурна. По нея мога да работя цял живот и пак няма да ми изглежда довършена.
	— Искам да я видя.
	— Разбира се. Когато пожелаеш — каза тя. — Другите картини, слава богу, се получават добре. Засега поне. — Тя замълча. — А ти как си? Сигурно си се уплашил много. На твое място щях още да съм в шок.
	— Доста зле беше — признах. — А и тази вечер не беше от най-спокойните.
	— Защо?
	Предадох й разговора с госпожа Хамшоу.
	— Значи Ландън няма да участва в представлението? — попита Емили накрая.
	— И без друго не изглеждаше особено въодушевена — отговорих. — Жалко, че Вивиан е толкова вманиачена в балета. Мисля, че на Ландън изобщо не й харесва.
	— Тогава я отпиши.
	— Не искам още една причина за спорове с Вивиан. И да превръщам Ландън в изкупителна жертва.
	— Хрумвало ли ти е, че като се съобразяваш непрекъснато с мнението на Вивиан, наливаш масло в огъня?
	— Какво имаш предвид?
	— Ако отстъпваш всеки път, когато Вивиан се ядоса, й показваш, че е достатъчно да се ядоса, за да получи каквото иска. Искам да кажа… какво като се ядоса? Какво ще направи?
	Тя не добави въпроса: „Развод ли ще поиска?“. Очевидната истина в думите й обаче ме стъписа. Това ли бе причината нещата да се объркат? Понеже никога не се противопоставях на Вивиан? Защото се опитвах да отбягвам конфликтите на всяка цена? Какво ми каза Мардж веднъж?
	_Проблемът ти е, че си твърде добър да отстояваш своето._
	Мълчанието ми подтикна Емили да продължи:
	— Може би това, което казах, е безпочвено. Възможно е да греша. Определено не бих желала да се скарате. Исках да кажа само, че си баща на Ландън и имаш не по-малко право от Вивиан да вземаш решения кое е добре за нея и кое — не. Напоследък ти се грижиш за нея, но сякаш се доверяваш по-скоро на преценката на Вивиан, а не на своята. Ландън ми изглежда много щастливо момиченце и е ясно, че полагаш достатъчно усилия.
	— Как да постъпя тогава? — попитах, опитвайки се да осмисля думите й.
	— Поговори с Ландън. Обсъдете какво иска. После се довери на интуицията си.
	— Като те слушам, изглежда доста лесно.
	— Винаги е по-лесно да разрешаваш проблемите на другите. Още ли не си го научил?
	Тя се засмя — окуражителен и същевременно свеж полъх.
	— Понякога ми напомняш Мардж — отбелязах.
	— Приемам го като комплимент.
	— Комплимент е.

	* * *

	С Емили говорихме още час и както винаги след това се почувствах по-добре. По-стабилен. По-уверен в себе си. Ободрен, седнах пред компютъра да отхвърля част от работата за следващия ден.
	Сутринта, докато Ландън закусваше, й обясних какво е казала госпожа Хамшоу.
	— Значи няма да участвам в представлението?
	— Съжалявам, миличка… Разочарована ли си?
	Ландън не се поколеба нито за миг.
	— Не — сви рамене тя. — И без друго не исках да съм дърво.
	— Всъщност харесах изпълнението ти.
	Тя ме погледна, сякаш от ушите ми са поникнали царевични кочани.
	— Пеперудите се движат, татко. Дърветата — не.
	— Хмм… — кимнах. — Имаш право.
	— Ще ходя ли на танци в петък?
	— Искаш ли?
	Вместо отговор тя сви рамене. Не се затрудних да прочета между редовете.
	— Ако не искаш и не ти харесва, няма смисъл да ходиш на танци.
	За момент Ландън се втренчи в зърнените пръстенчета „Лъки Чармс“, плуващи в купата й с мляко. Почудих се дали ме е чула. После каза:
	— Не искам да танцувам. Госпожа Хамшоу не ме харесва.
	— Добре — кимнах. — Вече няма да ходиш.
	Ландън се поколеба и когато ме погледна, по лицето й сякаш зърнах притеснение.
	— Какво ще каже мама?
	„Сигурно ще се ядоса“ — помислих си.
	— Ще те разбере — казах по-уверено, отколкото се чувствах.

	* * *

	След като заведох Ландън на училище, отидох в студиото, където се запознах с булмастифа Гъс и неговия дресьор.
	Рекламата акцентираше върху упорството и планът бе Гъс да не оставя на мира кучешка играчка. Между кадрите с кучето на екрана щяха да се появяват един по един надписите:
C>
	Ако сте пострадали на работното място,
	ви трябва решителен и неумолим адвокат.
	Обадете се в кантората на Джои Талиери.
	Той няма да спре, докато не ви осигури парите, които заслужавате.
C$
	Булмастифът Гъс се оказа доста талантлив актьор и снимките приключиха преди пладне.

	* * *

	Когато я взех от училище, Ландън не изглеждаше бодра както предишния ден. Ограничаването на физическото натоварване и телевизията изискваха известна находчивост и в крайна сметка реших да я заведа в магазина за домашни любимци. И без друго трябваше да купя талаш за хамстерите, а Ландън щеше да се полюбува на рибките.
	Имаше повече от петдесет аквариума; върху всеки бяха залепени етикети с наименованията на рибките. Повече от час с Ландън се местехме от аквариум до аквариум и разучавахме различните видове.
	Не беше „Морски свят“, признавам, но не беше и лош вариант за спокоен следобед.
	На излизане Ландън си поигра с кокер шпаньолчетата, подскачащи зад ниско ограждение. Изглеждаха много миловидни и аз си отдъхнах с облекчение, че не поиска кученце.
	— Беше весело, тате — каза Ландън, докато вървяхме към колата; носех под мишница плик с талаш и храна за хамстери.
	— Предположих, че ще ти хареса.
	— Може да си вземем рибки. Някои бяха много красиви.
	— Аквариумите се почистват още по-трудно от клетките, в които живеят хамстери.
	— Ще се справиш, тате.
	— Може би. Но не знам къде ще сложим аквариума.
	— Върху кухненската маса?
	— Става… Но къде ще се храним?
	— На дивана.
	Усмихнах се. Обичах да разговарям с дъщеря си. Наистина.

	* * *

	По пътя към къщи се отбих в бакалницата и купих продукти, необходими за една от рецептите на Лиз — пилешка кесадия.
	Оставих Ландън да приготви почти самостоятелно вечерята. Обясних й всяка стъпка — и нарязах пилето, след като го сотира — но иначе тя се справи без повече помощ. Разпредели пилешките парчета върху тънките питки, добави настърган кашкавал, прихлупи ги и ги запържи от двете страни в тиган.
	Когато ястието бе готово, сложих чиниите на масата, подредих приборите и добавих две чаши с мляко.
	— Изглежда чудесно и мирише много вкусно — отбелязах.
	— Искам да направя снимка за леля Лиз и леля Мардж.
	— Добре — дадох й телефона, тя снима чиниите и изпрати снимката и на двете.
	— Кога се научи да изпращаш снимки? — учудих се.
	— Мама ми показа. Бодхи също. С телефона на госпожица Емили. Мисля, че вече съм достатъчно голяма да имам телефон.
	— Възможно е, но предпочитам да говоря с теб на живо.
	Тя насмешливо ме изгледа.
	— Вече може да ядеш — подкани ме.
	Отрязах залък с вилицата и го лапнах.
	— Уха! Много е вкусно! Сготвила си го фантастично!
	— Благодаря — каза тя. — Не забравяй да си изпиеш млякото.
	— Няма — обещах.
	Не помнех откога не съм пил мляко. Стори ми се по-вкусно отпреди.
	— Удивително! — възкликнах. — Не е за вярване колко си пораснала.
	— Почти на шест съм.
	— Знам. Измислила ли си какво искаш за рождения ден?
	— Може би аквариум. И много красиви рибки. Или пудел като Нудъл.
	Може би, казах си, посещението на магазина за домашни любимци не беше чак толкова добра идея.

	* * *

	След като Ландън си легна, се обадих на Емили.
	И тя беше вече в леглото. Както винаги се впуснахме с лекота в разговор, в който спомените за предишните ни години се примесваха с подробности от сегашния ни живот. Разговорът продължи почти четирийсет минути и когато се сбогувахме, осъзнах, че разговорите с Емили са станали не само неотменна част от ежедневието ми, но и един от най-светлите моменти в дните ми.

	* * *

	В петък следобед Вивиан ми написа съобщение, че ще пристигне към девет-десет вечерта — доста по-късно, отколкото Ландън си лягаше обикновено.
	Бях на работа, когато получих съобщението, и се почудих какво ли се очаква от мен, след като Ландън вероятно ще е заспала. Дали Вивиан най-сетне ще пожелае да поговорим? Да гледа телевизия в дневната с мен или без мен? Или ще се качи направо в стаята за гости? И какво щях да правя през уикенда?
	Опитах се да повторя мислено дзен мантрата на Емили, но не ми помогна. Дълбоко в себе си разбирах, че все още се старая да предвидя как да угодя на Вивиан.
	Старите навици умират трудно.

	* * *

	Понеже бяхме отписали урока по танци, реших да повторя сценария със „срещата“, за да задържа Ландън будна до пристигането на Вивиан. Прецених, че вечеря в ресторант и кино са добър избор, и открих детски филм, който свършва навреме, за да се приберем вкъщи до девет. После Ландън щеше да се изкъпе и да си облече пижамата и при добро стечение на обстоятелствата Вивиан да дойде дотогава.
	Споделих плана си с Ландън, когато я взех от училището, и още щом влязохме вкъщи, тя се втурна по стълбите, за да се подготви.
	— Имаш достатъчно време — подвикнах й. — Ще тръгнем чак в пет и половина.
	— Искам да започна сега! — извика ми в отговор тя.
	В четири вече бе облечена и дойде при мен в кабинета, където дообработвах на компютъра кадрите за вмъкване в рекламата с кучето.
	Беше избрала бяла блуза, бяла пола, бели обувки и чорапогащник и бяла диадема.
	— Много си красива — казах, задрасквайки мислено всички италиански ресторанти от списъка с възможни места за вечеря; дори най-дребното петънце щеше да опропасти непоправимо тоалета й.
	— Благодаря. Но не ми харесва лепенката на челото. И шината.
	— Дори не ги забелязах — успокоих я. — Сигурен съм, че ще си най-хубавото момиченце в ресторанта.
	Тя се усмихна доволно.
	— Кога ще тръгваме?
	— След час и половина.
	— Добре. Ще седна в дневната да чакам.
	— Защо не си поиграеш с куклите Барби? — предложих.
	— Не искам да си измачкам роклята.
	Разбира се.
	— Какво ти се прави?
	— Не знам. Но не искам да се цапам.
	Замислих се.
	— Искаш ли да поиграем пак на „Лети, лети, бухалче!“?
	Тя плесна с ръце.
	— Да!
	Играхме час, после отидох да се преоблека. Сложих сако както миналия път и стилни нови обувки. Ландън ме чакаше в антрето и за да придам церемониалност на случая, й отворих вратата с поклон.
	Вечеряхме в изискан ресторант, където сервираха вкусни бифтеци, и след неколкоминутен „сериозен“ разговор, Ландън забърбори по момичешки. Говорихме за Бодхи, за учителката й и какви рибки иска да има в аквариума.
	После отидохме на кино, след което — вероятно от бисквитките със стафиди Ландън изглеждаше изпълнена с енергия и нетърпелива да посрещне майка си. Когато се върнахме вкъщи, тя се качи веднага горе, изкъпа се бързо и си облече пижамата.
	Вивиан пристигна скоро след като започнах да й чета. Ландън скочи от леглото и се втурна надолу по стълбите. Последвах я и видях как се хвърля в прегръдката на майка си, а Вивиан затваря блажено очи.
	— Радвам се, че те видях, преди да заспиш — каза й тя.
	— И аз. С татко бяхме на среща. Вечеряхме в ресторант, гледахме филм и говорихме за моя аквариум.
	— Аквариум ли?
	— За рождения й ден — уточних. — Как си?
	— Добре. Пътувах дълго, защото движението беше натоварено.
	Кимнах, обзет от странно чувство, че съм излишен. Посочих нагоре.
	— Вече й четох. Твой ред е, ако искаш.
	Вивиан се обърна отново към Ландън:
	— Искаш ли мама да ти прочете приказка?
	— Да! — извика тя.
	Проследих ги с поглед как се качват по стълбите. И макар да бях в своята къща със съпругата си и дъщеря си, внезапно се почувствах сам.

	* * *

	Оттеглих се в спалнята. Не исках да разговарям с Вивиан, а и по нищо не личеше да й се говори. Почетох в леглото и се опитах да не мисля, че ще прекараме нощта под един покрив.
	Представих си за момент как влиза тихо в спалнята и се почудих какво ли бих направил. Ще се задоволя ли с оправданието, че все още сме женени? Или че е нещо като сбогуване? Или ще покажа воля като Емили, която бе отблъснала Дейвид?
	Искаше ми се да мисля, че съм по-скоро като Емили, но не бях сигурен дали съм толкова силен. Подозирах обаче, че и двамата няма да сме щастливи след това. Вече не бях част от бъдещето на Вивиан, а и вероятно щях да се чувствам виновен. Защото докато фантазирах как отново се любя с жена си, осъзнах с неочаквана яснота, че повече бих искал на нейното място да е Емили.

	* * *

	Сутринта се събудих рано и излязох на дълъг крос. Изкъпах се, приготвих си закуска и пиех втората си чаша кафе, когато Вивиан влезе в кухнята. Носеше дълга пижама — подарък от мен за рождения й ден преди няколко години. Извади пликче чай от шкафа и наля вода в чайника върху печката.
	— Добре ли спа? — попитах.
	— Да. Благодаря. Матракът в стаята за гости ми се стори по-удобен, отколкото си спомнях. Но е възможно просто да съм била много изморена.
	— Реши ли какво ще правите днес с Ландън? След урока по рисуване имам предвид?
	— Не бива да я натоварвам. Може да отидем в Музея на откритията, но ще я попитам какво иска.
	— Аз отивам в офиса — уведомих я. — Ще се заема с рекламата за пластичния хирург. Дължа му го, защото помогна на Ландън.
	— Благодари му от мен. Свършил е чудесна работа. Снощи надникнах под превръзката.
	Чайникът засвири и тя напълни чашата си с гореща вода. След известно колебание седна на масата до мен.
	— Трябва да ти кажа нещо. За балета — подхванах.
	— Какво?
	Вивиан отпи глътка от вдигащата пара чаша.
	Разказах й всичко възможно най-кратко, без да пропускам факта, че на Ландън не й е позволено да участва в представлението.
	— Така ли? Но ти й каза, че е била в болницата, нали?
	— Да. Не се трогна. После Ландън ми каза, че не желае да ходи повече на балет. Мисли, че госпожа Хамшоу не я харесва.
	— Щом не иска да ходи, не я води. Не е кой знае каква загуба.
	Вивиан сви красноречиво рамене. Все едно никога не бе настоявала дъщеря ни да посещава уроците по балет. За кой ли път се почудих ще разбера ли някога какво стои зад решенията й. И дали изобщо някога съм я разбирал.

	* * *

	Ландън слезе долу, докато бяхме в кухнята. Пристъпи към масата, все още неразсънена.
	— Здрасти, мамо и тате.
	Прегърна и двама ни.
	— Какво да ти приготвя за закуска? — попита Вивиан.
	— „Лъки Чармс“.
	— Добре, скъпа — кимна Вивиан. — Ей сегичка.
	Сгънах вестника и се изправих, стараейки се да не показвам изненада от готовността, с която Вивиан прие молбата за закуска със захар.
	— Забавлявайте се, дами.

	* * *

	Почти през целия ден работих на компютъра. Довърших всичко необходимо за техническото изпълнение на рекламната кампания за пластичния хирург освен публикуването на видеозаписите с пациентите в уебсайта. Препратих информацията на компютърния спец и написах имейли на пациентите, за да им напомня за записите във вторник.
	Наближаваше шест, когато най-сетне вдигнах глава. Изпратих съобщение на Вивиан — питах я кога ще си легне Ландън, за да й почета. Вивиан ми отговори веднага. Понеже не бях обядвал, купих сандвич от закусвалнята срещу офиса и реших да се обадя на Емили.
	— В неудобно време ли звъня? — попитах, подреждайки разсеяно бюрото си.
	— Ни най-малко — отвърна тя. — Бодхи си играе в стаята, а аз тъкмо разтребвах кухнята. Как върви уикендът?
	— Добре засега. Цял ден бях в офиса. Свърших купища работа. След малко се връщам вкъщи да почета на Ландън.
	— Видях я днес, когато оставях Бодхи в ателието. Видях и Вивиан.
	— Как беше?
	— Не се застоях да говорим.
	— Добър ход. И аз ще намеря начин да се скрия от Вивиан, след като почета на Ландън. Няма смисъл да рискувам. Какви са плановете ти за тази вечер?
	— Никакви. Да доразтребя кухнята, да погледам телевизия. Може да изпия чаша вино, след като Бодхи си легне.
	Неканена, мисълта как се любя с Емили ме споходи както предишната нощ. Пропъдих я решително.
	— Искаш ли компания? — попитах. — Може да се отбия за час. Да ми покажеш картината, която рисуваш?
	Емили се поколеба. Бях сигурен, че ще каже „не“.
	— С удоволствие — отговори обаче тя.

	* * *

	Прибрах се вкъщи точно когато Ландън се готвеше за лягане и както обикновено с Вивиан влязохме в обичайните си роли. Тя й чете първа, после аз. Ландън ми разказа как е минал денят й — освен урока по рисуване и Музея на откритията, бяха посетили мола — и докато изключа лампата, Вивиан вече бе зад затворената врата на стаята за гости.
	Почуках.
	— Да? — чух гласа й.
	— Излизам за малко. Исках само да ти кажа, да не би Ландън да се събуди. Ще се върна преди единайсет.
	В последвалата тишина долових неизречения въпрос „къде отиваш“.
	— Добре — каза тя след известно мълчание. — Благодаря, че ми каза.

	* * *

	Емили бе оставила бележка на входната врата — пишеше, че ме чака на задната веранда.
	Прекосих безшумно къщата, за да не събудя Бодхи. Чувствах се като тийнейджър, промъкващ се тайно от родителите си, и се запитах дали някога детето у нас ни напуска завинаги.
	Тази нощ Емили беше боса, по джинси и с червена блуза; дългите й крака бяха вдигнати върху ниската пейка, опасваща верандата, а до нея стоеше стол. Върху масата имаше отворена бутилка вино и празна чаша; нейната — пълна до половината — бе в ръката й.
	— Идваш тъкмо навреме — каза тя. — Току-що нагледах Бодхи. Спи дълбоко.
	— Ландън също.
	— Започнах без теб. — Тя вдигна чашата си. — Налей си.
	Налях си вино и седнах до нея.
	— Когато приятел каже, че му трябва укритие, вратата ми е отворена. Как е положението всъщност?
	Обмислих въпроса.
	— Не сме се счепквали, но и не сме били заедно за дълго. Странно е обаче. В къщата е някак тягостно.
	— Чувствата тежат — кимна Емили. — И освен това е твърде рано и за двамата. Как ти се стори Ландън?
	— Добре. Забавлявали са се през деня.
	— Мислиш ли, че разбира какво става?
	— Усеща някаква разлика, но нищо повече.
	— Вероятно така е най-добре засега. Този етап е труден и без да се тревожиш за детето си.
	Кимнах, осъзнал колко е права.
	— Често ли излизаш тук?
	— По-рядко, отколкото се полага. Понякога забравям колко е красиво. Обичам да съзерцавам звездите между дърветата и да слушам щурците. — Тя поклати глава. — Не знам… Сигурно просто се поддавам на рутината. Инерцията ме поглъща. Навярно затова все още не съм обявила къщата за продан.
	— Не мисля, че си инертна. Всички сме хора на навика. — Отпих от виното, наслаждавайки се на приятното мълчание. После казах: — Искам да ти благодаря.
	— Защо?
	Тя се обърна към мен и усетих как очите й ме търсят в мрака.
	— Защото днес ме покани тук. И говориш с мен по телефона. За съветите, които ми даваш. Търпиш обърканите ми мисли и хленченето ми. За всичко.
	— За това са приятелите.
	— Емили, ние сме стари приятели. Но дълги години, петнайсет години, не бяхме близки. Някак си за съвсем кратко време ти стана един от най-добрите ми приятели… отново.
	Зърнах отблясъци звездна светлина в очите й.
	— Веднъж прочетох нещо за приятелството и го запомних. Ето какво: приятелството не зависи от времето; приятелят идва в живота ти, казва „до теб съм“ и го доказва.
	Усмихнах се.
	— Харесва ми.
	— Ръс, имам чувството, че се смяташ за бреме. Но не си. Наистина обичам да разговарям с теб. Харесва ми, че възродихме приятелството си. Освен Маргарет и Грейс, сме само аз и Бодхи. И… не знам… има нещо толкова успокоително в близостта ни. Не се налага да обясняваме кои сме и откъде идваме. Вече го знаем.
	— Явно съм нещо като стара обувка, нали?
	Тя се засмя.
	— Любима обувка… може би. Винаги ти пасва и не искаш да я сменяш.
	Усетих искрената й топлота и чувството бе неописуемо успокоително — беше ми липсвало, осъзнах, през всичките несигурни години с Вивиан.
	— И аз се чувствам така, Емили — погледнах я. — Наистина.
	Тя замълча, въртейки чашата в ръка.
	— Помниш ли онази нощ, когато заседнахме на върха на виенското колело? — попита тихо. — Имаше заря…
	— Помня — кимнах.
	— Мислех, че ще ми предложиш брак. И… останах разочарована.
	— Съжалявам — отвърнах искрено.
	— Недей… Глупаво е. — Тя махна с ръка. — Имах предвид, че щях да кажа „да“ и може би щяхме да се оженим. Но това значи също, че нямаше да имам Бодхи, а ти — Ландън. Какви ли щяхме да бъдем тогава? Сега сигурно щяхме да сме разведени и да се мразим.
	— Мисля, че щяхме да се справим.
	В усмивката й пролича едва забележима тъга.
	— Може би. Няма как да разберем. И двамата сме препатили доста, и знаем колко непредсказуем е животът.
	Погледнах я.
	— Знаеш ли, че постоянно казваш неща, които ме изненадват и ме карат да се замисля.
	— Защото съм изучавала хуманитаристика, а не бизнес.
	Засмях се, изпълнен с благодарност, че се е върнала в живота ми точно когато най-много се нуждая от нея.
	Прибрах се вкъщи дълго след полунощ.

	* * *

	— Снощи се върна късно — отбеляза Вивиан, когато на другата сутрин се засякохме в кухнята. — Не спомена ли, че ще се прибереш до единайсет?
	Бях си легнал късно, но станах рано и бях готов за началото на деня, преди Вивиан да слезе долу.
	— Изгубих представа за времето — отвърнах. Личеше, че е любопитна къде съм бил и какво съм правил, но не беше нейна работа. Вече не. Смених темата с въпрос: — Кога ще тръгваш днес? Понеже си с колата?
	— Шест, шест и половина? Още не знам със сигурност.
	— Искаш ли да вечеряме заедно, преди да заминеш?
	— Мислех с Ландън да вечеряме по-рано.
	— Добре тогава. Ще се прибера в шест.
	Вивиан сякаш очакваше да споделя с какво смятам да запълня времето си. Аз обаче продължих да си пия кафето и да прелиствам вестника. Тя разбра, че не смятам да говоря повече, и се качи отново горе — да се изкъпе, разбира се, и да се подготви за деня с Ландън.


>	21.
>	С пълна пара

	С Емили излизахме шест пъти, преди да се любим. Първо отидохме на излет в планината, както предложи тя; ходихме и на концерт. Обядвахме и вечеряхме няколко пъти. Вече бях влюбен в нея, но се колебаех какви са чувствата й към мен.
	Онзи ден я взех рано сутринта и поехме към Райтсвил Бийч. Обядвахме в малък ресторант с изглед към океана, после се разходихме по брега. Събирахме миди в бейзболната ми шапка и вървяхме бавно към кея. Още помня как когато се навеждаше да вдигне красива раковина, вятърът подемаше сияйни кичури от косата й.
	И двамата знаехме какво предстои. Бях резервирал стая в хотел, но вместо да се чувства по-нервна с наближаването на вечерта, тя изглеждаше все по-безметежна и спокойна. Късно следобед отидохме в хотела, Емили си взе дълъг душ, а аз се излегнах и запрехвърлях каналите на телевизора. После, загърната в хавлия, тя излезе от банята, за да си вземе дрехи.
	— Какво гледаш?
	Теб, трябваше да отговоря. Вместо това казах:
	— Нищо. Просто те чакам, за да вляза да се изкъпя.
	— Няма да се бавя — обеща тя.
	Хрумна ми, че повече от всяка друга жена Емили ме изпълва със спокойствие, защото винаги изглежда спокойна с мен. След няколко минути станах от леглото. Тя вече бе облечена и се гримираше дискретно.
	— Какво правиш? — попита ме.
	— Просто те гледам.
	Срещнах погледа й в огледалото.
	— Защо?
	— Изглеждаш секси, когато се гримираш.
	Емили се обърна към мен и издаде устни. Целунахме се и тя пак се извърна към огледалото.
	— Какво беше това?
	— Като си сложа червилото, известно време няма да можеш да ме целуваш. Освен ако не искаш и ти да се начервиш.
	Наблюдавах я още минута и се върнах на леглото. Проснах се върху него, приятно замаян от целувката й и обещанието за предстоящата вечер.
	Вечеряхме в бистро с изглед към залива и се застояхме на масата дълго след залез-слънце. На излизане чухме музика и по следите на звука стигнахме до бар в края на улицата, където свиреше оркестър. Танцувахме, докато затвориха бара, и приятно изморени се върнахме в хотела след полунощ.
	Електрически вълни пробягваха помежду ни, докато отключвах вратата. Камериерките бяха сгънали покривката на леглото и осветлението бе приглушено. Прегърнах Емили и я придърпах към себе си. Целунах я; езиците ни се докоснаха, а ръцете ми бавно се плъзнаха по тялото й. Емили си пое дълбоко дъх, когато пръстите ми досегнаха гърдите й под тънката материя на роклята. Продължихме да се целуваме, докато тя разкопчаваше едно по едно копчетата на ризата ми. Запретнах роклята и тя вдигна ръце, за да ми помогне. Свалих я през главата й, а ризата ми се свлече на пода. Кожата й прогаряше като огън моята. Не след дълго бяхме голи в леглото, погълнати от осезанията си и от тайнството на другия.

	* * *

	Случи се в сряда и признавам, че бях не по-малко изненадан от рецепционистката, но ще стигна до това. Всичко по реда си.
	В неделя Мардж и Лиз не бяха в дома на родителите ми, когато пристигнах. Обадих им се и чух окаяния глас на Мардж. Беше трескава, пресипнала, кашляше… цялата гама. Мама разбра и веднага реши да свари пилешка супа. После бях натоварен със задачата да я доставя на сестра ми. Ако изобщо е възможно, тя изглеждаше по-зле, отколкото звучеше. Пошегува се, че дори Лиз страни от нея, понеже е чумава.
	Реших да рискувам и я прегърнах, преди да се отправя към къщи.
	Вивиан доведе Ландън и си тръгна към шест и половина. На сбогуване бе дружелюбна както през целия уикенд. Без излишни въпроси как сме прекарали деня, просто си пожелахме всичко добро. Сложих Ландън да си легне и се обадих на Емили. Помолих във вторник да я вземе от училище, понеже щях да снимам цял ден. Емили ме увери, че не й създавам никакъв проблем.
	В понеделник стартира новият уебсайт на Талиери и излъчиха първите му две реклами. Пуснах рекламите и в уебсайта му, и в Ютюб. Работех вкъщи, за да видя рекламите по телевизията, и докато ги гледах, усещах осезаемо вълнение. Междувременно подготвих в общи линии брошурите и билбордовете за пластичния хирург и редактирах посланията. Във вторник снимах пациентите му — дълъг ден, както бях предвидил — и после отидох да взема Ландън. За нейна радост в крайна сметка останахме да вечеряме у Емили.
	В сряда, докато шофирах към офиса, получих съобщение от Талиери с молба да му се обадя. Сърцето ми се сви. Може би защото през предишния уикенд нямаше драми с Вивиан, бях сигурен, че ще ми докладва лоши новини за развода.
	Обадих се още щом паркирах. Дори не влязох в офиса. Предпочитах да съм на крак, докато разговаряме.
	— Здравей, Джои — поздравих, полагайки усилие гласът ми да звучи спокойно. — Получих съобщението. Какво става?
	— Бизнесът ми. Бъдещата ми банкова сметка — отговори той.
	— Моля?
	— Сещаш ли се за новия телефонен номер? Изписаният навсякъде в двете реклами? Не спира да звъни. Хората харесват рекламата с хлапето. Направо са полудели. Препращаме ги към уебсайта за обща информация. Невероятно е. Персоналът ми едва смогва.
	— Доволен си — отбелязах зашеметен.
	— Именно! Доволен съм. Кога ще пуснеш рекламата с кучето? И почвай да измисляш още идеи.
	— Разбира се.
	— И, Ръс?
	— Да?
	— Благодаря.
	Влязох в офиса с чувството, че съм с десет сантиметра по-висок. Махнах на рецепционистката и тя вдигна ръка.
	— Господин Грийн? Имате съобщения.
	— Съобщения ли?
	— Всъщност две. И двете са от юридически фирми.
	Пак помислих, че е Вивиан. Предположих, че е настояла адвокатката й да се свърже направо с мен. Почудих се обаче защо не й е дала номера на мобилния ми телефон; нямах представа, че знае номера на служебния.
	Ала съобщенията не бяха от адвокатката на Вивиан. Едното бе от фирма в Грийнвил, Южна Каролина, другото от кантора в Хикъри. И в двата случая ме свързаха веднага със старши партньори, които очевидно очакваха разговора с мен.
	— Харесахме рекламите ви за Джои Талиери. Бихте ли дошли да ни представите услугите си?
	След разговорите нададох възторжен възглас. Трябваше да споделя с някого!
	Посегнах да се обадя на Мардж, но в последния момент набрах номера на Емили.

	* * *

	Лек като перце.
	Така се чувствах до края на седмицата. Носех се, освободен от тревогите, притискащи ме под тежестта си от месеци.
	Разбирах, че е временно — всичко, което се издига, после се спуска надолу и прочее — но реших да се радвам на всяка минута, дори двете нови фирми да не ми станат клиенти. До петък ми се обадиха от още три адвокатски кантори и вече имах петима потенциални клиенти, свързали се лично с мен. Щях да подготвя презентации и подпишех ли договори, вероятно щеше да се наложи да наема служител, за да смогвам.
	Агенция „Феникс“ официално поемаше напред.

	* * *

	— Какво ще правиш с парите, които ще спечелиш? — попита ме Мардж.
	Обядвахме заедно в петък, когато бях решил като награда да работя само половин ден.
	— Защото сестра ти няма нищо против да си смени колата — добави тя.
	— Още не съм представил презентациите — охладих ентусиазма й.
	— Сигурна съм, че ще успееш. Бива те за това. Просто не знаеше как да накараш телефона да зазвъни.
	Усмихнах се, все още в блестящо настроение.
	— Развълнуван съм. И ми олекна.
	— Представям си.
	— Как си ти?
	Тя направи гримаса.
	— Малко по-добре. Не кашлям толкова през деня, но нощем положението е тежко. Най-после убедих малоумния си доктор да ми предпише антибиотик, но започнах да го пия вчера. Каза, че вероятно ще усетя подобрение чак в понеделник.
	— Лоша работа.
	— Преча и на Лиз. За да не я будя нощем, спя в стаята за гости.
	— Значи пилешката супа на мама не подейства?
	— Не. Но беше вкусна. — Тя побутна сандвича настрани. — Какви са ти плановете за уикенда? Вивиан няма да идва, нали?
	— Ще дойде следващата седмица. За рождения ден на Ландън. Тя, разбира се, ще настоява да покани Бодхи. Тоест, Емили също ще се появи на партито.
	— И аз — ухили се Мардж. — Очаквам с нетърпение шоуто.
	— Нищо няма да се случи. Напоследък Вивиан е сговорчива.
	— Хм… Да видим докога — повдигна вежди сестра ми. — Между другото, ще ходиш ли при мама и татко утре? С Лиз смятаме да се отбием, понеже пропуснахме миналия уикенд. Заради чумата, имам предвид.
	— Слава богу, че Лиз не се е заразила — отбелязах.
	— Да. В момента не й е до това. Затрупана е с работа, откакто в края на юли една терапевтка от групата й е в майчинство.
	— Говорейки за майчинство, кога е посещението при гинеколога? През ноември, доколкото си спомням?
	Тя кимна.
	— На двайсети. В петъка преди Деня на благодарността.
	— Какво ще стане, ако и двете можете да имате дете? И двете ли ще забременеете?
	— Не, само аз. Мисля, че бременността е забавна.
	— Да видим дали ще ти е забавно на финалната права. През последните два месеца на Вивиан й беше писнало от бременността.
	— Била е по-млада. А аз ще знам, че това е единствената ми възможност и ще се насладя на всяка минута.
	— Детето ще промени живота ти. Определено промени моя.
	По лицето й се изписа почти мечтателно изражение.
	— Нямам търпение…

	* * *

	Взех Ландън от училище и когато седна в колата, първият й въпрос бе дали пак ще имаме „среща“.
	— Понеже е петък, а мама не е тук?
	Защо не?
	— Чудесна идея!
	— Какво ще правим? — попита нетърпеливо Ландън.
	— Ами… Може да вечеряме вкъщи или навън. Или да разгледаме истинския аквариум.
	— Искам на аквариума! Наистина ли ще отидем?
	— Разбира се. Сигурен съм, че е отворен до осем.
	— Може ли да поканим Бодхи?
	— Искаш да вземем Бодхи на нашата среща?
	— Да. Ще си сложа пеперудените криле! От зоопарка. Той също може да е с крилете.
	— В аквариума?
	— Заради рибите — обясни тя.
	Не схванах връзката, но нямах нищо против, щом ще се чувства щастлива.
	— Ще се обадя, но Бодхи може би е зает тази вечер.
	— Да проверим! Госпожица Емили също може да дойде.
	Обадих се на Емили, когато се прибрахме вкъщи. Казах й за аквариума и тя ме помоли да почакам. Подвикна на Бодхи:
	— Искаш ли да разгледаме аквариума? Ландън ще ходи!
	— Да! — извика в отговор той.
	— Чу го, нали? — попита ме Емили.
	— Да — потвърдих.
	— В колко часа ще тръгнете?
	— Да ви взема ли след час?
	Тя се поколеба.
	— Нека да ви взема аз. Филми за децата, сещаш ли се? Не е далеч, но в края на работния ден движението ще е натоварено. Нали не възразяваш да шофираш ти?
	— Дадено — съгласих се.
	— Изпрати ми адреса и до скоро.
	— О, без малко да забравя. Ландън иска Бодхи да си сложи крилете от зоопарка.
	— Защо?
	— Не знам.
	Тя се засмя.
	— На мен не ми пречи. По-добре с криле, отколкото с джедайски меч.

	* * *

	Както вече й се превръщаше в навик, Ландън се позабави с подготовката за вечерта. В крайна сметка избра бяла пола с дантела, розова блуза с дълги ръкави, розови пантофки и, разбира се, пеперудените криле.
	Аз заложих на по-неофициално облекло — тъмни панталони, тъмна риза и удобни обувки.
	— Тоалетът ти хваща окото — казах. — Определено си готова да видиш рибите.
	— Искам да събера идеи за аквариума ми.
	За рождения ден, помислих си. Поне ме улесняваше, макар че на мен щеше да се падне честта да чистя нещото.
	— Искаш ли да избереш филм? Ще пътуваме с колата на госпожица Емили.
	— Мисля да гледаме „Търсенето на Немо“.
	— Добър избор.
	Тя намери диска и ми го донесе. Когато ми го подаваше, получих ново съобщение от Талиери: „Продължават да се обаждат като луди! Номер 1 си!“.
	Каква страхотна седмица се очертаваше! Не знаех, че най-хубавото предстои.

	* * *

	Аквариумът „Морски живот“ се намира в Конкорд — на петнайсетина мили северно от Шарлот, но заради натовареното движение пътувахме почти четирийсет минути.
	Не че имаше значение. Разказах на Емили какви успехи жъна в работата и споменах за плановете на Мардж и Лиз да имат дете. Тя ми разказа за семейството си и за картините, които подготвя за изложбата. Отново спазихме негласната си договорка да не споменахме Вивиан, Дейвид и общото ни минало.
	В аквариума децата сновяха тичешком между експонатите както в зоологическата градина. С Емили вървяхме зад тях и неведнъж забелязвах погледите, които й отправяха мъжете. Мнозина бяха със семействата си и бързо отклоняваха очи — не знам дали тя изобщо ги забелязваше — но установих, че сега долавям по-остро вниманието на другите към нея.
	Приключихме обиколката, като най-големите хитове за децата се оказаха акулите, костенурките, водните кончета и октоподът. Щом излязохме на алеята пред входа, чух музика да долита от отворена врата на служебно помещение.
	Песента свърши и радиоводещият обяви следващата: „По двама“ на Джейди Айхер.
	— Чу ли, Ландън? Има песен „По двама“. Като любимата ти книжка.
	— За животни ли е?
	— Не знам. — Водещият продължаваше да говори и аз се обърнах към Емили: — Тази вечер трябваше да бъде представлението й. Искаше да е пеперуда.
	— Сега съм пеперуда! — извика Ландън и се завъртя, та вечерният ветрец да разпери крилете й.
	— Е, понеже сме на среща, искаш ли да танцуваш с мен?
	— Да!
	След момент песента започна и аз улових ръцете на Ландън. Слънцето вече се бе спуснало ниско в небето и залезът оцветяваше света в червеникавокафяво. Освен Емили и Бодхи, на алеята нямаше никого.
	Мелодията ми се стори странно прочувствена, докато танцувах с дъщеря си. Тя се поклащаше, стиснала ръцете ми, и аз зървах ту младата жена, в която щеше да се превърне, ту невинното момиченце, което познавах.
	Това бе първият ми танц, осъзнах, с моята дъщеря и се запитах дали ще се повтори. Не можех да си представя да танцувам с нея след няколко години — тогава идеята вероятно би я смутила — затова се насладих на мигновението, благодарен за поредното чудо в края на вече незабравимата седмица.

	* * *

	— По-трогателна гледка не съм виждала — каза ми Емили, докато вървяхме към колата. — Снимах ви с телефона. Ще ти изпратя снимките.
	— Беше особен момент — признах, все още под влиянието на песента. — Радвам се, че Бодхи не се намеси.
	— Няма начин. Поканих го на танц, но той ми отказа. После ми каза, че намерил охлюв, и поиска да го взема.
	— Момченцата и момиченцата са различни, нали?
	— Има захар, канела и всякакви вкуснотии — цитира тя детската приспивна песничка. — Между другото, охлювчето си показа рогцата.
	Засмях се.
	— Децата сигурно са изгладнели.
	— Аз също.
	— Въпросът е дали те да изберат къде да вечеряме, или ние.
	— Предупреждавам те обаче, че ако не решим бързо, Бодхи ще стане раздразнителен. А тогава светът ще ни се види тесен.
	— Значи… „Чикфил“?
	— Бинго — каза тя.
	Децата, разбира се, бяха очаровани.

	* * *

	Когато се прибрахме, Ландън все още беше като пренавита пружинка, но силите й изневериха, щом си облече пижамата. Обадих се на Вивиан и след краткия им видеоразговор реших да прочета на Ландън „Двама по двама“. После си спомних обещанието на Емили да изпрати снимките от танца. Извадих си телефона, видях, че ги е изпратила, и ги показах на Ландън.
	— Изглеждаме добре, нали?
	Тя взе телефона и разгледа снимките.
	— Косата ми закрива лицето.
	— Защото ми гледаш краката — казах. — Но пък, като се замисля, аз също си гледах в краката.
	Тя продължи да се взира в екрана. Спомних си снимките, които бях прибрал, и си отбелязах да сложа в рамка една от тези.
	Ландън ми върна телефона.
	— Какво ще правим утре?
	— Ще те заведа на урока по рисуване, разбира се. После ще отидем на гости при баба и дядо. Прави ли ти се нещо друго?
	— Не знам.
	— Може да ми помогнеш да почистя клетката на хамстерите.
	— Не, благодаря. Лепкаво е.
	„Да. И миризливо“ — помислих си.
	— Утре сутринта ще ми кажеш какво ти се прави — рекох, подпъхвайки завивката под раменцата й.
	Целунах я за лека нощ и слязох долу. Включих телевизора, но снимките от Емили сякаш ме викаха. Извадих пак телефона и ги разглеждах дълго с усмивка, по-благодарен от всякога, че съм баща на толкова възхитително момиченце.

	* * *

	На другата сутрин Емили ми помаха още щом с Ландън влязохме в ателието. Ландън се втурна да я прегърне, после хукна след Бодхи.
	— Снощи беше весело — каза Емили. — Добър екип сме, когато забавляваме децата.
	— Съгласен съм — кимнах, добавяйки наум, че и на мен ми беше забавно. — И благодаря за снимките. Ще сложа в рамка една-две. Дори само с айфон си личи, че имаш око на художник.
	— Може би… или просто съм ти изпратила най-хубавите от стотината, които заснех — намигна ми тя.
	Махна с ръка към търговския център.
	— Искаш ли да изпием по чаша кафе, докато децата се занимават?
	— Това е единственото ми желание в момента — отвърнах и отворих вратата.
	Бях искрен.

	* * *

	— Ракът е — настоя мама. — Просто знам, че е ракът.
	В кухнята мама за кой ли път споделяше тревогата си с особено угрижен тон. Още щом прекрачихме прага след урока по рисуване, тя ме дръпна настрани за разговор под сурдинка.
	— Пак ли се задъхва?
	— Не. Но снощи сънят с болницата се повтори. Този път нямаше розово прасе. И лекарят беше жена. Спомена думата „рак“.
	— Замисляла ли си се, че е просто сън?
	— Сънуваш ли едно и също нещо два пъти?
	— Нямам представа. Обикновено не си спомням сънищата. Но на твое място не бих му придавал особено значение, щом не си забелязала нещо тревожно у татко.
	Тя ме погледна с посърнало лице.
	— Понякога симптомите на рака се проявяват твърде късно.
	— Значи твърдиш, че щом се чувства добре, значи вероятно е болен?
	Тя скръсти ръце.
	— Обясни ми защо сънят се повтаря.
	Въздъхнах.
	— Искаш ли да говоря пак с татко?
	— Не. Но искам да го държиш под око. И ако забележиш нещо, да ми помогнеш да го заведем на преглед.
	— Не знам дори за какво да следя.
	— Ще разбереш, когато го видиш.

	* * *

	— За рака ли ти устрои засада мама? — попита Мардж, докато си наливаше чай от каната върху масата.
	Току-що бях изпратил Ландън да помага на баба си в кухнята и бях излязъл при нея и Лиз на задната веранда. Както обикновено татко беше в гаража и вероятно вадеше някой двигател с голи ръце.
	— О, да — отговорих, протягайки чашата си към Мардж, за да напълни и нея. — Можеше да се очаква, след като от доста време не е повдигала темата. — Разтрих чело с длан. — Надявам се да не стана такъв.
	— Какъв?
	— Да живея в страх през цялото време.
	— Има основание — отбеляза сестра ми. — Ракът е убил всичките й роднини. Не се ли тревожиш понякога?
	— Не ми остава време да се тревожа и за това.
	— Аз се замислям — призна Мардж. — Не се притеснявам, но ми минава през ум от време на време. Имам чувството обаче, че ако татко започне да развива рак, здравите клетки ще издуят мускули, ще потупат болните по рамото и ще ги смажат от бой.
	Следобедното слънце озари усмихнатото лице на Мардж и скулите й се очертаха.
	— Хей, изглеждаш добре, между другото — констатирах. — Отслабнала си.
	— Благодаря, че забеляза — поизпъчи се тя. — Вчера не каза нищо.
	— Сега обърнах внимание. На диета ли си?
	— Разбира се. Отивам на море, а момичетата трябва да изглеждат перфектно на плажа. А и завиждах, че с това тичане ставаш по-привлекателен от мен.
	Забелих очи и се обърнах към Лиз:
	— А ти как си? Мардж каза, че си затрупана с работа.
	— Да. Замествам терапевтка в отпуск. Напоследък през всяка свободна минута си представям бягството в Коста Рика. Пробвах даже няколко латиноамерикански рецепти, но Мардж не ги вкуси. Били тъпкани с въглехидрати. Напомням й, че хората в Коста Рика не са с наднормено тегло както тук, в Щатите, но не иска да чуе.
	— Познавам си тялото — вметна сестра ми. — А и болестта спомогна, понеже нямах никакъв апетит. По-любопитно ми е обаче дали днес видя красивата Емили. На урока по рисуване?
	Обърнах се демонстративно към Лиз:
	— Знаеш ли какво харесвам у теб?
	— Какво?
	— Не си пъхаш непрекъснато носа в личния ми живот.
	— Не е необходимо — каза Мардж. — По правило изсипваш всичките си мисли и чувства без подкана.
	Мардж вероятно имаше известно право, но все пак. Въздъхнах.
	— Видях я днес, а снощи посетихме аквариума. С децата. Приятели сме, това е всичко.
	— И дори не си забелязал колко е красива?
	Лиз се засмя.
	— Каквато и да е причината, Ръс, радвам се за теб. Тези дни изглеждаш далеч по-щастлив.
	— Така е — признах за своя изненада. — Наистина.

	* * *

	Помолих Вивиан да ми се обади след видеоразговора с Ландън. Исках да обсъдим партито за рождения й ден. Когато я чух, тонът й бе значително по-студен, отколкото през предишния уикенд.
	— Вече уредих всичко — уведоми ме. — Наех надуваема къщичка за задния двор. Поръчах храната и торта с Барби. Изпратих и поканите по имейла.
	— Ами… добре — казах, изненадан от ледения й глас. — Кога започва партито?
	— В два.
	Нищо друго. Изглежда, нарочно се опитваше да ме накара да се почувствам неудобно.
	— Добре — повторих бавно. — Изпратила си сигурно покани на родителите ми и на Мардж и Лиз, но за всеки случай ще им се обадя да потвърдя. — Понеже не отговори, продължих: — И смяташ да се настаниш в стаята за гости?
	— Да, Ръс. Ще се настаня в стаята за гости. Вече го обсъдихме.
	— Просто исках да се уверя — казах и тя прекъсна рязко разговора.
	Издишах дълго и бавно. Примирието от предишния уикенд явно бе приключило и отново се бе възцарила неизвестност.


>	22.
>	Окото на бурята

	Като дете обичах бурите.
	Мардж ме смяташе за откачен, но надвиснеше ли гръмотевична буря, изтръпвах от заряда на предусещането — нещо подобно, предполагам, изпитваше татко преди Световните серии. Настоявах да изгасим всички лампи и премествах фотьойлите до големия прозорец в дневната. Понякога дори мятах пакет пуканки в микровълновата фурна, та с Мардж да похапваме, докато наблюдаваме „шоуто“.
	Седяхме като омагьосани в тъмното и гледахме как светкавиците разкъсват небето на две или проблясват из облаците като блуждаещи ярки лъчи. Разразеше ли се наистина силна буря, мълниите падаха толкова близо до нас, че усещахме статичното електричество, и виждах как Мардж стиска ръкохватките на стола. Винаги брояхме колко секунди минават между светкавицата и гърмежа, за да проследим движението на бурята към средоточието й.
	На юг гръмотевичните бури не продължават дълго. Отминават за трийсетина минути и когато сетният грохот заглъхне, ние ставахме неохотно от фотьойлите, включвахме лампите и се заемахме с обичайните си занимания.
	Ураганите обаче са друго нещо. Вечно предпазливият ми баща преграждаше с дъски панорамния прозорец и не виждахме цялата стихия на спектакъла. Апокалиптичните ветрове и поройният дъжд обаче ме изпълваха с благоговение… и най-вече приближаването на окото — онзи свръхестествен момент, когато вятърът стихва напълно и понякога дори се вижда небесната синева. Ала затишието е временно, защото ариергардът на урагана дебне и понякога сее още по-жестока разруха.
	Има ли, питам се, по-добра аналогия на живота? Или на моя живот през онази страшна година. Дали да я сравня с поредица от свирепи бури, налитащи една след друга? Или с могъщ ураган, чието око ме заблуди, че съм оцелял непокътнат, а всъщност най-лошото предстоеше?
	Не знам.
	Знам със сигурност единствено, че се надявам да не преживея втора година като нея.

	* * *

	Ландън хареса много партито за рождения й ден. Надуваемият замък се оказа хит; тя запляска с ръце, когато видя тортата, и полудува весело с приятелите си, особено с Бодхи. Емили го доведе, но не остана — обясни, че ще се срещне със собственика на галерията, за да обсъдят последните подробности преди изложбата. Други родители вече бяха обещали да откарат Бодхи у дома. Емили се извини любезно, но мисля, че и двамата искахме да избегнем неловките моменти с Вивиан.
	По-рано сутринта, докато Вивиан развеждаше Ландън с джипа — бе дошла с него от Атланта — аз посетих магазина за домашни любимци и поставих аквариума в стаята й. Избрах няколко пъстри рибки и залепих панделка на стъклото. Когато Вивиан и Ландън се върнаха от урока по рисуване, накарах Ландън да затвори очи и я отведох до прага на стаята й. Тя извика радостно, щом ги отвори, и се втурна като стрела към аквариума.
	— Може ли да ги нахраня?
	— Разбира се — отговорих. — Сигурен съм, че са гладни. Ще ти покажа колко да им дадеш.
	Отсипах малко храна в капачката на пластмасовата кутийка и я подадох на Ландън. Тя изсипа храната във водата и се втренчи като хипнотизирана в рибките, които се стрелкаха лакомо към повърхността. Погледнах през рамо към Вивиан и забелязах, че е скръстила ръце, а свитите й устни образуват тънка линия.
	На партито обаче тя раздаваше щедро усмивки на всекиго, включително на мен и на роднините ми. Помоли мама да й помогне да разреже тортата и когато Ландън отвори кутията от Мардж и Лиз, пълна с аксесоари за Барби, я поощри да отиде и да ги прегърне. Ландън, разбира се, я послуша.
	По-късно Мардж ми прошепна:
	— Държи се, сякаш помежду ви нищо не се е променило.
	Това, като се замислих, ме изнерви още повече от предишното хладно поведение на Вивиан.
	След тържеството Вивиан заведе Ландън в мола, за да й помогне да избере костюм за наближаващия Хелоуин. Използвах свободното време да разтребя къщата; напълних няколко плика с хартиени чинии и чаши, подредих останалата храна в поднос и го прибрах в хладилника. После реших, че е най-добре да изчезна до края на вечерта, и поех към офиса.
	Работих до вечерта — подготвях презентациите за фирмите, които се бяха свързали с мен. Малко преди часа за лягане на Ландън написах съобщение на Вивиан. Попитах я дали е време да й почета; получих обаче лаконичен отговор, че Ландън вече е заспала.
	Останах в офиса до късно през нощта, но в неделя се събудих рано, излязох да тичам и се изкъпах. Закусвах и пиех кафе, когато чух стъпките на Вивиан в стаята за гости. Поостанах в кухнята, да не би да иска да обсъдим колко добре е минало партито, но тя така и не се появи.
	Върнах се в офиса да довърша презентациите — бяха сравнително еднотипни — наясно, че примирието с Вивиан е приключило, ала в неведение каква е причината. Неприятно ли се е почувствала, че Ландън хареса аквариума — подарък, избран без нейно участие? Но пък Вивиан се държеше хладно през цялата седмица, напомних си.
	Още щом влязох в офиса, написах съобщение на Вивиан — помолих я да ме уведоми кога смята да тръгва. Не ми отговори чак до пет — едва тогава ме информира, че заминава след половин час, принуждавайки ме да поема светкавично към къщи, за да не закъснея.
	Когато пристигнах, Ландън дотича при мен и скочи в обятията ми.
	— Нахраних рибките, тате! Бяха много гладни! После ги показах на Господин и Госпожа Спринкълс. Държах ги съвсем близо до стъклото.
	— Измисли ли им имена?
	Тя кимна.
	— Понеже са много красиви, веднага разбрах как ще се казват. Ела да ти покажа.
	Издърпа ме по стълбите към нейната стая и посочи рибките една по една: Пепеляшка, Жасмин, Ариел, Бела, Мулан и Дори. „Защото ми приличат на тях.“
	Долу Вивиан вече чакаше до вратата. Прегърна и целуна Ландън. После се поизвърна към мен, промърмори едно „довиждане“ по задължение, без да среща погледа ми, и излезе.
	Трябваше да я оставя да си отиде. След момент обаче я последвах. Тя отваряше вратата на джипа.
	— Вивиан? Почакай.
	Тя се обърна с каменно изражение.
	— Добре ли си?
	— Да, Ръс — отговори тя, но тонът й подсказваше точно обратното.
	— Изглеждаш ядосана.
	— Сериозно ли ме питаш? — Вивиан вдигна със замах слънчевите си очила. — Ядосана съм, разбира се. И разочарована.
	— Защо? Какво съм направил?
	— Наистина ли искаш да навлизаме в подробности сега?
	Тя ме изгледа ожесточено над отворената врата на джипа.
	— Искам да разбера какво става…
	Вивиан затвори очи, сякаш събира сили, и когато ги отвори, в тях блестеше гняв.
	— Защо водиш Ландън, когато се срещаш с любовницата си?
	Въпросът й ме свари толкова неподготвен, че едва след секунда разбрах кого има предвид.
	— За Емили ли говориш?
	— Разбира се!
	— Не ми е любовница — възнегодувах. — Ландън и Бодхи са приятели.
	— И затова ги водите заедно в зоопарка? И на аквариума? Нещо като двойна среща? — просъска тя. — Знаеш ли колко я объркваш? Защо го правиш?
	— Не я обърквам…
	— Знаеш ли какво направи Ландън вчера? Когато я заведох на урока по рисуване? Прегърна Емили. Пред всички!
	— Ландън прегръща всички.
	— _Прегърна я!_ — изкрещя Вивиан с почервенели бузи. — Мислех те за по-разумен! За по-добър! Аз не развеждам Ландън с Уолтър, нали? Дори не съм й казала за него. Не знае, че съществува! Не съм й споменала, че ще се развеждаме!
	— Вивиан…
	— Недей! — отсече тя. — Не искам да ти слушам оправданията защо четиримата обикаляте из града, сякаш сте семейство. Не чака дълго, нали?
	— Емили ми е просто приятелка — възразих.
	— Честно ли се опитваш да ме убедиш, че се виждаш с нея само защото Ландън и Бодхи са приятели? — процеди през зъби тя. — Излизаш ли с родителите на другите й приятели?
	— Не, но…
	— И не мислиш за нея? Не й се обаждаш? Не търсиш подкрепа от нея?
	Не можех да отрека и изражението ми явно ме издаде.
	— Стремя се да не въвличам Ландън в това — продължи тя. — А ти… очевидно дори не се замисляш за нея и за чувствата й. Мислиш само за себе си и за собствените си желания — нищо ново под слънцето. Не си се променил, Ръс.
	При тези думи Вивиан седна в джипа и затръшна вратата. Подкара на заден ход и се отдалечи с грохот. Аз останах като вледенен на алеята.

	* * *

	Не успях да заспя.
	Беше ли права Вивиан? Само за себе ли мислех? Припомних си всичките ни срещи с Емили; върнах се по стъпките, отвели ни до зоопарка и аквариума. Ако Ландън имаше друг най-добър приятел, питах се, щях ли да излизам с родителите му?
	Дълбоко в сърцето си разбирах, че отговорът е „не“, и се чудех доколко съм се заблуждавал.

	* * *

	Усетих отзвука от гнева на Вивиан след няколко дни, седнал в кабинета на Талиери. Той ми се обади — имал новини за развода.
	— Най-сетне успях да поговоря по-обстойно по телефона с адвокатката на Вивиан — съобщи ми. — Обсъдихме предложеното споразумение раздел по раздел. — Въздъхна. — Не знам какво става между теб и Вивиан, но очаквах известни отстъпки, както е обичайно за подобни преговори. Не очаквах допълнителни условия.
	— Иска повече?
	Усетих как се вцепенявам при тези думи.
	— Да.
	— От какво?
	— От всичко. По-голяма издръжка. Повече пари при разделянето на имуществото.
	— Колко точно?
	Чух сумата и пребледнях.
	— Ами ако нямам толкова?
	— Е, като за начало на твое място бих продал къщата.
	Страхувах се от следващия ход на Вивиан, но сега имах чувството, че са ме нокаутирали.
	— Каза ми да ти съобщя, че Вивиан ще е тук за Хелоуин и би предпочела този път да не си в къщата.
	— Защо Вивиан не ми го каза лично?
	— Защото е решила отсега нататък да общувате с посредничеството на адвокатите си. Не иска да говори с теб.
	— Нещо друго? — попитах зашеметен.
	— Иска да заведе Ландън в Атланта през уикенда на тринайсети ноември.
	— Ако откажа?
	— Вероятно ще се обърне към съда. И, Ръс… — Талиери ме погледна сериозно. — Не си струва да спориш за това, защото няма да спечелиш. Ако не е негодна майка, има право да вижда детето си.
	— Не оспорвам правото й. Просто… съм поразен.
	— Искаш ли да обсъдим какво я е разгневило?
	— Не — поклатих глава; нямаше смисъл. — Още нещо за Ландън?
	— Засега иска да я вижда всеки втори уикенд. За в бъдеще настоява за пълно попечителство.
	— Няма да стане.
	— Това е още една причина да продадеш къщата. Намалих си тарифите заради теб, но битката с нея ще ти струва скъпо.

	* * *

	На деловия фронт поне нещата се подобряваха. До края на месеца след рождения ден на Ландън четири от петте адвокатски кантори ми станаха клиенти. В резултат затънах в работа — както и компютърният ми спец, и снимачният екип — но пък действах по-целенасочено благодарение на опита, натрупан от кампанията на Талиери. Междувременно кампанията на пластичния хирург стартира, докато Мардж и Лиз бяха в Коста Рика, и той остана много доволен от резултата.
	Колкото до Ландън и мен, двамата следвахме стабилен ритъм. Махнаха шевовете й, а контролният рентгенов преглед показа, че няма счупени кости. Не след дълго свалиха шината. Още не беше готова за уроците по пиано, но с рисуването се справяше добре. Заведох я на „среща“ в изтънчения ресторант „Фаренхайт“ с великолепна гледка към блещукащия Шарлот и елегантни менюта, написани на ръка — мястото определено би допаднало на Вивиан.

	* * *

	Преди Хелоуин не се виждах често с Емили.
	За добро или за зло, забележките на Вивиан ми бяха подействали. Казвах си, че отношенията ни са платонични, но знаех, че помежду ни има повече от приятелство. Тя определено ме привличаше и вечер се взирах в телефона и се питах дали желанието ми да чуя гласа й вреди на Ландън.
	Не ме разбирайте погрешно. Обаждах се на Емили почти всяка нощ, защото не исках или не можех да се откажа от този успокоителен ритуал. Подсъзнателно обаче чувах упреците на Вивиан и понякога се чувствах объркан и виновен. Разбирах, че не съм готов за нова връзка, но дали не давах противоположни знаци, обаждайки се толкова често? И какво всъщност исках в дългосрочен план? Щях ли да се задоволя да останем само приятели? Щях ли да съм щастлив, ако Емили започне да излиза с друг мъж? Или щеше да ме жегва мисълта какво съм пропуснал и може би дори щях да ревнувам?
	Дълбоко в себе си знаех отговора. Смятах Емили за най-близкия си приятел — освен Мардж — ала не споделих с нея какво ми каза Вивиан. Защо не разкривах откровено какъв сблъсък бушува у мен? Навярно усещах, че от самото начало съм заблуждавал Емили какви са намеренията ми. Исках повече от приятелство. Не сега, но по-нататък.
	Колкото и егоистично да изглежда, не исках да я изгубя преди това. Изправен пред този риск, не знаех как да постъпя.

	* * *

	В деня преди Хелоуин резервирах стая в хотел.
	Мардж и Лиз се бяха върнали от Коста Рика в сряда вечерта и предпочитах да не ги безпокоя с присъствието си. Не исках да отседна и при родителите си; не биха възразили, но не исках да разбират, че отношенията ми с Вивиан са се влошили още повече. На рождения ден на Ландън усмихнатата фасада на Вивиан подведе мама. Тя ме дръпна настрани и се опита да ме убеди, че чувствата на Вивиан към мен не са изстинали. Не исках този разговор да се повтаря.
	Талиери ми написа съобщение, че Вивиан пристига в петък, вероятно около седем, което значеше, че „срещата“ ни с Ландън няма да се осъществи. Двамата вечеряхме вкъщи, после тя се качи горе да нагледа хамстерите и рибките, докато разтребвам кухнята.
	Двайсет минути по-късно чух Вивиан да отваря входната врата.
	— Ехо! — извика тя. — Пристигнах!
	Сърцето ми заби трескаво, сякаш са ме хванали да върша нещо нередно просто защото съм си у дома. Междувременно Вивиан влетя вътре, все едно продължава да живее тук. Подаде глава в кухнята и се огледа.
	— Къде е Ландън?
	— В стаята си. Отиде да си нагледа питомците.
	— Добре — кимна тя. — Вечеряла ли е?
	Нали беше казала на адвокатката си, че няма да общуваме без посредници. Но както и да е, ще се включа в играта.
	— Да. Но не се е изкъпала. Не знаех дали ще я водиш на кино, или…
	— Още не съм решила. Ще говоря с нея. — Тя замълча. — Ти как си?
	— Добре — отвърнах, объркан за кой ли път от поведението й. — Очакваш ли с нетърпение „лакомство или предизвикателство“?
	— Да. Ще бъде забавно. Избрах страхотен костюм за Ландън. Бела от „Красавицата и звяра“, но по-лъскав.
	— Ще й хареса — съгласих се. — Една от рибките й се казва Бела.
	— Гледай да дойдеш навреме, за да я видиш.
	— Искаш да дойда?
	Тя забели очи, но в тях не съзрях гняв, а само учудване — сякаш съм безобиден глупак.
	— Разбира се, Ръс. Тя ти е дъщеря. Хелоуин е. А и трябва да раздаваш бонбони на децата. Как си представяше утрешната вечер?
	Както обикновено Вивиан успя да ме изненада.

	* * *

	Понеже не бях виждал Мардж и Лиз от рождения ден на Ландън, преди да започна да раздавам бонбоните, се отбих у родителите ми. Веднага забелязах, че Мардж се е вталила още повече. Изглеждаше фантастично, но на върха на езика ми бе да й кажа да спре да слабее, защото лицето й ще придобие твърде сурово изражение. Лиз също бе свалила някой килограм, ала не й личеше чак толкова.
	Мардж и Лиз ме прегърнаха топло още щом прекрачих прага.
	— Така значи изглеждат хората след ваканция? — подсвирнах леко.
	— Бива си ме, нали? Тежа колкото в колежа — похвали се Мардж.
	— И ти изглеждаш страхотно, Лиз.
	— Благодаря. Излетите сред природата и разглеждането на забележителности си казаха думата. А и аз като Мардж гледах да не наблягам на ориза и боба.
	— Завиждам ви. Колкото и да тичам, вече не отслабвам.
	— Как е положението? — попита сестра ми. — Снощи мама ми каза, че имаш нови клиенти. Ще излезем ли на верандата да поговорим?
	— Разбира се. Ще поздравя мама и татко и ще дойда при вас.
	Разговорът с родителите ми продължи петнайсет минути — мама не повдигна темата за рака, слава богу. После излязох навън при сестра ми и Лиз, които вече пиеха чай във високи чаши.
	През следващия час ми разказаха за екскурзията — въжените лифтове, вулкана Аренал, излетите сред тропическата гора и край брега — а аз ги осведомих какво се случва в моя свят. Точно когато тази част от разговора бе на привършване, мама надникна и помоли Лиз да й помогне в кухнята.
	— Значи така… Информираха те, че ще общувате чрез адвокатите, после тя се появи и се държеше, сякаш всичко е нормално?
	Кимнах.
	— Нямам обяснение. Просто благодаря на Бога за дребните жестове.
	— Не разбирам обаче защо Вивиан се уреди да е с Ландън и на рождения й ден, и на Хелоуин. На теб не ти ли се полагат забавления?
	— Така се подреждат уикендите.
	Мардж явно не остана удовлетворена от обяснението ми, но реши да смени темата:
	— Как възприемаш продажбата на къщата?
	— Раздвоен съм, предполагам. Не ни трябва толкова много място. Честно казано, и преди не ни трябваше. От друга страна, къщата пази много спомени. Така или иначе нямам избор. Бизнесът ми най-после потръгна, но нямам достатъчно в банката, та да изплатя дела на Вивиан — замълчах. — Трудно ми е да повярвам, че минаха два месеца, откакто си тръгна. Понякога ми се струва, че се е случило вчера. Друг път — преди цяла вечност.
	— Представям си — каза Мардж.
	Извърна се, закри уста с длан и се изкашля — дълбоко от гърдите.
	— Още ли си болна?
	— Не. Останки от бронхита. Белите дробове оздравяват бавно след възпалението. В Коста Рика се чувствах добре, но сега ми трябва почивка от почивката. Лиз не се спираше. Още съм изтощена. И коленете ме болят ужасно от кръстосването из горите.
	— Планинарството е добро упражнение, но натоварва ставите.
	— Като стана дума, искаш ли да отидем на излет с Емили? Четиримата, както в добрите стари времена.
	— Ще помисля.
	— Охо! Надушвам проблеми в рая. Има ли нещо, което не ми казваш?
	— Не — поклатих бавно глава. — Просто не знам накъде отиват отношенията ни.
	Мардж ме изгледа изпитателно.
	— Не може ли просто да се радваш на това, което имаш сега? Защото според мен тя стоеше до теб като скала през последните месеци.
	— Да.
	— Оценявай го тогава и каквото ще да става.
	Поколебах се.
	— Вивиан смята, че обърквам Ландън, като излизаме с Емили и децата. Има право.
	Мардж направи скептична физиономия, но се облакъти върху масата и се приведе към мен.
	— Тогава не вземайте Ландън и Бодхи — каза многозначително. — Излез само с нея.
	— На среща?
	— Да. Нещо такова.
	— А Ландън?
	— С Лиз ще се погрижим с удоволствие за нея. Освен това не спомена ли току-що, че Ландън ще е в Атланта след две седмици? Улови мига, братле.

	* * *

	През празничната вечер Вивиан излъчваше необичайна топлота; настоя дори да ме снима с Ландън с телефона си и веднага ми изпрати снимката. Аз раздавах бонбони на съседските деца. Толкова много прииждаха към къщи, че седнах на люлеещия се стол на предната веранда, за да не се налага непрекъснато да ставам от дивана.
	На другата сутрин ме събуди съобщение от Вивиан — щяла да потегли към шест; ако е възможно да се прибера дотогава вкъщи.
	На излизане тя ме прегърна и ми прошепна, че се грижа чудесно за Ландън.

	* * *

	Първите две седмици на ноември се сляха в низ от осемнайсетчасови дни, посветени на заниманията, които ми бяха станали втора природа. Тичах, работех, грижех се за Ландън, готвех, чистех и вечер се обаждах на Емили. Благодарение на новите клиенти бях толкова зает, че не успях нито да гостувам на родителите си през уикенда, нито да се видя с Мардж и Лиз. Някои неща от този период обаче са се запечатали в паметта ми.
	През седмицата след Хелоуин се свързах с агенция за продажба на недвижими имоти. Брокерката ме посети вкъщи и зададе множество въпроси; накрая предложи да разместя мебелите, за да покажа стаите в най-добрата им светлина. Един по един — по нейно настояване — мебелите се върнаха там, където първоначално ги бе сложила Вивиан. Преди да си тръгне, брокерката извади дървен прът от багажника на колата си и заби яркочервена табела „Продава се“ в предния двор.
	При вида на табелата сърцето ми се сви и инстинктивно се обадих на Емили. Както винаги тя ме върна на земята и дори ме окуражи с перспективата да обърна нова страница в живота си в нов дом. Може би защото предстоеше уикендът, когато Вивиан щеше да отведе Ландън в Атланта, към края на разговора си спомних предложението на Мардж да поканя Емили на среща. Преди да събера смелост обаче, тя каза:
	— Ръс, все се каня да те питам… Би ли ме придружил на откриването на изложбата? В галерията, където ще има и мои картини?
	В гласа й долових известно напрежение и си я представих как прибира кичур коса зад ухото си — правеше така, когато е нервна.
	— Няма нищо, ако не можеш — продължи, — но понеже откриването е през уикенда, а тогава Ландън ще е в Атланта, си помислих…
	— С удоволствие ще те придружа — прекъснах я. — Радвам се, че ме покани.

	* * *

	Когато тринайсети ноември наближи, помогнах на Ландън да се подготви за екскурзията до Атланта. Отне повече време, отколкото очаквах. Развълнувана от предстоящото гостуване в новия апартамент на Вивиан, дъщеря ми подрежда и преподрежда куфара си четири-пет пъти. Чудеше се какво да вземе и най-сетне избра най-различни дрехи, кукли Барби, книжки за оцветяване, пастели и книгата „По двама“. Вивиан ми написа съобщение, че ще вземе Ландън в пет. Предположих, че ще шофира в двете посоки, но бях забравил, разбира се, за самолета на Спанерман. Спомних си го обаче, когато лимузината спря пред къщата.
	Пренесох куфара на Ландън до колата и го подадох на шофьора. Ландън вече бе влязла в лимузината и проучваше пищния интериор.
	Сърцето ми се сви, че заминава, макар да беше с майка си.
	— Ще я доведа в неделя към седем — каза Вивиан. — И, разбира се, обаждай се, когато пожелаеш.
	— Ще се постарая да не досаждам.
	— Ти си й баща — натърти тя. — Не си досадник. — Отмести поглед и продължи: — И за твое сведение, няма да се среща с Уолтър. Не искам да ги запознавам толкова отрано. Не бих й го причинила.
	Кимнах изненадан — и, да, безспорно благодарен.
	— Имате ли големи планове? — попитах, незнайно защо усетил необходимост да забавя отпътуването.
	— Доста неща има за правене там. Ще импровизираме. Но е време да тръгваме. Не искам да се прибираме късно в апартамента.
	Този път нямаше прегръдка. Когато се обърна обаче, очите й се спряха на табелата „Продава се“ и тя застина. После отмести решително кичур коса, тръгна към отворената врата и шофьорът я затвори зад нея.
	Изпратих с поглед лимузината, обзет от странна печал. Въпреки всичко случило се досега винаги се натъквах на нещо ново, напомнящо ми, че съм изгубил бъдещето, което съм си представял.

	* * *

	Не знам защо се чувствах напрегнат при мисълта, че ще придружа Емили на изложбата. Двамата пиехме кафе заедно почти всеки уикенд, излизахме с децата, често разговаряхме по телефона нощем, веднъж споделихме по чаша вино на задната й веранда. Освен това в центъра на вниманието щеше да е нейната работа, а не моята — по-логично бе тя да е нервна.
	Сърцето ми обаче биеше по-бързо и устата ми беше попресъхнала, когато почуках и Емили отвори входната врата. Погледнах я, застанала на прага, и това никак не ме улесни. Не бях сигурен как се полага да изглеждат художниците на изложбите си, но от лежерната майка, която познавах, нямаше и помен. На нейното място се бе появила ослепителна жена в черна официална рокля с тънки презрамки и коса, спускаща се като блестящ водопад под раменете. Забелязах, че гримът й е точно толкова, колкото да изглежда без грим.
	— Идваш съвсем навреме. — Тя ме прегърна леко. — И си неотразим!
	Бях заложил на това, което Вивиан наричаше „холивудски изглед“ — черно сако, черни панталони и черен пуловер с триъгълно деколте.
	— Всъщност не знаех какво е редно да облека — признах, все още усещайки досега на тялото й след кратката прегръдка.
	— Ще се уверя, че бавачката има всичко необходимо, и тръгваме — каза тя.
	Видях я как се качва по стълбите и я чух да разговаря с бавачката. Спря на горната площадка, за да прегърне и целуне Бодхи, после се върна в антрето.
	— Да вървим ли?
	— Разбира се — кимнах, сигурен, че едва ли съм виждал по-красива жена от Емили. — Но само при едно условие.
	— Какво?
	— Да ме запознаеш накратко с етикецията при откриването на изложби.
	Тя се засмя и безгрижният звук разплете възела в диафрагмата ми.
	— Ще говорим по пътя. — Тя отвори шкафа в антрето и взе кашмирен шал. — Добре е да тръгнем, преди Бодхи да се сети, че е забравил нещо важно. Не искам да се бавим.
	Отворих вратата и когато тя мина пред мен, забелязах как роклята обгръща фигурата й точно както трябва. Очите ми се плъзнаха надолу и си спомних вечерта, когато ми помагаше да си завържа папийонката. Изчервих се и извърнах поглед.
	Излязох на улицата на заден ход и поех към центъра на града, където се намираше галерията.
	— Е? Важна ли е за теб тази изложба? — попитах. — Знам колко труд хвърли, за да довършиш всички картини.
	— Не е грандиозно събитие в Манхатънския музей или нещо подобно, но собственикът на галерията върши чудесна работа. Отдавна е в бизнеса и веднъж годишно кани най-добрите си клиенти на частно изложение. Неколцина са известни колекционери. Обикновено се представят творбите на шестима-седмина автори. Тази година обаче ще са деветима. Двама скулптори, по един ваятел на стъкло и на керамика и петима живописци.
	— И ти си сред тях.
	— Участвам всяка година.
	— Така ли? А си толкова скромна! Ако не бях попитал, нямаше да разбера.
	— Скромна съм, защото картините ми не се продават за големи суми. Моя картина няма да попадне в „Сотбис“ или в „Кристис“. Разбира се, повечето художници, чиито творби се купуват за милиони, са мъртви.
	— Не ми изглежда справедливо.
	— Добре дошъл в отбора — засмя се тя.
	— И каква роля играеш ти в откриването на изложбата?
	— Нещо като събиране е и аз съм сред домакините. Ще има вино и ордьоври и ще се навъртам около своите картини, за да отговарям на въпросите на гостите.
	— А ако поискат да купят картина?
	— Тогава се обръщат към собственика на галерията. Не е моя работа да обсъждам колко струват картините. Пошегувах се за големите пачки, но всъщност не обичам да измервам изкуството в пари. Хората трябва да купуват творбите, защото им харесват и им говорят.
	— Или защото изглеждат добре, окачени на стената?
	— И това — усмихна се тя.
	— Вълнувам се, че ще видя картините ти. Съжалявам, че не успях да посетя галерията досега…
	— Ръс, ти си зает самотен родител. — Тя ме докосна успокоително по ръката. — Радвам се, че се съгласи да дойдеш с мен тази вечер. Ще има с кого да си говоря, когато никой не разглежда картините ми. Малко е обезсърчително да стоиш до картините си и да виждаш как хората ги подминават или извръщат поглед, за да не ги заприказваш.
	— Случвало ли ти се е?
	— Всеки път. Няма начин всички присъстващи да харесат работата ми. Изкуството е субективно.
	— Аз харесвам картините ти. Тези по стените в къщата ти, имам предвид.
	Емили се засмя.
	— Защото харесваш мен.
	Погледнах я.
	— Вярно е!

	* * *

	Когато стигнахме до галерията, от напрежението нямаше и следа. Както винаги край Емили ме бе обзела ведра лекота, защото тя се чувстваше толкова очевидно спокойна с мен. Бях забравил колко освобождаващо е това усещане, че те приемат какъвто си, и щом спряхме пред вратата, неволно се вгледах в нея, питайки се колко ли различен щеше да е животът ми, ако се бях оженил за Емили, а не за Вивиан.
	Тя срещна погледа ми и наклони глава.
	— За какво се замисли?
	Поколебах се.
	— Мислех си колко се радвам, че Ландън и Бодхи са приятели.
	Тя присви очи.
	— Не съм убедена, че мислеше за децата.
	— Така ли?
	— Да — отвърна тя с многозначителна усмивка. — Почти съм сигурна, че мислеше за мен.
	— Вероятно е страхотно да можеш да четеш мислиш.
	— Да — кимна тя. — Ето го и следващия ми фокус: ще вляза в галерията, без да докосна вратата.
	— Как така?
	Тя се престори, че е дълбоко разочарована.
	— Няма ли да ми отвориш вратата? Мислех те за джентълмен.
	Засмях се и отворих вратата. Ярко осветената зала напомняше индустриално хале — обширно пространство, разделено с ниски стени, върху които бяха окачени картини. Разглеждаха ги двайсетина души, повечето стиснали чаши с вино или шампанско. Из помещението сновяха келнери със сребърни подноси.
	— Води ме — казах. — Ти си звездата тази вечер.
	Емили огледа залата и тръгна към достолепен среброкос господин — Клод Барнс, собственика на галерията. До него стояха две двойки, дошли от други градове специално за изложбата.
	Взех две чаши с вино от минаващ келнер и подадох едната на Емили. След като разменихме няколко изречения с Барнс и гостите му, Емили ме поведе към оградено пространство в дъното на галерията.
	Няколко минути разглеждах картините й, мислейки си, че са не само поразително красиви, но и загадъчни. Картините в дома й бяха абстрактни, а в тези съзирах по-реалистични елементи. Цветовете буквално експлодираха върху платното, подчертани от дръзки щрихи с четката. Една картина привлече вниманието ми.
	— Забележителни са — отбелязах искрено. — Не мога да си представя колко всеотдайна работа си вложила. Коя те затрудняваше?
	— Тази. — Тя посочи картината, задържала най-дълго погледа ми.
	Огледах я отблизо, после отстъпих няколко крачки назад и я разгледах от различни ъгли.
	— Съвършена е.
	— Все още ми изглежда недовършена — поклати глава Емили. — Но благодаря.
	— Искрен съм — казах. — Искам да я купя.
	— Дооообре — кимна колебливо тя, но явно остана поласкана. — Сигурен ли си? Не знаеш дори колко струва.
	— Искам да я купя — повторих. — Наистина.
	Тя разбра, че съм напълно искрен, и се изчерви.
	— За мен е чест, Ръс. Ще помоля Клод да ти предложи отстъпката за „семейство и приятели“.
	Отпих глътка вино.
	— А сега какво?
	— Ще чакаме да дойде някой. — Тя ми намигна. — Ако дойде, дай ми думата. Не искам да съм днешната Маргарет Кийн.
	— Коя?
	— Маргарет Кийн е художничка, чийто съпруг си приписвал творбите й. Имаше филм за живота й. „Големи очи“. Препоръчвам ти го.
	— Искаш ли да го гледаме заедно някоя вечер?
	— Дадено!
	В галерията прииждаха хора. Слушах как Емили разяснява платната си на заинтригувани колекционери. Ролята ми — ако изобщо съществуваше — бе да правя снимки с телефоните на посетителите. Сякаш всички искаха да се снимат с Емили — за да имат спомен с „художничката“, както твърдяха — но забелязах, че другите творци не са толкова популярни.
	Докато Емили разговаряше с хората, разгледах изложбите на другите творци. Няколко скулптури привлякоха вниманието ми, но бяха толкова обемисти и абстрактни, че не си ги представях в нечий дом. Харесах картини и на други художници, но според мен майсторството на Емили оставаше ненадминато.
	След осем потокът от посетители намаля. По програма откриването на изложбата трябваше да продължи до девет, но Клод затвори вратите в десет без петнайсет, когато и последният гост си тръгна.
	— Мисля, че мина добре — каза той, приближавайки до Емили. — Мнозина проявиха интерес към картините ти. Не бих се изненадал, ако се разпродадат за няколко дни.
	Тя се обърна към мен.
	— Все още ли искаш да купиш онази картина?
	— Да — отговорих, макар да разбирах, че в момента трудно мога да си позволя подобен лукс. Някак си обаче ми беше все едно.
	Клод се понамръщи, предусетил несъмнено предстоящата молба за значителна отстъпка. Гримасата изчезна бързо както се бе появила.
	— Интересувате ли се и от други картини? На други художници?
	— Не. Само от тази.
	— Може ли да го обсъдим утре, Клод? — намеси се Емили. — Късно е и съм прекалено изморена за делови разговори.
	— Разбира се — кимна той. — Благодаря ти за съдействието тази вечер, Емили. Умееш да предразполагаш хората.
	Застанал до Емили, си казах, че Клод е съвършено прав.

	* * *

	— Какво ти се прави сега? — попитах, докато вървяхме към колата. — Ако си изморена, ще те откарам вкъщи.
	— Шегуваш ли се? — възкликна тя. — Наела съм бавачка и съм я уведомила, че няма да се прибера преди полунощ! Казах на Клод, че съм изморена, за да се измъкнем. Доста е бъбрив понякога. Харесвам го, но имам бавачка веднъж на сто години и не мисля да пропускам шанса си.
	— Вечеря ли ти се? Все някъде ще намерим отворен ресторант.
	— Стомахът ми е пълен. Но не бих отказала коктейл.
	— Имаш ли любим бар?
	— Ръс, майка съм на петгодишен син. Не излизам често. Но съм чувала, че „Фаренхайт“ има великолепна гледка и камини. И понеже е студено, не бих възразила да се сгрея пред огнище.
	— Наскоро водих Ландън там.
	— Великите умове мислят еднакво.
	Не след дълго седяхме в бара на покрива, греехме се пред запалената камина и съзерцавахме светлините на града, ширнали се като килим под нас. Увита в кашмирения шал, Емили бе притворила блажено очи. Изглеждаше приказно красива в червеникавото сияние на пламъците. Забеляза, че я гледам, и ми се усмихна леко.
	— Помня този поглед — каза ми. — Гледаше ме така навремето… преди милион години.
	— Така ли?
	— Понякога изтръпвах.
	— Но вече не?
	Отговори ми с игриво присвиване на раменете, по-красноречиво от всякакви думи.
	— Казах ти колко се радвам, че се върна в живота ми…
	Замълчах. Тя ме погледна в очите.
	— Но?
	Реших да й кажа истината.
	— Не съм сигурен, че съм готов за нова връзка.
	За миг тя не продума.
	— Добре — прошепна накрая с едва доловимо разочарование.
	— Съжалявам.
	— Защо?
	— Защото ти се обаждах твърде често. Може би съм те заблудил, че съм готов. Ала не съм. Чувствата ми все още не са улегнали. Все още мисля прекалено много за Вивиан. Не че искам да се върне. Напротив, осъзнах, че не искам. Но мислите ми се въртят нездраво около нея. А ти си толкова великодушна. Изслушваш ме, когато съм съсипан, подкрепяш ме безрезервно. И най-хубавото — караш ме да се смея…
	Замълчах. Усетих как ме изучава с поглед.
	— Оплаквала ли съм се, че се обаждаш твърде често? Или че ме натоварваш, като споделяш с мен?
	Поклатих глава с чувството, че някакво прозрение се опитва да излезе на повърхността на хаотичния ми ум като въздушно мехурче, издигащо се през вода.
	— Не, не си — отговорих.
	— Описваш сценарий, в който ти не си ми предлагал нищо в замяна. Но грешиш. — Червеникавите кичури в тъмната й коса заблещукаха в светлината на огъня, когато ги отметна от лицето си; приведе се към мен и продължи: — Приятно ми е да те чувам, независимо дали си в добро настроение, или не. Обичам да знам, че мога да говоря с теб за всичко, и ще ме разбереш, защото имаме общо минало. Харесва ми, че познаваш истинското ми „аз“ с всички недостатъци и прочее.
	— Нямаш недостатъци — възразих. — Поне аз не ги виждам…
	Тя изсумтя насмешливо.
	— Шегуваш ли се? Никой не е съвършен, Ръс. Научих някои уроци през изминалите десет години и може би съм по-търпелива отпреди. Но далеч не съм съвършена.
	Келнерката донесе виното ни и в последвалата тишина мислите ни явно взеха по-сериозна насока. Емили отпи глътка вино и когато се обърна отново към мен, по лицето й сякаш пробяга тъга.
	— Съжалявам — повторих. — Сигурно помрачавам вечерта ти.
	— Нищо подобно. Оценявам честността ти, Ръс. Мисля, че това харесвам най-много у теб. Не се страхуваш да споделяш, че изпитваш болка, че се опасяваш да не се провалиш, че не си готов за връзка. Нямаш представа колко им е трудно на някои да изричат такива неща. Дейвид не би могъл. Никога не знаех какво всъщност чувства и дали изобщо чувства. С теб е различно. Ти си толкова откровен. Винаги съм ти се възхищавала и се радвам, че не си се променил. — Тя замълча, сякаш се колебае как да продължи. — Харесвам те много, Ръс. Чувствам се добре с теб.
	— Точно това е, Емили. Аз също те харесвам, но не само… Мисля, че съм влюбен в теб.
	Думите ми сякаш я предизвикаха.
	— Мислиш?
	— Не — отвърнах още по-уверен. — Влюбен съм в теб. Странно звучи, след като току-що казах, че не съм готов за следващата стъпка, но така се чувствам. — Вперих очи в огъня, за да събера смелост. — Ала не съм достоен за теб. Заслужаваш много по-добър мъж. Може би след време…
	Да изрека тези думи се оказа по-мъчително, отколкото очаквах. Гласът ми секна и усетих как в гърлото ми засяда буца.
	Емили се вгледа мълчаливо в мен. После се пресегна и сложи разтворена длан върху крака ми, подканвайки ме да я поема. Улових ръката й и усетих как ме залива вълна от топлина и сигурност, когато пръстите й се вплетоха в моите.
	— Мислиш ли, че може би и аз съм влюбена в теб?
	— Не е нужно да го казваш.
	— Не са думи, Ръс. Знам какво е да си влюбен. Може би винаги съм те обичала. Някога те обичах с всяка частица от себе си. Не мисля, че подобно чувство просто си отива. То оставя белег у теб. — Тя ме погледна в очите и продължи с нежен глас: — Готова съм да те чакам. Защото ми харесва това, което имаме сега. Харесва ми, че си най-близкият ми приятел. И знам колко държиш на мен. Помниш ли какво ти казах за приятелството? Някой идва в живота ти, казва „тук съм, до теб“ и после го доказва.
	Кимнах.
	— Дори да не ти се вярва, ти го правиш за мен. Аз също не знам дали съм готова за връзка. Знам обаче, че искам да останеш в моя живот, и сърцето ми се обръща при мисълта, че може да те изгубя… отново.
	— Какво следва тогава? За нас?
	— Какво ще кажеш просто да поседим край огъня, и да се насладим на вечерта. Можем да бъдем приятели тази нощ, утре и докогато пожелаеш. Ще ми се обаждаш, ще разговаряме, ще пием кафе, когато децата са на урок по рисуване. И както всички на този свят, ще живеем ден след ден.
	Вперих очи в нея, удивен от мъдростта й и колко лесно изглежда всичко, когато съм с нея.
	— Обичам те, Емили.
	— И аз те обичам, Ръс. — Тя стисна дланта ми. — Всичко ще бъде наред — каза сериозно. — Повярвай ми.

	* * *

	Последните две седмици от ноември са едни от най-щастливите сред скорошните ми спомени. Работех усърдно и резултатно за новите си клиенти. Ландън се върна от Атланта в неделя вечерта и макар да се бе забавлявала, лесно се върна към режима си. Говорех с Емили всеки ден и се договорих с Клод да купя картината й. После я окачих в дневната. През следващия уикенд се видях с Мардж, Лиз и родителите ми. Мардж и Лиз бяха посетили клиниката по репродуктивно здраве и споделиха плановете си с родителите ми.
	— Време беше! — развълнува се мама и скочи да ги прегърне и двете.
	— Ще бъдете добри родители — добави татко с обичайния си троснат тон, преди също да стане и да ги прегърне.
	Знам, че останаха трогнати, понеже татковите прегръдки бяха редки като слънчево затъмнение.
	Талиери ми предаде, че Вивиан иска Ландън да е в Атланта през уикенда за Деня на благодарността. Всъщност искаше тя да е при нея от сряда вечерта до неделя. Не бях очарован, но пък двуседмичният график наистина съвпадаше с празниците. В сряда Вивиан дойде да вземе Ландън и тя отново пое към частния самолет с лимузината. Докато ги изпращах с поглед, си помислих колко тиха ще е къщата без дъщеря ми през следващите четири дни.
	Къщата наистина бе много тиха. Защото никой — дори аз — не бях там.
	През онези празнични дни за пореден път светът ми започна да рухва.
	Този път с още по-страшна сила.

	* * *

	Как се случи?
	Както изглежда се случва винаги — без предупреждение.
	Но, разбира се, хвърляйки поглед назад, съзирам множество предупреждения.
	Беше събота сутринта, двайсет и осми ноември, два дни след Деня на благодарността. Бях прекарал предишната вечер с Емили — след ресторанта посетихме шарлотския Комедиен театър. Изкуших се да я целуна на раздяла, но получих дълга прегръдка, която затвърди желанието ми да я задържа в живота си дълго, дълго време. Чувствата ми към нея вече изместваха мислите за Вивиан по най-неочакван за мен начин и се надявах това да продължи. Гледах по-леко и по-оптимистично на бъдещето — усещане, неизпитвано от месеци, дори от години.
	Телефонът звънна в събота сутринта. Нямаше шест и самият звук бе като лоша поличба. Още преди да приема обаждането, разбрах, че ще чуя гласа на мама и тя ще ми каже, че татко е в болницата. Получил е сърдечен удар. Или нещо по-лошо. Знаех, че няма да е на себе си, вероятно обляна в сълзи.
	Ала не чух гласа на мама.
	Обаждаше се Лиз — за сестра ми.
	Приели Мардж в болницата.
	От един час кашляла кръв.


>	23.
>	Не!

	Когато Мардж бе на единайсет, с мама претърпяха катастрофа.
	По онова време мама караше едно от онези грамадни комбита с дървена облицовка. Понеже са от друго поколение, родителите ми не бяха свикнали да използват колани.
	Мардж харесваше коланите по-малко дори от мен. Аз просто го забравях — бях малък все пак — а тя не го слагаше нарочно, та да се движи по-свободно и да ме блъска и щипе. Което, добавям, бе твърде често.
	Не бях в колата с тях и макар да не съм сигурен, че спомените ми са точни, инцидентът не бе по вина на мама. Не карала бързо, шосето не било натоварено, пресичала кръстовище на зелено. Междувременно тийнейджър — вероятно бърникал радиото или похапвал пържени картофки от „Макдоналдс“ — профучал на червено и блъснал комбито отзад.
	Мама бе само пораздрусана, но всички се безпокояха за Мардж. Инерцията я тласнала към страничния прозорец и счупено стъкло. Докарали я в болницата в безсъзнание, окървавена и със счупена ключица.
	Когато влязох в болничната й стая с татко, видът й ме уплаши. На шест години не знаех кой знае какво за смъртта и дори за болниците. Татко се надвеси над леглото с неразгадаемо лице, но жестовете му издаваха страх, и аз се уплаших още повече. Той ме погледна и се намръщи.
	— Ела да видиш сестра си, Ръс.
	— Не искам — помня, че отговорих.
	— Не ме интересува дали искаш или не — отсече той. — Щом ти казвам да дойдеш, ще дойдеш.
	Тонът му не търпеше възражение и аз се присламчих към леглото. Лицето на Мардж бе подуто, с множество синини и шевове, все едно са я съшивали наново. Не приличаше на сестра ми; не приличаше на никого. Изглеждаше като чудовище от филм на ужасите и аз избухнах в плач.
	До ден-днешен се разкайвам, че се разплаках. Татко помисли, че плача за Мардж. Усетих как слага утешително ръка на рамото ми и се разплаках още по-неудържимо.
	Но не плачех за Мардж. Плачех за себе си, защото се страхувах. По-късно се презирах, че съм реагирал така.
	Някои хора са смели.
	През онзи ден научих, че не съм сред тях.

	* * *

	Лекарите не уточниха от какво страда Мардж. Медицинските сестри й взеха кръв; направиха й рентгенови снимки и скенер. Трима различни специалисти дойдоха да я прегледат. Гледах как вкарват спринцовка в белите й дробове, за да вземат тъкан за изследване.
	През цялото време само Мардж не изглеждаше разтревожена. Отчасти това се дължеше на факта, че след пристигането в болницата кашлицата бе стихнала. Тя се шегуваше с лекарите и медицинските сестри, а Лиз и родителите ми я наблюдаваха угрижени. Замислих се отново колко успешно сестра ми прикрива страховете си дори от хората, които я обичат. Междувременно в друго крило на болницата подготвяха резултатите от изследването. Чух лекарят да споменава шепнешком думите „патология“ и „радиология“. Биопсия. Онкология.
	Лиз очевидно бе притеснена, но засега скриваше паниката си. Родителите ми седяха като вкаменени и едва се владееха. Аз също бях обезпокоен, защото Мардж не изглеждаше добре — със сивкава кожа и още по-отслабнала. Неволно си припомних всичко, което бях видял и каквото ми беше казвала през последните месеци. Разтърсващата кашлица, която така и не си отиваше, болката в краката. Колко изтощена се чувстваше след екскурзията.
	Родителите ми, Лиз, лекарите и аз — всички мислехме за едно и също.
	Ракът.
	Но не, не е възможно. Мардж не може да се разболее. Тя ми е сестра и е само на четирийсет години. Преди седмица посети специалист, за да има бебе. Очаква с нетърпение да забременее. Пред нея има цял живот.
	Мардж не може да е болна. Не можа да е болна от рак.
	Не.
	Не, не, не…

	* * *

	Бях благодарен, че Вивиан заведе Ландън в Атланта, защото не знам какво щях да правя, ако беше с мен. Час по час влизах и излизах от болничната стая на Мардж. Когато вече не издържах, сновях из паркинга или пиех кафе в закусвалнята. Обадих се на Емили да й съобщя какво става; помолих я да не идва, но тя дойде.
	Двете с Мардж размениха по няколко ласкави думи след дългогодишната раздяла, после Емили ме прегръща дълго в коридора, а аз треперех от страх. Каза ми, че иска да ме види по-късно, ако имам сили; обещах да й се обадя.
	Най-сетне се обадих и на Вивиан. Обясних й какво се случва, тя ахна задавено и веднага ми предложи двете с Ландън да се върнат със самолета. Отговорих й, че е по-добре Ландън да остане при нея поне до края на уикенда. Вивиан ме разбра.
	— О, Ръс — прошепна тя с глас, който по нищо не напомняше обичайния й делови тон. — Много, много съжалявам.
	— Рано е — казах й. — Още не знаем нищо със сигурност.
	Залъгвах се — знаех го и Вивиан го знаеше. Познаваше добре историята на маминия род. Проговорих отново:
	— Моля те, недей да казваш нищо на Ландън засега.
	— Разбира се. Мога ли да ти помогна някак? Имаш ли нужда от нещо?
	— В момента не — отвърнах. — Благодаря. — Трудно намирах думите, мислите ми се разпиляваха. — Ще ти кажа, ако има нещо.
	— Дръж ме в течение.
	— Непременно — обещах.

	* * *

	Следобед родителите ми и Лиз отидоха в закусвалнята, а аз останах при Мардж. Тя пожела да й разкажа как върви работата ми и по нейно настояване описах рекламните кампании, които подготвям за клиентите си. Мисля, че сестра ми си спомняше онзи ден в болницата преди дълги години след произшествието с колата и усещаше колко се страхувам. Знаеше, че за работата мога да говоря на автопилот и ми задаваше въпрос след въпрос, за да ме разсее.
	После — както й бе станало навик — ме попита за Емили и аз най-сетне признах, че съм се влюбил, но още не съм готов да кажа на родителите ни. При тези думи устните й се разтеглиха в усмивка.
	— Твърде късно. Мама и татко знаят.
	— Как? Нищо не съм споменавал.
	— Не е необходимо. Когато се обади на Емили в Деня на благодарността, чувствата ти се четяха по лицето. Мама повдигна вежди, а татко се обърна към мен и попита: „Вече? Още не се е развел“.
	Засмях се въпреки всичко. Татко никога не изневерява на себе си.
	— Не предполагах, че е толкова очевидно.
	— Аха — кимна тя. — Само дето не биваше да я водиш чак сега. Изглеждам ужасно. Трябваше да се срещнем след Коста Рика, когато имах тен.
	Кимнах, удивен от хладнокръвието на Мардж.
	— Съжалявам.
	— Бих искала да се запозная и с Бодхи. Понеже съм слушала толкова много за него.
	— Сигурен съм, че ще имаш възможност.
	Тя усука болничния чаршаф, пристегна го на фитил и го остави да се разплете.
	— Обмислях имена за бебето — каза. — Купих си от онези книги, сещаш ли се? В службата, когато ми доскучаваше, я прелиствах. Дори бях започнала да подчертавам някои.
	Имена за бебето? Наистина ли? Усетих натиск зад клепачите и се постарах да изрека думите, без гласът ми да пресекне:
	— Кои са ти любимите?
	— Ако е момче — Йосая, Елиът, Картър. Ако е момиче — Мередит и Алексис. Лиз, разбира се, ще има свои предпочитания, но не съм говорила с нея. Рано е още. Имаме много време да решим.
	_Много време._
	Мардж явно се усети какво е изрекла и погледна първо към часовника, после към отворената врата на стаята. По коридора минаваха забързани медицински сестри, заети със задълженията си, сякаш днес не е по-различен ден от всеки друг.
	— Кога ли най-сетне ще ме пуснат да си ходя? — почуди се тя. — Защо се бавят толкова? От часове съм тук. Не разбират ли, че си имам работа?
	Не намерих отговор и Мардж въздъхна.
	— Знаеш, че всичко ще е наред, нали? Не омаловажавам случилото се сутринта, но не се чувствам толкова зле. Всъщност се чувствам доста по-добре, отколкото преди да замина за Коста Рика. Сигурно съм пипнала някакъв паразит там. Бог знае каква е хигиената в кухните им.
	— Ще видим какво ще кажат лекарите — промърморих.
	— Ако ги мернеш, кажи им да побързат. Не искам да си губя целия уикенд тук.
	— Добре.
	Мардж продължи да усуква чаршафа.
	— Ландън се връща утре, нали?
	— Да. Не знам точно кога. Привечер, предполагам.
	— Защо не я доведеш на вечеря вкъщи тази седмица? Напоследък си много зает и все не остава време да поговорим както си знаем.
	Погледнах как пръстите й мачкат чаршафа и гърлото ми пак се сви.
	— Чудесна идея. Но никаква костариканска храна. Заради паразитите и прочее…
	— Да. — Тя ме погледна в очите. — Определено не би желал да пипнеш моята гадина.

	* * *

	Денят се влачеше.
	Ранен следобед. Късен следобед.
	Вивиан ми написа съобщение — питаше дали има новини. Отговорих, че чакаме.
	Емили ми писа — пита ме как се чувствам.
	Уплашен до смърт, отговорих й.

	* * *

	Небето притъмня. Смрачаваше се. Монотонна сивота обля болничната стая на Мардж. На екрана на телевизора течеше „Съдия Джуди“ — без звук. Апаратът, измерващ жизнените й показатели, бипкаше равномерно. В стаята влезе непознат лекар. По сериозното му изражение разбрах какво ще ни каже. Представи се като доктор Кадам Пател, онколог. Над рамото му видях как в коридора тикат момиче в инвалидна количка. Държеше плюшена играчка — розово прасе.
	Точно както в съня на мама.
	Причерня ми; умът ми сякаш се изключи, когато лекарят заговори, но долавях по някоя дума.
	Аденокарцином… по-често боледуват жените… по-младите… развива се по-бавно от другите видове рак на белия дроб… за съжаление е в напреднал стадий… метастази в други части на тялото… лимфни възли, кости, мозък… злокачествен кръвоизлив… четвърта степен… нелечим…
	Нелечим…
	Мама проплака първа — печален стон на майка, чието дете умира. След миг Лиз се разрида и татко я прегърна. Не продума, но долната му устна затрепери и той стисна клепачи, сякаш да блокира реалността. Мардж седеше неподвижна в леглото. Гледах я и имах чувството, че ще се строполя, но някак си успях да се задържа на крака. Мардж не откъсваше очи от лекаря.
	— Колко време имам? — попита тя и за пръв път през този ден долових страх в гласа й.
	— Невъзможно е да се предвиди — отговори доктор Пател. — Заболяването е нелечимо, но има процедури, които не само може да удължат живота, но и да облекчат някои симптоми.
	— Колко? — настоя Марж. — С процедурите?
	— Ако диагнозата бе поставена по-рано, преди метастазите… — подхвана предпазливо лекарят.
	— Но не е — прекъсна го тя.
	Доктор Пател поизправи рамене.
	— Наистина няма начин да се предвиди с точност. Млада сте, в добро състояние. И двете удължават прогнозата.
	— Разбирам, че не искате да отговорите на въпроса. Разбирам също, че всеки пациент е различен и нищо не е сигурно. Искам единствено да чуя предположението ви. — Тонът на Мардж показваше ясно, че няма да отстъпи. — Имам ли година?
	Лекарят не отговори, но по лицето му се изписа болка.
	— Шест месеца? — настоя тя и лекарят отново не отговори.
	— Три?
	— В момента мисля, че е най-добре да обсъдим медицинските процедури. Жизненоважно е да започнем веднага — каза доктор Пател.
	— Не искам да обсъждам процедури — възрази Мардж; долових гняв в гласа й. — Ако смятате, че ми остават само няколко месеца и заболяването е нелечимо, какъв е смисълът?
	Лиз се поопомни и си избърса сълзите. Пристъпи до леглото и улови ръката на Мардж. Целуна я и прошепна:
	— Любима? Искам да чуя какво ще ни каже лекарят. Може ли? Знам, че те е страх, но искам да разбера. Ще го изслушаш ли? Заради мен?
	За пръв път Мардж отклони поглед от доктор Пател. Стеклата се по бузата й сълза бе оставила тъничка нишка, която проблесна в светлината.
	— Добре — прошепна сестра ми и едва тогава се разплака.

	* * *

	Химиотерапия.
	През следващите четирийсет минути лекарят ни обясни търпеливо защо предлага въпросната процедура. Понеже ракът е в напреднал стадий, разпространил се е из тялото на Мардж и в мозъка й, оперативното лечение е изключено. Обикновено на пациентите се дава повече време да обмислят предимствата и недостатъците на химиотерапията — включително страничните ефекти — но в този случай, отново заради напредналия стадий на рака, е препоръчително процедурите да започнат веднага.
	За целта се наложи да поставят катетър на Мардж. През това време с родителите ми излязохме от стаята и отидохме в закусвалнята. Не говорехме; седяхме мълчаливо и се опитвахме да осмислим какво се случва. Поръчах кафе и не го изпих. Мислех как химиотерапията всъщност е отрова и надеждата е да убие раковите клетки преди здравите. Твърде много отрова и пациентът умира; твърде малко и лекарството няма да подейства изобщо.
	Сестра ми също го знаеше. И родителите ми. Семейството ни имаше горчив опит с рака — знаехме за стадиите, за ремисиите и страничните ефекти. Ракът все пак поразява не само човешкото тяло. Понякога поразява цял род — като моя.
	По-късно се върнах в болничната стая, седнах на стола и наблюдавах как отровата се влива, убивайки, докато се разпространява в тялото й.

	* * *

	Тръгнах си, когато небето чернееше, и изпратих родителите си до колата. Струваше ми се, че не вървят, а местят бавно крак след крак, и за пръв път изглеждаха стари. Разбрах, защото и аз се чувствах така.
	Лиз ни бе помолила да остане сама с Мардж. Още щом го каза, изпитах чувство за вина. Погълнат от собствените си чувства, не се бях досетил, че двете искат да са заедно без странични наблюдатели.
	Проследих с поглед как родителите ми излизат от паркинга и се върнах бавно до своята кола. Нямаше как да остана в болницата, ала не исках да се прибирам вкъщи. Не исках да ходя никъде. Исках да превъртя на обратно лентата, да се върна във вчерашния ден. Двайсет и четири часа по-рано вечерях с Емили и очаквах с нетърпение комедийния спектакъл.
	Скечовете в Комедийния театър бяха добри. Представлението на първия комик бе твърде грубовато за моя вкус, но вторият бе женен и имаше деца и смешните истории, които разказваше, ми се сториха затрогващо познати. Улових ръката на Емили, пръстите й се вплетоха в моите и се почувствах, сякаш съм се върнал у дома. Такъв, помня как си помислих, трябва да е животът. Изпълнен с любов, смях и приятелство; щастливи мигове, прекарани с хората, които обичаш.
	Докато пътувах към къщи, вчерашният ден ми изглеждаше невъзможно далечен; съвсем друг живот. Оста на света ми се бе преместила и също като родителите си бях остарял за часове. Усещах безкрайна празнота. Присвил очи, за да виждам през сълзите, се запитах дали някога ще почувствам отново сърцето си пълно.

	* * *

	Емили ми изпрати съобщение — питаше дали съм в болницата. Отговорих й, че съм се прибрал вкъщи, и тя ми написа, че идва.
	Свари ме на дивана в къща, осветена от една-единствена лампа в дневната. Не станах, когато почука на вратата, и тя си отвори сама.
	— Здравей — изрече тихо, прекоси стаята и седна до мен.
	— Здравей. Извинявай, че не дойдох да те посрещна.
	— Няма нищо. Как е Мардж? Как си ти?
	Не знаех как да отговоря. Разтърках чело. Не исках да плача повече.
	Емили обгърна раменете ми с ръка и аз се облегнах на нея. Както по-рано през деня, тя ме притисна до себе си и нямаше нужда от никакви думи.

	* * *

	В неделя изписаха Мардж. Чувстваше се замаяна, но искаше да се прибере вкъщи, а и нямаше причина да остава в болницата.
	Все пак бе получила първата доза отрова.
	Аз бутах количката, родителите ни крачеха отзад. Лиз вървеше до нас и разчистваше пътя ни из претъпканите коридори. Никой не ни поглеждаше.
	Навън бе студено. Лиз ме бе помолила, преди да отида в болницата, да се отбия в дома им и да донеса яке за Мардж. Обясни ми, че ключът е скрит под камък вдясно от входната врата.
	Влязох вътре и прерових дрешника в антрето. Търсех нещо меко и топло и най-сетне се спрях на дълго яке с гъши пух.
	Преди да излезем от болницата, Лиз помогна на Мардж да се изправи, за да й надене якето. Тя разкриви лице и се олюля, но някак си остана на крака. Лиз и родителите ми тръгнаха към паркинга заедно, после се отправиха в различни посоки към колите си.
	— Мразя болниците — каза ми Мардж. — Само веднъж съм била в добро настроение в болница — когато се роди Ландън.
	— В това отношение сме единодушни — съгласих се.
	Тя вдигна ципа на якето догоре.
	— Да се махаме тогава! Изведи ме навън.
	Изпълних молбата й и острият вятър облъхна лицето ми още щом излязохме от сградата. Няколкото дървета из паркинга бяха оголели; небето бе оловносиво.
	Мардж проговори отново с толкова тих глас, че без малко да не я чуя.
	— Страхувам се, Ръс.
	— Знам. Аз също.
	— Не е честно. Не съм пушила никога, почти не пия, храня се добре. Правех упражнения.
	За миг тя заприлича на дете.
	Клекнах до нея и я погледнах в очите.
	— Права си. Не е честно.
	Тя се засмя пресекливо, тъжно.
	— Мама е виновна, да знаеш. Тя и гените на семейството й. Няма да й го кажа, разбира се. И всъщност не я обвинявам. Наистина.
	Мислех си същото, но не бях изрекъл гласно думите. Знаех, че тази мисъл измъчва и мама, и затова почти не бе проговорила в болницата. Протегнах се и улових ръката на Мардж.
	— Чувствам се отвратително — каза тя. — Вече реших, че мразя химиотерапията. Тази сутрин повърнах четири пъти и сега май нямам сили да отида сама до банята.
	— Ще ти помагам — обещах.
	— Няма.
	— Какви ги говориш? Ще ти помагам, разбира се.
	Не бях виждал Мардж толкова тъжна — разсъдливата Мардж, която посрещаше с нехайно свити рамене дори най-тежките загуби.
	— Знам, че искаш. — Тя стисна ръката ми. — Но аз имам Лиз. А ти — Ландън, работата си и Емили.
	— В момента работата не ме вълнува изобщо. Емили ще ме разбере. А Ландън е на училище по цял ден.
	Сестра ми не отговори веднага. После думите й прозвучаха, сякаш се връща към разговор, който не знаех, че водим.
	— Знаеш ли защо ти се възхищавам? Не на последно място? — попита тя.
	— Нямам представа.
	— Възхищавам се на силата ти. И на смелостта ти.
	— Не съм силен — възразих. — И не съм смел.
	— Напротив! Цяло чудо е как се справи с всичко през изминалата година. Пред очите ми стана бащата, какъвто знаех, че можеш да бъдеш. Видях те в най-трудния ти момент, когато Вивиан те напусна. Видях и как се изправяш на крака. Успя да се пребориш и за работата си. Малцина биха понесли предишните шест месеца достойно като теб. Сигурна съм, че аз не бих могла.
	— Защо ми казваш това? — попитах объркан.
	— Защото няма да ти позволя заради мен да спреш да правиш каквото трябва. Ще разбиеш сърцето ми.
	— Ще бъда до теб — казах. — Не можеш да ме разубедиш.
	— Не те моля да ме изоставиш. Моля те да продължиш да живееш своя живот. Моля те отново да бъдеш силен и смел. Защото не само Ландън ще се нуждае от теб. Лиз ще има нужда от теб. Мама и татко също. Един от вас трябва да бъде скала. И дори да не ти се вярва, знам с цялото си сърце, че ти винаги си бил най-силният от нас.


>	24.
>	Декември

	Когато си спомням тийнейджърските години на Мардж, две неща изплуват в ума ми — кънки и филми на ужасите. В края на осемдесетте и началото на деветдесетте ролерите започнаха да изместват кънките, но Мардж остана вярна на старомодните кънки, които имаше от дете. Повечето почивни дни прекарваше на кънки, обикновено с уокмен и слушалки… дори — забележително! — след като си взе шофьорската книжка. Малко неща й бяха по-любими от кънките — освен добър филм на ужасите.
	Мардж обичаше романтични комедии като мен, но любимият й жанр бяха филмите на ужасите и ги гледаше още през първата седмица, щом излязат в кината. Нямаше значение дали критици и публика единодушно са охулили филма; не й пречеше да отиде сама на кино, ако не намери друг ентусиаст. От „Комшар на Елм стрийт“ до „Кандиман“ и „Ужасът в Амитивил“, Мардж бе предана поклонничка на страхотиите от всякакъв вид.
	Запитах я защо харесва толкова много филмите на ужасите, а тя сви рамене и каза, че понякога й харесва да се страхува.
	Не я разбирах, както не разбирах и страстта да се търкаляш върху колелета под краката. Защо ще иска някой да се страхува? Няма ли достатъчно страшни неща в реалния живот, които ни държат будни нощем?
	Сега обаче мисля, че разбирам.
	Мардж харесваше филмите на ужасите точно защото не са реални. Всеки изпитан страх е измерим — започва и свършва — а тя излиза от киносалона, емоционално разтърсена, но облекчена, че в света всичко е наред.
	Същевременно филмите на ужасите я сблъскваха — макар и временно — с едно от най-първичните чувства в живота, корена на универсалния инстинкт да се биеш или да избягаш. Изправяйки се пред него, Мардж навярно е предполагала, че ще събере воля и сили да застане пред истинските страхове, които животът й е подготвил.
	Хвърляйки поглед назад, мисля, че е предусещала нещо.

	* * *

	В неделя вечерта Вивиан се върна с Ландън. Преди да тръгне, ме прегърна — неочаквано дълга прегръдка. В нея долових загрижеността й, но — странно — тялото й вече не ми изглеждаше познато.
	Ландън бе доволна от екскурзията, но този път спомена, че са й липсвали рибките и Господин и Госпожа Спринкълс. Още щом си дойде, се качихме в стаята й, където ми разказа, че в Деня на благодарността е вечеряла в имение. Предположих, че Вивиан е запознала дъщеря ни със Спанерман, след като е видяла Ландън да прегръща Емили в рисувалното студио. Според Вивиан аз несъмнено бях нарушил първи табуто и следователно й бях предоставил правото да направи същото.
	Би трябвало да се почувствам по-засегнат, но в онзи момент не изпитах нищо подобно. Бях изтощен, а и знаех, че рано или късно Ландън ще се срещне със Спанерман. Имаше ли значение дали през този уикенд, или при следващото й пътуване до Атланта?
	А и изобщо имаше ли значение каквото и да било?
	Докато Ландън бе заета с рибките, реших да почистя клетката на хамстерите — задължение, за което бях забравил в отсъствието на дъщеря ми. Вече бях свикнал и бях готов за нула време. Изхвърлих мръсотията във външната кофа за боклук, измих се и се качих горе. Ландън държеше в шепа Господин Спринкълс.
	— Гладна ли си, миличка? — попитах я.
	— Не. С мама ядохме в самолета — отговори тя.
	— Просто исках да съм сигурен — казах.
	Седнах на леглото. Гледах я, но мислех за Мардж. Сестра ми настояваше да живея своя живот, да се държа, сякаш нищо не се е случило. Но всичко се бе променило. Не знаех дали ще успея да изпълня молбата й и дали искам.
	— Познай какво? — попита Ландън.
	— Какво, скъпа?
	— За Коледа ще направя на леля Мардж и леля Лиз ваза като онази за мама. Този път обаче ще нарисувам рибки по нея.
	— Сигурен съм, че ще им хареса много.
	За момент Ландън се взря в мен с необичайно сериозно изражение.
	— Добре ли си, тате?
	— Да. Добре съм — отговорих.
	— Изглеждаш тъжен.
	„Тъжен съм — помислих си. — Едва се сдържам да не се разпадна.“
	— Просто ми липсваше.
	Тя се усмихна и се приближи до мен.
	— Искаш ли да подържиш Господин Спринкълс?
	— Разбира се.
	Тя го остави нежно върху дланта ми. Хамстерът бе мекичък и лек, но усетих как нокътчетата му дращят, търсейки опора. Мустаците му се размърдаха и той започна да души ръката ми.
	— Познай какво? — каза пак Ландън; придадох си любопитно изражение. — Вече мога да чета.
	— Така ли?
	— Прочетох сама „По двама“. Прочетох я на мама.
	Запитах се дали не е било по-скоро рецитиране — все пак бяхме чели книжката стотици пъти и сигурно я знаеше наизуст. Ала отново — има ли значение?
	— Ще ми покажеш по-късно, ако искаш.
	— Добре — съгласи се тя, после ме прегърна крепко. — Обичам те, тате.
	Долових аромата на бебешкия й шампоан и сърцето ми се сви от болка.
	— И аз те обичам.
	Тя ме притисна по-силно и се отдръпна.
	— Ще ми върнеш ли Господин Спринкълс?

	* * *

	Мардж напусна работа в понеделник. Знам, защото получих съобщение от нея: „Реших да се пенсионирам“.
	Отидох при нея, след като заведох Ландън на училище. Работата можеше да почака. Беше ми все едно какво иска Мардж. Аз исках да видя сестра си. Лиз ми отвори и разбрах, че е плакала скоро, макар очите й да не бяха зачервени.
	Мардж бе на дивана, подвила крака и увита в одеяло. Гледаше „Хубава жена“. Филмът пробуди спомени и изведнъж видях сестра си отново като младо момиче. Тогава целият живот бе пред нея — живот, измерен в десетилетия, а не в месеци.
	— Здрасти — каза тя и натисна бутона за пауза. — Какво правиш тук? Не трябва ли да си на работа?
	— Познавам шефа — отговорих. — Позволи ми да закъснея днес.
	— Умник!
	— Учих се от най-добрите.
	Мардж се отмести и седнах до нея.
	— Признай — получи съобщението и дойде, защото ми завиждаш, че най-сетне слязох от безумната въртележка. — Усмихна ми се предизвикателно. — Реших да го ударя на живот.
	Помъчих се напразно да измисля остроумен отговор и в тишината Мардж ме побутна с лакът.
	— По-ведро! Унинието е забранено в тази къща. — Надникна през рамо. — Добре ли беше Лиз? — прошепна.
	— Предполагам. Не говорих с нея.
	— А трябва. Много мил човек е.
	— Приключи ли? — попитах с колеблива усмивка. — Как се чувстваш всъщност?
	— Много по-добре от вчера. Което ми напомня… Може ли този уикенд с Ландън да покараме кънки?
	— Искаш да караш кънки с Ландън?
	Удивлението ми явно пролича, защото Мардж се наежи.
	— Отказвам да ме държите вкъщи и мисля, че на Ландън ще й хареса. Сигурна съм.
	Остана неизречено това, че Ландън вероятно ще запази спомена завинаги, понеже ще й е за пръв път.
	— Кога за последно кара кънки? — попитах.
	— Има ли значение? Не съм забравила какво се прави. Нали си спомняш колко бях добра?
	„Спомням си — помислих си, — но не знам дали ще ти стигнат силите.“
	Погледнах към екрана, убеден, че Мардж отказва да приеме истината. На застиналия кадър Джулия Робъртс беше в бара със съквартирантката си; вероятно спореха за наема. Макар да не бях гледал филма от години, помнех всяка сцена.
	— Добре — кимнах. — Но само ако пуснеш филма.
	— Искаш да си пропилееш сутринта с „Хубава жена“? Вместо да печелиш пари.
	— Аз решавам какво да правя с живота си.
	— Гледай все пак да не ти стане навик. Добре дошъл си след работа, но не преди това.
	— Просто натисни бутона.
	Тя повдигна леко вежди и насочи дистанционното към телевизора.
	— Започна преди няколко минути.
	— Знам.
	— Гледахме го заедно.
	— Знам — повторих. — Знам също, че си падаше по Джулия Робъртс.
	Тя се засмя и през следващите два часа със сестра ми гледахме филма, подвиквахме реплики и коментирахме в движение както когато бяхме деца.

	* * *

	След филма Мардж отиде в спалнята да поспи, а ние с Лиз пихме кафе в кухнята.
	— Не знам какво ще правя — призна тя с изражение на човек, връхлетян от непонятни събития. — В Коста Рика беше добре. Почти не кашляше и едва й смогвах на темпото. Не разбирам как е възможно преди месец да изглежда толкова здрава, а сега… — Тя поклати глава. — Наистина не знам какво да правя. Отмених ангажиментите си за днес и утре, но Мардж ми забрани да взема отпуск. Настоява да продължа да работя поне три дни седмично. Майка ти щяла да идва през това време. Трябвало да си договорим график и прочее. — Лиз ме погледна с очи, пълни с болка. — Сякаш не иска да съм до нея.
	— Не е така. — Стиснах ръката й. — Знаеш колко те обича.
	— Защо тогава предпочита да ме няма? Не разбира ли, че искам да съм по-дълго с нея?
	Тя стисна ръката ми и впери поглед през прозореца.
	— Настоява също следващата седмица да отидем в Ню Йорк — добави след малко.
	— Сериозно?
	Да покараш кънки е едно, съвсем друго — да разглеждаш забележителности в мегаполис.
	— Не знам какво да правя — повтори Лиз. — Пита лекаря и той й каза, че ако се чувства добре, няма причина да отменя екскурзията. Но аз ще си мисля през цялото време: „Мардж за последен път вижда това“. Как ще го понеса?
	Тя ме погледна в очакване да й отговоря. Не знаех какво да кажа.
	Задавах си същите въпроси и също не намирах отговори.

	* * *

	Във вторник сутринта — първия декемврийски ден — получих съобщение от Мардж. Канеше мен и Ландън на вечеря — деликатен начин да ме предупреди да не я посещавам преди това.
	Мисълта ме потисна и след като заведох Ландън на училище, се уговорих с Емили да пийнем по чаша кафе. По джинси и дебел пуловер с висока яка тя изглеждаше младолика като колежанка.
	— Струваш ми се изморен — отбеляза. — Как си?
	— Оцелявам — отговорих и прокарах вяло пръсти през косата си. — Извинявай, че от два дни не съм се обаждал.
	Тя веднага вдигна ръце.
	— Не се извинявай. Преживяваш нещо немислимо. Тревожа се за теб.
	Незнайно защо думите й ме успокоиха.
	— Благодаря, Ем. Това значи много за мен.
	— Искаш ли да ми разкажеш какво става? — попита тя, докосвайки ме по ръката.
	Цял час говорих, а кафето ми изстиваше в чашата. После се замислих, че откакто Емили се бе върнала в живота ми, се сгромолясвах от една емоционална бездна в друга. Дори когато по-късно ме прегърна, се почудих как изобщо ме търпи.

	* * *

	За вечеря Лиз се бе постарала да сготви нещо по вкуса на Ландън — печено пиле с картофи и плодова салата.
	Когато пристигнахме, мама тъкмо си тръгваше. Изпратих я до колата й. Преди да седне, тя поспря.
	— Мардж настоява да посещавам срещите на клуба — каза. — Не ми позволява да си променям режима, Ръс, но… — Сбърчи угрижено чело. — Не знае колко лошо ще стане. Ще й трябва помощ. Имам чувството, че отказва да приеме действителността.
	Кимнах, защото и аз си бях помислил същото.
	— Знаеш ли какво ми каза току-що? Искала татко да дойде да ремонтира парапета на верандата, защото бил ръждясал. И няколко прозорци заяждали. Мивката в банята течала. Било неотложно. Сякаш в момента има значение. — Мама ме погледна объркана. — Парапетът на верандата ли е главната й грижа? Или прозорците?
	Не отговорих, но внезапно проумях какво цели Мардж. Разбрах защо настоява да идвам вечер, а мама и Лиз да си поделят времето с нея. Разбрах защо иска татко да ремонтира дреболии из къщата и настоява да кара кънки с Ландън.
	Мардж бе наясно, че всички ние не само искаме свои съкровени мигове с нея, но и ще се нуждаем от тях преди края.

	* * *

	Страничните ефекти от първата химиотерапия отслабнаха през седмицата и силите на Мардж започнаха да се възвръщат. На всички ни се искаше да повярваме, че лечението действа, защото отчаяно копнеехме дори за един месец повече с нея.
	Сега знам, че само Мардж е долавяла какво се случва в тялото й. Съгласила се е да се подложи на процедурите просто защото всички ние настоявахме. Хвърляйки поглед назад, си давам сметка, че е казала „да“ с ясното съзнание, че няма да забавят напредването на болестта.
	До ден-днешен се питам как е разбрала.

	* * *

	Мама и Лиз си разпределиха времето така, че през деня в къщата винаги да бъде или едната, или другата.
	Следващия петък татко подхвана ремонта. Появил се в къщата на Мардж с куфарчето с инструменти и купчина тръби за парапета в багажника. На обяд двамата седнали да хапнат сандвичи и да изпият по чаша чай на верандата. Мардж се възхитила от майсторството му, после обсъдили какви са изгледите „Брейвс“ да се представят на ниво в предстоящия сезон.
	В събота Мардж пристигна в дома ми след урока по рисуване — когато Ландън тайно изработи коледния подарък за сестра ми — за да заведе Ландън да карат кънки. С Лиз ги придружихме и наблюдавахме от пейките как сестра ми помага на Ландън да крета по оградената площадка. Както повечето деца Ландън се опитваше да върви с кънките, вместо да се пързаля и едва след половин час усвои движението. Мардж караше заднишком и я държеше за двете ръце, за да не падне.
	Накрая обаче двете успяха да покарат една до друга, макар и бавно, и Ландън изглеждаше видимо горда, докато Лиз й помагаше да си развърже кънките и да ги върне. Седнах до Мардж, която също се наведе да си свали кънките.
	— Утре гърбът и ръцете ще те болят — предсказах.
	Изглеждаше ми изморена, но не знаех дали е от болестта, или защото бе разбираемо да се изтощи от усилията да удържа Ландън.
	— Едва ли — възрази тя. — Ландън не е тежка. Но пък е бъбрива. Говореше през цялото време. Пита ме дори какви на цвят риби харесвам най-много. Нямах представа какво да й отговоря.
	Усмихнах се.
	— След това приключение Ню Йорк сигурно няма да те затрудни. Утре ли заминавате?
	— Да. Нямам търпение… — Тя се изправи. — Казах на Лиз, че първо ще видим коледната елха пред Рокфелер Сентър. Искам да се настроя празнично.
	— Изпрати ми снимки — помолих.
	— Непременно — обеща тя. — Между другото, измислих какво искам за Коледа. От теб — подчерта многозначително тя.
	— Кажи ми.
	— Ще ти кажа, когато се върнем. Но ще ти подскажа малко. Искам да отида някъде с теб.
	— Нещо като екскурзия?
	— Не. Не е екскурзия.
	— Къде тогава?
	— Ако ти кажа, няма да те изненадам.
	— Ако не ми кажеш, как ще го организираме?
	— Аз ще измисля тази част, не бой се.
	Сменила кънките с обувки, тя хвърли последен, мечтателен поглед към площадката. Там вече гъмжеше от деца, тийнейджъри и неколцина възрастни, решили да си припомнят детството. Изражението на Мардж издаваше ясно мислите й — как никога повече няма да се пързаля с кънки.
	Осъзнах, че днес тя не просто е искала да научи Ландън да кара кънки и може би да й остави траен спомен. Мардж бе започнала да се сбогува с любимите си неща.

	* * *

	Мардж и Лиз отсъстваха шест дни. През това време работех усилено, за да подготвя по-бързо новите рекламни кампании, но най-вече за да не мисля за сестра си. Както обеща, тя ми изпрати снимки на коледната елха; на едната Мардж беше с Лиз, на другата — сама.
	Принтирах снимките и ги сложих в рамка с намерението да ги подаря на Мардж и Лиз за Коледа; направих копия и за себе си.
	Междувременно ми се обадиха още две юридически фирми, включително малка кантора в Атланта — видели рекламите ми в Ютюб. Започнах да подготвям предварителните презентации и неволно се замислих за изминалите шест месеца.
	Когато основах агенцията си, грижите ми бяха свързани с бизнеса и парите и стресът ми се струваше непосилен. Смятах, че е невъзможно положението да се влоши още повече. Мардж обаче ме уверяваше, че в края на краищата всичко ще се подреди.
	Беше права, разбира се.
	От друга страна, грешеше дълбоко.

	* * *

	Празниците наближаваха.
	— Какви са плановете ти за Коледа? — попита ме Мардж; беше неделя следобед и тя току-що се бе събудила, но въпреки това изглеждаше изморена. Бяхме на дивана и както обикновено Мардж бе увита в одеяло, макар на мен да ми се струваше топло. Преди ден двете с Лиз се бяха върнали от Ню Йорк и исках да я видя, преди Ландън да се прибере от Атланта. — Обсъдихте ли го с Вивиан? Коледа е след две седмици, както знаеш.
	Вгледах се в сестра си, която изглеждаше още по-отслабнала. Очите й бяха хлътнали, гласът й бе някак изтънял.
	— Още не — отговорих. — Но празникът пак съвпада с нейния уикенд.
	— Ръс, пак ще повторя, че не е честно ти да не виждаш Ландън през празничните дни.
	Не беше честно, вярно. Но не можех да направя нищо. Реших да сменя темата.
	— Как беше в Ню Йорк?
	— Прекрасно — въздъхна Мардж. — Но навалицата… Леле! Пред магазините имаше опашки чак до съседните преки. Представленията бяха фантастични и посетихме превъзходни ресторанти.
	Тя изреди заглавията на мюзикълите, които бяха гледали.
	— Значи си струваше?
	— Разбира се. Организирах и няколко романтични вечери в хотела. Шампанско, ягоди с течен шоколад, пътечка от розови листенца до леглото. Бях взела шикозно бельо, за да се изфукам със стройната си фигура. — Размърда вежди. — Чорапите на Лиз направо отхвърчаха.
	— Без чорапи ли искаше да бъде?
	— Сериозно? Това ли си представи?
	— Когато сестра ми заговори за любовния си живот, предпочитам да се престоря на наивник — обясних. — Аз не споделям интимни подробности.
	— Защото с Емили още не сте стигнали дотам. Ако ме питаш обаче, моментът е назрял.
	— В момента отношенията ни са точно каквито трябва да бъдат — защитих се. — Всяка нощ говорим по телефона, в събота пием кафе. И излязохме в петък вечерта.
	— Какво правихте?
	— Вечеряхме. После караоке.
	— Пял си?
	Мардж се изненада.
	— Тя пя. И се оказа доста добра.
	Мардж се усмихна и се сгуши по-удобно на дивана.
	— Звучи забавно. Не е романтично или секси, но е интересно. Има ли вече кандидати за къщата ти?
	— Неколцина опипваха почвата, но засега няма сериозен интерес. Брокерката казва, че през декември бизнесът е в застой. През януари ще организира свободен оглед.
	— Информирай ме кога ще бъде. С Лиз ще дойдем като подставени лица. Ще хвалим къщата пред потенциалните клиенти.
	— Нямаш ли по-приятни занимания?
	— Имам — отвърна тя. — Но ти пак се нуждаеш от помощта ми. Цял живот се грижа за теб! — Тя погледна към кухнята, където Лиз приготвяше късен обяд. — Тази седмица е втората химиотерапия. Следващия петък, мисля. Не я очаквам с нетърпение. — Мардж въздъхна и по лицето й пробяга боязън. Обърна се към мен. — Затова най-добре да си свършим нашата работа в четвъртък.
	— Каква работа?
	— Коледният ми подарък. Казах ти, че искам да отидем някъде, забрави ли?
	— Не съм, но нямам представа за какво става дума.
	— Така трябва. Ще те взема в седем. Лиз ще подготви Ландън за лягане. Устройва ли те?
	— Разбира се — кимнах; тя сподави прозявка и разбрах, че е време да тръгвам. — Ще вървя. Имам цял куп работа за вършене, преди Ландън да се върне.
	— Добре. Очаквам с нетърпение излета ни в четвъртък. Облечи се топло.
	— Непременно — обещах; станах, поколебах се, после се приведох и целунах сестра си по бузата. Очите й бяха затворени. — До скоро.
	Тя кимна безмълвно и преди да стигна до входната врата, по равномерното й дишане разбрах, че пак е заспала.

	* * *

	Вивиан доведе Ландън към седем вечерта. Докато лимузината чакаше отпред, а Ландън се къпеше в банята, поговорихме накратко в кухнята.
	— За Коледа — подхвана тя без предисловия. — Мисля, че за Ландън ще е най-добре да бъдем тук. Това ще е последната й Коледа в тази къща. Аз ще се настаня в стаята за гости, ако не възразяваш. — Тя бръкна в дамската си чанта и извади лист. — Купих някои неща, но ще е по-лесно, ако ти купиш другите, за да не нося багаж. Направих списък. Запази касовите бележки и ще си поделим разходите.
	— Разбира се — съгласих се; спомних си думите на сестра ми за празниците и си помислих колко ще е доволна. — Днес видях Мардж — добавих.
	— Как е тя?
	— Вече започва да спи много.
	Вивиан кимна и сведе глава.
	— Ужасно е — промълви. — Знам, че според теб с Мардж не се разбирахме, но винаги съм я харесвала. И знам, че не заслужава това. Мисля, че тя беше чудесна сестра.
	— Все още е — поправих я, но изричайки думите, се почудих докога ли ще мога да ги казвам.

	* * *

	След училището в сряда с Емили решихме да заведем децата в коледна ферма, където посетителите избират елха и им я отсичат. Мястото бе декорирано като селцето на Дядо Коледа и децата се срещаха с него, преди да разгледат работилницата му и да им сервират горещ шоколад и бисквитки. Освен това от фермата доставяха елхата върху поставка — още едно предимство, защото подозирах, че приусът ми ще грохне под тежестта на дървото.
	Когато споменах на Мардж какво сме замислили, тя настоя с Лиз да ни чакат там.
	До Коледа оставаха девет дни.
	Мардж излезе от колата на застлания с чакъл паркинг. Прегърнах я и усетих изпъкналите й ребра — ракът бавно я прояждаше отвътре, но изглеждаше по-енергична отколкото след завръщането от Ню Йорк.
	— А това е Бодхи, предполагам — каза Мардж и се ръкува с него със затрогваща тържественост. — Висок си за възрастта си — отбеляза тя и после го разпита какви са любимите му занимания и какъв подарък иска за Коледа.
	Не след дълго децата изгубиха търпение. Пуснахме ги да хукнат към фермата, където бързо изчезнаха сред вечнозелените триъгълници.
	С Емили, Мардж и Лиз тръгнахме бавно след тях.
	— Как се очертават празничните ти дни, Емили? — попита Мардж. — Ще ходиш ли някъде?
	— Не. Ще бъдем с роднините както обикновено. Ще гостуваме на сестра ми и на родителите ми. Откакто Ландън се научи да кара колело, Бодхи постоянно ме моли за велосипед. Ще се наложи да му купя, макар че не знам как ще го науча да пази равновесие.
	— Ще й помогнеш, нали, Ръс? — Мардж ме побутна с лакът.
	Разкривих лице.
	— Винаги мога да разчитам на сестра си да ми намери занимание.
	— Спомням си — засмя се Емили. — Ръс спомена, че сте прекарали страхотно в Ню Йорк?
	Двете поизостанаха, увлечени в разговор. Хванах Лиз под ръка и я поведох по пътеката, където бяха минали децата.
	— Как е графикът? Сработихте ли се с мама? — попитах.
	— Да, струва ми се. Ще работя три дни седмично. През това време майка ти ще идва вкъщи.
	— Днес Мардж изглежда добре.
	— Беше изморена сутринта, но по пътя дотук се разведри. Макар и за малко, нормалните неща й вдъхват усещане, че нищо й няма. Така беше и в Ню Йорк.
	— Радвам се, че пожела да дойде. Само не искам да се преуморява.
	— Казах й същото. И знаеш ли какво ми отговори?
	— Нямам представа.
	— Каза ми да не се притеснявам толкова, защото „има още важни неща за вършене“.
	— Какво ще рече това?
	Лиз поклати глава.
	— Не знам повече от теб.
	Спряхме. Докато чакахме Емили и Мардж да ни настигнат, размишлявах над загадъчните думи на сестра ми. Открай време обичаше да поднася изненади и се почудих какви ли последни магии подготвя.

	* * *

	Следващата вечер Мардж и Лиз дойдоха вкъщи точно в седем. Още щом Лиз влезе през вратата, Ландън я хвана за ръка и я поведе към стаята си, за да й покаже аквариума.
	Мардж беше с шал и шапка въпреки сравнително мекото време. Носеше и ръкавици, и дебелото яке, което й бях донесъл в болницата.
	Изглеждаше невъзможно оттогава да са минали по-малко от три седмици.
	— Готов ли си? — попита тя нетърпеливо, явно готова за тръгване.
	Грабнах си якето и измъкнах от шкафа ръкавици и шапка, макар че не си представях да ми потрябват.
	— Къде отиваме?
	— Ще видиш — отговори загадъчно тя. — Хайде, че ще се разколебая!
	Продължавах да гадая, но щом свърнахме по познати улици, внезапно се досетих какво е замислила.
	— Шегуваш се! — възкликнах, когато спряхме през портата и тя изключи двигателя.
	— Не — отсече тя. — Това е коледният ти подарък за мен.
	— Катеренето по водосборната кула е забранено — посочих.
	— Винаги е било забранено. Това не ни е спирало преди.
	— Бяхме деца — напомних й.
	— А сега не сме. Готов ли си? Сложи си шапката и ръкавиците. Горе сигурно е ветровито.
	— Мардж…
	Тя се втренчи в мен.
	— Мога да се изкача — настоя с глас, нетърпящ възражения. — След още една химиотерапия сигурно няма да мога. Но сега все още мога и искам да дойдеш с мен.
	Не дочака отговор. Слезе от колата и тръгна право към стоманената стълба. За момент колебанието ме парализира. Докато я настигна, тя вече бе на шест стъпки над земята. Което, разбира се, не ми оставяше друг избор, освен да започна да се изкачвам. Измореше ли се, завиеше ли й се свят, трябваше да съм под нея, за да я хвана. В крайна сметка страхът за нея ме пришпори.
	Мардж не ме заблуди. Спираше през двайсетина стъпки, но пак поемаше нагоре и неумолимо се катереше все по-нависоко и по-нависоко. Долу виждах килим от покриви и долових мирис на дим от комините. Бях благодарен, че съм с ръкавици, защото без тях леденият метален парапет щеше да вкочани пръстите ми.
	Най-сетне стигнахме върха и Мардж предпазливо се насочи към мястото, където я бях сварил в онази ужасна нощ. Както тогава тя провеси крака над ръба и аз бързо седнах до нея. Обгърнах я през рамо, да не би да й се завие свят.
	— Усещаш ли колко е студено? — попитах.
	— Говори за себе си — отвърна тя. — Аз съм с вълнени гащи под панталона.
	— Добре. Тогава си намести задника по-наблизо, та да ме постоплиш.
	Тя се плъзна към мен и известно време наблюдавахме околността от птичи поглед. Щурците и жабите бяха замлъкнали в студената нощ; чувах единствено как вятърът свисти тихо сред клоните на дърветата. Чувах и хрипливото дишане на Мардж — пресекливо и влажно. Запитах се колко ли силна болка изпитва. Ракът винаги причинява болка.
	— Помня как ме свари тук, пияна до козирката — каза Мардж. — Е, не помня всичко всъщност. Онази нощ ми се губи. Но не и моментът, когато се появи.
	— Тежка нощ беше — признах.
	— Понякога се чудя какво ли щеше да се случи, ако не беше дошъл. Дали щях да скоча, или да падна? Толкова страдах за Трейси, но като хвърля поглед назад, си давам сметка, че е било за добро. Защото открих Лиз. А това, което имаме с нея, е неповторимо. Двете с нея действаме без грешка.
	— Знам. Всеки би пожелал да е на ваше място.
	— Тревожа се за нея — призна тя. — Умее да помага на другите в тежки моменти, но се раздава много и не помисля за себе си. Страхувам се. Защото искам да е щастлива. — Мардж се взря в далечината, сякаш се опитваше да види бъдещето. — Искам някой ден да срещне друг човек. Да я обича, както я обичам аз, и да остареят заедно.
	Преглътнах буцата, заседнала в гърлото ми.
	— Знам.
	— Когато бяхме в Ню Йорк, заяви, че не желае и да помисля за друг човек. Ядосах й се много. Скарахме се и после се чувствах ужасно зле. И двете се чувствахме зле, но…
	— Доста неща се натрупаха, Мардж — прошепнах. — Тя те разбира. И ще се справи.
	Мардж сякаш не ме чу.
	— Знаеш ли какво друго ме плаши?
	— Какво?
	— Да не изгуби връзка с Ландън. Обича я от все сърце… Ландън е една от основните причини да поискаме да имаме свое дете. А сега…
	— Лиз винаги ще бъде част от семейството — прекъснах я. — Ще се погрижа да играе важна роля в живота на Ландън.
	— А ако Ландън заживее в Атланта? — попита Мардж.
	— Пак ще вижда редовно Лиз — уверих я.
	— Но Ландън ще идва при теб само по празниците и през уикендите, нали? И за две седмици през лятото може би?
	Поколебах се.
	— Честно казано, не знам.
	Вивиан се държеше по-великодушно, откакто бе разбрала за Мардж. Но пък не познавах по-трудно предсказуем човек от нея и не исках да давам обещания, които не мога да спазя.
	Мардж се обърна към мен:
	— Трябва да се бориш за нея. Ландън трябва да живее с теб.
	— Вивиан няма да се съгласи. Съмнявам се, че и съдът би взел такова решение.
	— Тогава ще измислиш нещо. Защото момиченцата се нуждаят от бащите си. Виж мен и татко. Той не е от най-приказливите хора на света, но дълбоко в себе си винаги съм усещала подкрепата му. Спомни си какво направи за мен, когато му разкрих истината. Престанахме да ходим на църква, за бога! Татко избра мен пред Господ, пред общността ни, пред всички. Ако не си до Ландън, когато се изправи пред своите препятствия по пътя, тя ще се чувства изоставена от теб. Трябва да си до нея — всеки ден, а не от време на време. — Тя замълча, явно изтощена от усилието да говори. — Вече свикна ти да се грижиш за нея — добави. — И ти се справяш страхотно.
	— Опитвам се, Мардж.
	Тя сграбчи ръката ми и продължи настойчиво:
	— Трябва да се постараеш повече. Да направиш всичко възможно, за да останеш в живота й. Не като баща за ваканциите, а като родител, който винаги ще я утешава, когато плаче, ще я улавя, за да не падне, ще й помага да си пише домашните. Ще я подкрепя, когато не вижда път напред. Тя се нуждае от това.
	Втренчих се в безлюдните улици под нас, окъпани в белезникавото сияние на уличните лампи.
	— Знам. Надявам се да не се проваля.

	* * *

	В понеделник — предпоследния учебен ден на Ландън преди зимната ваканция — най-после намерих време за коледния списък на Вивиан. Съсредоточен върху работата и Мардж, го бях забравил. За щастие Емили също бе оставила някои покупки за последния момент и двамата обиколихме магазините. До Коледа оставаха четири дни и се притеснявах да не би някои неща да са разпродадени, но успях да набавя всичко.
	По обяд седнахме в кафене в мола и макар храната да миришеше вкусно, нямах апетит. Тази сутрин бях забелязал, че пак отслабвам. Не бях единствен — Лиз също слабееше и понякога я виждах несресана и облечена надве-натри, сякаш й е все едно как изглежда. Мама и татко също страдаха. През последните седмици раменете на татко се бяха попрегърбили, а бръчките по лицето на мама ставаха все по-дълбоки.
	Страданията ни обаче не можеха да се сравнят с мъките на Мардж. Краката я боляха и вече ходеше трудно; често не успяваше да остане будна повече от час. Когато я посещавах, понякога сядах в затъмнената й спалня и се вслушвах как се бори да си поеме дъх дори в съня. Понякога простенваше и се питах дали сънува. Молех се поне насън да се усмихва.
	Подобни мисли ме обсебваха дори в присъствието на Емили. Когато ни сервираха обяда, се втренчих невиждащо в храната и си представих изпитото лице на Мардж. Хапнах един залък и побутнах чинията настрана.

	* * *

	— Трябва да дойдеш — каза Мардж без предисловия.
	Току-що бях оставил Емили.
	— Защо? Добре ли си? — попитах.
	— Сериозно ли искаш да ти отговоря? — отвърна тя със следа от обичайния си хаплив хумор. — Но наистина се чувствам по-добре и искам да дойдеш.
	— След малко трябва да взема Ландън от училището. И да оставя подаръците преди това.
	— Мини пътьом оттук. Ще ги оставиш вкъщи. Тъкмо Ландън няма да ги намери.
	След няколко минути паркирах пред къщата на Мардж и започнах да вадя пликовете от багажника. Мама се появи на прага. Дори с нейна помощ се наложи да се връщам два пъти, докато разтоваря покупките. Втренчен в купищата торби върху кухненския под, се почудих наистина ли Ландън има нужда от толкова неща.
	— Ще прибера всичко в килера — каза мама. — Върви. Мардж те чака.
	Сестра ми седеше на дивана, увита както винаги в одеяло. Щорите бяха спусната. Лампичките по елхата озаряваха стаята с жизнерадостно сияние, но сестра ми изглеждаше остаряла с години. Скулите й изпъкваха като издялани с длето под хлътналите очи; ръцете й бяха изтънели. Опитах се да не издавам потреса си. Прочистих гърло и седнах до нея.
	— Разбрах, че предишните дни са били тежки.
	— Определено съм била и по-добре. Ремонтират ме, но… — Устните й се разтегнаха в усмивка — призрачна следа от неумолимия й дух. — Радвам се, че дойде. Искам да говоря с теб. — Личеше си с каква мъка произнася думите. — Емили се обади преди малко.
	— Емили?
	— Да. Помниш я, нали? Разкошна коса, петгодишен син, жената, в която си влюбен? Както и да е… Притеснена е за теб. Каза, че не се храниш.
	— Обадила ти се е?
	Усетих раздразнение. Само това оставаше. Мардж да се безпокои за моето здраве.
	— Помолих я да те държи под око и да ми докладва — каза Мардж със заповеден тон, който помнех от детството ни. — Затова поисках да дойдеш. — Огледа ме критично. — Гледай да се навечеряш както трябва, иначе ще се ядосам много.
	— Кога успя да заръчаш на Емили „да ме държи под око“? — поинтересувах се.
	— Когато купувахме елхите.
	— Имаш по-сериозни грижи от мен, Мардж — отбелязах с пълното съзнание колко кисело звучи гласът ми.
	— Грешиш — отсече тя. — Няма да ти позволя да ми отнемеш това.

	* * *

	Вторник — двайсет и втори декември — бе последният учебен ден на Ландън преди зимната ваканция. Бях решил да опаковам подаръците, докато е на училище. Мардж пожела да ми помогне, понеже подаръците и без друго бяха в къщата им.
	Когато пристигнах с рулата хартия, първата ми мисъл бе, че Мардж изглежда по-добре от предишния ден. В същия момент обаче се упрекнах за постоянните сравнения, които или ме обнадеждаваха, или ме отчайваха в зависимост от състоянието й.
	Лиз бе с нея, с попресилено веселие донесе подаръците и започнахме да ги опаковаме. По молба на Мардж приготви три чаши горещ шоколад, но забелязах, че сестра ми почти не докосна своята.
	Мардж опакова две дреболии и се облегна на стола, оставяйки другите на мен и Лиз.
	— Още съм ти сърдит, че си накарала Емили да ме следи — вметнах.
	Въпреки състоянието си Мардж очевидно се наслаждаваше на смущението ми, защото очите й припламнаха шеговито.
	— Затова не ти поисках разрешение. А и за твое сведение, не говорихме само за това. Обсъдихме много неща.
	Подвоумих се дали тази информация ми харесва.
	— Какви неща?
	— Ние си знаем — отсече тя. — Но първо настоявам да ми кажеш какво вечеря снощи. Пълен отчет, моля.
	— Изпекох пържоли за мен и Ландън — въздъхнах. — И направих картофено пюре.
	— Добре — кимна доволно Мардж. — Второ, говори ли с Вивиан за Коледа? Какви са й плановете, освен че ще дойде в Шарлот.
	По традиция в навечерието на Коледа се събирахме в дома на родителите ми. Мама приготвяше обилна вечеря, после Ландън отваряше подаръците от роднините, докато по телевизора течеше „Животът е прекрасен“. На другия ден с Вивиан оставахме у дома с Ландън.
	— Не сме уточнили подробностите — отговорих. — Ще дойде утре. Тогава ще говорим.
	— Трябва да й вземеш нещо — предложи Мардж. — Заради Ландън. Да види, че майка й отваря подаръци. Не е нужно да е нещо голямо.
	— Имаш право — кимнах. — Не се сетих.
	— Какво взе на Емили за Коледа?
	— Нищо все още — признах.
	— Някакви идеи? Нямаш много време.
	— Не знам. — Погледнах към Мардж и Лиз за вдъхновение. — Пуловер може би? Или красиво яке?
	— Може, но тя ми каза какво ще ти подари. Трябва да се постараеш повече.
	— Бижу ли имаш предвид?
	— Ще оцени и това, разбира се. Но си мислех за нещо от сърцето.
	— Какво например?
	— Ами… защо не й напишеш писмо?
	— Какво писмо?
	Мардж сви рамене.
	— Ти се прехранваш с писане, Ръс. Кажи й колко много е значела за теб през последните месеци. Колко искаш да остане в живота ти. Кажи й… — Мардж се усмихна, — че искаш да рискува пак с теб.
	Размърдах се неспокойно.
	— Тя знае какво изпитвам към нея. Казвам й го непрекъснато.
	— Все пак й напиши писмо — настоя тя. — Довери ми се. Няма да се разочароваш.

	* * *

	Послушах Мардж. Взех Ландън от училището и двамата отидохме направо в мола. Избрах няколко подаръка за Вивиан — любимия й парфюм, шал, нова книга от писател, който й харесваше. Купих и бродирано копринено сако за Емили, подхождащо според мен на красивия цвят на косите и очите й и на леко бохемския й стил; избрах и златна верижка със смарагдов медальон. По-късно, след като Ландън заспа, седнах на кухненската маса и написах писмо на Емили. Едва след няколко чернови реших, че крайният резултат е удовлетворителен; затрудни ме деликатният баланс между разголените чувства и сълзливата сантименталност — едно е да нанизваш професионално думи, съвсем друго е да пишеш от сърце.
	Запечатах писмото в плик, ала когато понечих да прибера бележника и химикалката в чекмеджето, внезапно осъзнах, че не съм приключил.
	Легнах си след полунощ, защото написах писмо и на Мардж.

	* * *

	На другия ден Вивиан пристигна по обяд. Оставих я да се види с Ландън, после й дадох знак, че искам да говоря с нея.
	Оттеглихме се в кухнята, докато Ландън гледаше телевизия в дневната. Попитах я какво планира за коледната вечер. Тя ме погледна, сякаш отговорът е очевиден.
	— Няма ли да гостуваме на родителите ти както винаги? Това е последната Коледа на Мардж. Искам Ландън да е с нея и семейството както обикновено. Затова дойдох тук всъщност.
	„Макар вече да не изпитваме съкровени чувства един към друг — помислих си, — все още има моменти, когато си спомням защо съм се оженил за Вивиан.“

	* * *

	Празникът протече почти по същия начин както всяка предишна Коледа.
	Отначало на Бъдни вечер атмосферата бе малко напрегната по очевидни причини. Бяхме любезни един към друг, имаше целувки и прегръдки, когато с Вивиан и Ландън пристигнахме в дома на родителите ми. Още преди да допия първата си чаша вино обаче, стана ясно, че единствената цел на всички е вечерта да протече приятно заради Ландън… и Мардж.
	Вивиан оцени подаръците, които й бях избрал; от нея получих спортен екип и смарт часовник. Мардж и Лиз ахкаха дълго, когато получиха вазата от Ландън; особен възторг изразиха от цветовете на нарисуваните рибки. Просълзиха се, когато разопаковаха снимките от Ню Йорк, а сестра ми прибра писмото от мен с нежна усмивка. Ландън получи аксесоари за Барби кажи-речи от всички. След като отворихме подаръците, пуснахме „Животът е прекрасен“, докато Ландън се радваше на новите играчки.
	Единственото по-необичайно събитие през вечерта настъпи след отварянето на подаръците. Забелязах, че Мардж и Вивиан излизат от дневната и се усамотяват в кабинета. Тихите им гласове се чуваха едва-едва иззад открехнатата врата.
	Беше странно, че двете водят съкровен разговор, при това насаме, но разбирах какво се случва.
	Както всички нас Вивиан използваше възможността да се сбогува.

	* * *

	На Коледа, след като Ландън отвори останалите подаръци, излязох от къщи, за да оставя Вивиан сама с Ландън. През предишните четирийсет и осем часа бяхме заедно почти през цялото време и след като аз имах нужда да си отдъхна от нея, бях сигурен, че Вивиан споделя желанието ми. Сърдечността и ведростта по принуда, когато се развеждаш и водиш спор за попечителство, не се постигат лесно.
	Написах съобщение на Емили. Попитах я дали мога да намина и получих отговор да побързам. Имала подарък за мен и искала да ми го покаже.
	Още преди да сляза от колата, тя притича по верандата и се спусна към мен. Прегърна ме и двамата останахме притиснати един в друг под бледата светлина на хладния декемврийски ден.
	— Благодаря за писмото — прошепна ми Емили. — Беше красиво.
	Последвах я вътре и попаднах сред въртоп от играчки и разкъсана хартия, в чийто център стоеше лъскавото ново колело на Бодхи. Емили ме поведе към елхата и извади иззад нея плосък правоъгълен пакет.
	— Исках да ти го дам преди Коледа, но понеже Вивиан е в къщата, предпочетох да го получиш тук.
	Разопаковах с лекота хартията. Видях какво е направила и занемях. Споменът сякаш оживя пред очите ми.
	— Сложих рамка, но може да я смениш — каза свенливо Емили. — Не бях сигурна дали ще решиш да я окачиш.
	— Невероятно е. — Най-сетне успях да откъсна поглед от картината.
	Емили бе нарисувала снимката, на която с Ландън танцуваме пред аквариума, но картината изглеждаше някак по-жива. Не бях получавал по-затрогващ подарък. Прегърнах Емили, осъзнал защо Мардж настояваше да й напиша писмо.
	Разбрала, че подаръкът на Емили е избран със сърцето, тя искаше моят да не му отстъпва. За пореден път сестра ми се бе погрижила за мен.

	* * *

	Годината се търкаляше към неизбежния си край. Вивиан се върна в Атланта. Аз затворих офиса за седмица и прекарвах повечето време с Ландън. Всеки ден посещавах Мардж и Лиз. Мардж изглеждаше укрепнала и това подхранваше надеждите ни. Видях се три пъти с Емили — два от тях с децата. Единственото изключение бе новогодишната нощ, когато я изведох на вечеря и танци.
	В полунощ почти я целунах. Тя също почти ме целуна и двамата се разсмяхме.
	— Скоро — казах.
	— Да… скоро — отвърна тя.
	Колкото и романтичен да беше моментът обаче, усещах неумолимата тяга на реалността.
	През 2015 мислех, че съм изгубил всичко.
	През 2016 вероятно щях да изгубя още повече.


>	25.
>	За старата любов

	Романтичните жестове на Мардж в Ню Йорк не бяха нещо ново. Когато наближаваше петгодишнината на връзката им, за Деня на Свети Валентин Мардж поднесе изненада на Лиз — издирване на „съкровище“ из града.
	Сподели с мен плановете си и признавам, че бях стъписан — все пак сестра ми беше счетоводител и макар че да се обобщава не е справедливо, възприемах я по-скоро като остроумен прагматик, отколкото като сантиментална влюбена жена.
	Мардж рядко показваше романтичната си страна, но явно успяваше да я разкрие блестящо, стига да пожелае. Издирването наистина се оказа майсторски подготвено. В сравнение с него Ню Йорк бе детска игра.
	Търсенето включваше десет загадки в рими, които водеха до следващи открития. Пример:
P>
	Днес, безценна моя Лиз, ще се отдадем на веселба.
	За да ти припомня, че си ми единствена, неповторима,
	започни от мястото, което те разкрива в цялата ти красота,
	после погледни наляво — там е първото разковниче, любима.
P$
	Мардж бе залепила с тиксо първата находка — малък ключ — до огледалото в банята. С него Лиз отключи пощенска кутия. Вътре имаше следваща загадка. И така нататък. Някои главоблъсканици бяха по-трудни, други — по-лесни; останах слисан от находчивостта на Мардж.
	Хвърляйки поглед назад, онзи сложен план вече не ме изненадва. Вече не смятам, че е необичаен за нея. Защото да оставя ориентири, по които другите да намират щастието, бе най-съкровеното умение на Мардж.
	Моята сестра, разумният счетоводител, винаги имаше план — особено за любимите си хора.

	* * *

	Спомените ми за началото на 2016 година са сведени до редица ярки моменти, открояващи се върху приглушения фон на ежедневието ми.
	Приглушеният фон се състоеше от работа — писане, снимки, редактиране, подготовка на рекламни кампании — грижите за Ландън преди и след училище; и Емили — нощните разговори с нея и редките ни срещи ме поддържаха жив. Тези ритуали съставляваха тъканта на дните ми и отвличаха вниманието ми от върховете и бездните, бележещи онзи период от живота ми. Несъмнено с течение на времето е настъпило забвение, а някои неща се заставих да забравя.
	Други спомени ще останат завинаги с мен.

	* * *

	Около седмица след началото на новата година Мардж постъпи в болницата за изследвания. С родителите ми се присъединихме към Лиз и Мардж, когато дойде време да съобщят резултатите.
	Лекарят ни покани в кабинета си от другата страна на улицата — точно срещу болницата. Седеше зад масивно дървено писалище, върху което няколко семейни снимки съжителстваха с купчина папки. По стените имаше етажерки с книги и обичайната колекция от дипломи, цитати и грамоти в рамка. Единственият необичаен елемент бе голям плакат от филма „Пач Адамс“. Помнех съвсем смътно филма — Робин Уилямс играеше ролята на грижовен, мил и духовит лекар. Запитах се неволно дали доктор Пател се стреми да усъвършенства въпросните качества.
	Запитах се също дали в тази стая се споменава нещо духовито? Смеят ли се пациентите на онколозите? Може ли някоя шега да разсее ужаса на случващото се?
	Ние забелязвахме известно подобрение у Мардж — имаше повече сили след празниците, болката сякаш не я измъчваше толкова. Дори дишаше по-спокойно. Всичко това би трябвало да донесе добри новини. Виждах колко обнадеждени изглеждат родителите ми и колко уверено Лиз стиска ръката на Мардж. Бяхме споделили тайните си надежди предишната седмица, опитвайки се да почерпим смелост един от друг.
	Мардж обаче не изглеждаше обнадеждена. Седнала срещу лекаря, тя бе олицетворение на примирението и веднага разбрах, че ще е единствената, която днес следобед няма да отрони сълза. Ние бяхме застинали в различни фази на скръбта — отричане, гняв, депресия — докато сестра ми вече бе приела истината.
	Тя знаеше — още преди лекарят да проговори — че ракът не се е разколебал. Всъщност през цялото време тя е усещала как я поглъща все повече.

	* * *

	— Не ме питай как съм — предупреди ме Мардж. — Мама и татко току-що си тръгнаха. Мама постоянно ме питаше как съм. А татко ме питаше какво друго да ремонтира. Прииска ми се да кажа „мен“, но реших, че няма да понесат шегата.
	Седяхме на дивана както вече ни бе станало обичай. Взирах се в празното място, където доскоро беше коледната елха. Татко я бе изнесъл преди няколко дни, но мебелите не бяха върнати по местата им и ъгълът на стаята изглеждаше оголял.
	— Труден ден е за тях — казах. — Стараят се посвоему…
	— Знам. И ми е приятно, че татко идва. Говорим повече от всякога и не само за бейзбол.
	Мардж издиша и сбърчи чело. Болезнена вълна — някъде, навсякъде — изопна цялото й тяло и най-сетне отмина.
	— Да ти донеса ли нещо? — попитах с чувството, че съм съвсем безпомощен.
	— Току-що пих хапче — отговори тя. — Обезболяващите обаче ме приспиват. Не действат както бих искала, разбира се. Притъпяват донякъде болката, но… Както и да е. — Тя погледна към кухнята, където Лиз и Ландън оцветяваха на масата, сниши глас и добави: — Казах на Лиз, че приключих с химиотерапията. — Лицето й бе мрачно, но решително. — Доста се разстрои.
	— Страхува се — казах. — Мислиш ли наистина, че си взела правилно решение?
	— Чу какво каза лекарят. Не действа. Всъщност се чувствам още по-зле. Повръщам и спя, косата ми капе. Губят ми се цели дни след терапията, а не ми остават много.
	— Не говори така — помолих я.
	— Съжалявам. Знам, че не искаш да го чуваш. Никой не иска. — Мардж стисна клепачи и пак потръпна от болка, която твърде дълго отказваше да отшуми. — Ландън не знае, че съм болна, нали?
	Поклатих глава.
	— Не знае дори, че с Вивиан се развеждаме.
	Мардж отвори очи и се втренчи в мен.
	— Не е ли време да й кажете?
	Не отговорих, защото не знаех дори откъде да започна. Колко тревоги може да понесе шестгодишно момиченце… Родителите й се развеждат, Мардж умира, ще се премести в Атланта, ще се раздели с баща си и приятелите си.
	Не исках Ландън да преживява това. Не исках аз да го преживявам. Усетих как в очите ми напират сълзи. Мардж се пресегна и сложи длан върху моята.
	— Всичко е наред — прошепна утешително.
	— Не е. Нищо не е наред. — Гласът ми пресекна. — Какво мога да направя за Ландън? Какво да направя за теб?
	Тя стисна ръката ми.
	— Ще говоря с Ландън за болестта ми. Не се тревожи. Колкото до всичко друго, вече ти казах какво мисля.
	— Ами ако не успея? Ако те разочаровам?
	— Няма.
	— Не може да си сигурна.
	— Може. Вярвам в теб.
	— Защо?
	— Защото те познавам по-добре от всеки друг. Както и ти мен.

	* * *

	Следващия петък, в средата на януари, Вивиан долетя в Шарлот да вземе Ландън за уикенда. Повдигнах въпроса, че вероятно е назрял моментът да кажем на Ландън за развода, и тя предложи да говорим с нея, когато се върнат. Не искала да й помрачава почивните дни.
	На другата сутрин брокерката организира оглед на къщата. Мардж и Лиз дойдоха и на висок глас обсъждаха предимствата й пред потенциалните купувачи. После брокерката ми се обади да ме уведоми, че семейство от Луисвил проявява интерес към къщата.
	— Между другото, сестра ти не е осъществила призванието си. Би трябвало да стане актриса — отбеляза тя.
	В неделя вечерта Вивиан и Ландън се върнаха от Атланта. Тримата седнахме до кухненската маса да поговорим. Подчертахме, че и двамата я обичаме и винаги ще й бъдем родители. Казахме й, че няма нищо общо с решението ни да не живеем заедно. Както и предишния път, Вивиан водеше разговора — внимателно и ласкаво. Стори ми се, че улучва правилния тон, но въпреки това Ландън избухна в плач. Вивиан я прегърна и я обсипа с целувки.
	— Не искам да се развеждате — изхлипа Ландън.
	— Знам, че ти е трудно, скъпа. Съжаляваме.
	— Защо не можете да сте щастливи заедно? — попита дъщеря ни през сълзи и наивното й объркване ме изпълни с непоносимо чувство за вина; презирах се в онзи момент.
	— Понякога просто не се получава — опитах се да обясня; думите прозвучаха безсмислено дори на мен.
	— Затова ли продаваме къщата?
	— Да, бебче.
	— Къде ще живея?
	Погледнах към Вивиан, предупреждавайки я да не казва „Атланта“. В отговор тя ме изгледа предизвикателно, но не продума.
	Погалих Ландън по гърба.
	— Още го обмисляме. Обещавам ти, че каквото и да се случи, с мама винаги ще се грижим за теб.
	Най-сетне Ландън се поуспокои, но все още изглеждаше объркана и потресена. Вивиан се качи горе с нея и започна да я подготвя за лягане. Когато слезе, я пресрещнах пред вратата.
	— Как е тя? — попитах.
	— Разстроена — отговори Вивиан. — Според терапевтката ми обаче това е нормално. Ще се справи, стига да не превърнеш развода в ожесточена битка. Тогава децата страдат най-много. Не бива да й го причиняваш.
	Прехапах устни. Знаех колко е безсмислено да отбелязвам, че не аз съм причината за ожесточението.
	Вивиан си събра нещата — все пак лимузината и самолетът чакаха — но спря пред вратата.
	— Знам, че моментът е лош… имам предвид Мардж… но трябва да уточним предварителното споразумение възможно най-бързо. Просто подпиши и да приключваме.
	След тези думи тя излезе.
	Преглътнах гнева и изкачих стълбите към стаята на Ландън.
	Сварих я под одеялото — със зачервени и подути очи. Не ме погледна.
	По-късно през нощта за пръв път от години подмокри леглото.

	* * *

	През следващите дни Ландън бе мълчалива и се усамотяваше в стаята си по-често. Продължи да подмокря леглото; не всяка нощ, но още два пъти. Вече не искаше вечер да четем „По двама“. Позволяваше ми да я целуна за лека нощ, но не протягаше ръце да ме прегърне.
	По съвет на Мардж споделих с учителката й какво се случва между мен и Вивиан. Тя ме увери, че не е забелязала нищо нередно, освен скорошен инцидент в двора на училището. Ландън си намокрила блузата, докато пиела от фонтанчето, и се обляла в сълзи. Била неутешима и отблъсквала и учителката, и съучениците си, които се опитвали да я утешат.
	Дъщеря ми явно страдаше. След урока по пиано в четвъртък й предложих да хапне сладолед, тя прие равнодушно. Убедих я в крайна сметка, но в колата по пътя към къщи почти не докосна сладоледа — сякаш не забелязваше как се стича по фунийката и цапа седалката. По-късно вечерта се заигра с куклите си. Видях я как накланя Барби към Кен и я чух да казва:
	— Не искам да живея с мама в Атланта. Искам да живея тук с татко. С него е забавно. Ходим на срещи и ми позволява да готвя. Искам да си играя с Бодхи всеки ден и да виждам баба и дядо, и леля Мардж, и Лиз.
	Същата нощ не успях да заспя. Сцената, която Ландън разиграваше, не ми излизаше от ума. Мардж има право, помислих си. Събрал кураж, на другата сутрин се обадих на Талиери и му заявих, че съм готов да направя всичко необходимо Ландън да живее с мен.
	През същия ден брокерката ми се обади да ми съобщи, че съм получил оферта за къщата.

	* * *

	— Е, определено разбуни гнездото на осите — каза ми Талиери.
	Беше сряда — пет дни след като бях дал разпорежданията си, той ме извика в кантората да обсъдим отговора. Наместих се на стола в очакване да продължи.
	— Вчера получих писмо от адвокатката на Вивиан.
	— И?
	— Ако решиш да оспорваш попечителството, ще стане доста гадно. Смятат да заведат дело, за да докажат, че си негоден баща.
	Пребледнях.
	— Какво значи това?
	— Първо искат мнение на психолог относно нуждите и предпочитанията на Ландън. Споменах ти тази вероятност по-рано, ако си спомняш. Ландън е малка и според мен подобен ход не е от кой знае каква полза, но явно се надяват психологът да подкрепи твърденията им. Повечето обвинения са абсолютно безпочвени. Твърдят, че не храниш здравословно Ландън; даваш й захаросани полуфабрикати за вечеря например. Освен това те набеждават, че са я изключили от балетната школа, защото не си я водил редовно на занятията. Има обаче и други твърдения, които психологът вероятно ще вземе под внимание.
	— Какви?
	Усетих как ми се повдига, докато Талиери изреждаше обвиненията.
	— Според тях принуждаваш преждевременно Ландън да се сближи с новата ти приятелка Емили.
	— Синът на Емили е най-добрият приятел на Ландън!
	— Вярвам ти. И се надявам психологът да го потвърди. Но никога не се знае, докато не представят експертизата пред съда. — Той замълча. — Писмото съдържа и по-сериозни обвинения — че си изложил Ландън на риск, подтиквайки я да се спусне по стръмнина с колелото, макар да си бил наясно, че е неопитна и предизвикателството не й е по силите. Също и че не си се обадил веднага на Вивиан, и преднамерено си омаловажил степента на нараняванията й, за да прикриеш безотговорността си.
	— Но… това не е вярно! — заекнах, а лицето ми пламна. — Вивиан знае, че беше случайност. Знае, че никога не бих изложил на опасност дъщеря си!
	Талиери вдигна ръка.
	— Само те уведомявам какво гласи писмото. Има обаче още нещо и трябва да ми обещаеш да запазиш спокойствие.
	Стиснах ръце в юмруци; вените по слепоочията ми бумтяха.
	— Адвокатката споменава — продължи Талиери, — че имаш вечери за „срещи“ с дъщеря си. Тя се облича като млада жена и я водиш на романтични места.
	— Е, и?
	— Ръс… — Талиери ме изгледа страдалчески. — Отвратително е, но адвокатката намеква, че връзката ти с Ландън не е здравословна и дори е неприлична…
	Едва след секунда разбрах подтекста. Дъхът ми секна.
	Божичко… Вивиан не би направила такова нещо… никога…
	Зави ми се свят, черни точици се зареяха пред очите ми. Чувствах се унизен, погнусен и разгневен. Ала дори тези думи са твърде слаби да опишат състоянието ми.
	— Звучи като намек — уточни Талиери. — Но фактът, че се споменава в писмото, ме тревожи. Означава най-малкото, че са готови да те представят в много отрицателна, да не кажа патологична, светлина.
	Едва чувах гласа на адвоката. Вивиан не би постъпила така… как е възможно дори да намеква нещо подобно?
	— По-късно ще говоря по телефона с адвокатката, защото не може да не обърнем внимание на заплахите им. Опитват се да те сплашат, и то крайно непрофесионално. Същевременно добивам представа докъде е готова да стигне Вивиан, за да получи попечителство. Стигнем ли обаче до съд, искам да те предупредя, че никога не се знае какво ще реши съдията.
	— Какво да направя? Сигурен съм, че Ландън иска да живее с мен…
	— Както казах, ще говоря с адвокатката. Но е най-добре, както те посъветвах по-рано, да се разберете с Вивиан. Защото като твой адвокат не мога да твърдя, че шансът ти да спечелиш подобна битка е голям.

	* * *

	До края на деня залитах, сякаш съм получил силен удар в тялото.
	Не отидох в офиса. Не се прибрах вкъщи. Не посетих Мардж и Лиз, не се отбих при родителите ми.
	В безсловесния си гняв, в ужаса си, не исках да говоря с никого. Написах съобщение на Емили — помолих я да вземе Ландън от училище и да я наглежда, докато се върна в града. Тя ме попита къде съм и какво има, ала не успях да отговоря. „Искам да остана сам няколко часа“, написах. „Благодаря.“
	После подкарах колата.
	Три часа и половина по-късно бях в Райтсвил. Небето сивееше; вятърът хапеше. Ходих по брега по-дълго, отколкото ми отне да стигна дотук. Докато вървях, умът ми се движеше в безконечен кръг — от Ландън към Мардж и после към Вивиан. Бях обзет от несигурност, боязън и още рой безпощадни чувства — гняв и объркване, скръб и страх. Когато се върнах в колата, бузите ми бяха почервенели от вятъра, а душата — вцепенена. Не бях ял цял ден, ала не изпитвах никакъв глад.
	Върнах се в Шарлот и взех Ландън дълго след като небето бе почерняло. Трябваше отдавна да си е легнала, но слава богу, Емили поне я бе нахранила. Не намерих сили да разговарям с Емили за случилото се; все още имаше твърде много неща, които не знаех как да опиша с думи.

	* * *

	В крайна сметка се обърнах към Мардж — главно защото тя не ми остави изход.
	Беше последният петък от януари; бях се съгласил да стоя при нея, докато мама отиде до аптеката да изпълни рецептите й. Ракът вече бе напреднал дотолкова, че не смеехме да оставяме Мардж сама дори за кратко. Една-единствена нощна лампа осветяваше дневната; щорите бяха спуснати по настояване на Мардж. Твърдеше, че очите я болят от ярката светлина, но аз знаех истината — не искаше да я виждаме ясно, защото от пръв поглед се виждаше колко тежка е болестта. Носеше бейзболна шапка с емблемата на „Атланта Брейвс“ заради оредялата коса. Одеялото, с което се увиваше, не скриваше факта, че е отслабнала съвсем — ръцете й бяха кожа и кости, вратът й изглеждаше болезнено изтънял. Дишаше тежко и дългите пристъпи на кашлица я давеха и паникьосваха мама и Лиз. Тупаха я по гърба, за да излязат по-лесно храчките, които често бяха примесени с кръв. Спеше над шестнайсет часа дневно и появата й вкъщи за огледа преди две седмици бе последното й излизане от дома.
	Вече не можеше да направи повече от две-три крачки сама. Туморът в мозъка й бе поразил дясната половина на тялото й, сякаш е получила удар. Дясната й ръка и десният й крак висяха безсилно и трябваше да се задоволи с полуусмивки.
	И все пак, когато седнах до нея, тя ми се стори красива както винаги.
	— Емили намина вчера — каза ми Мардж; произнасяше думите бавно, с мъка. — Харесвам я много, Ръс. И ти наистина си й скъп. Трябва да говориш с нея. — Погледна ме многозначително. — Говори с нея, споделяй какво се случва с теб. Разтревожена е.
	— Защо дойде?
	— Защото аз я помолих. Исках да прекарам малко време с жената, която брат ми обича. С новия и подобрен модел, имам предвид. — Тя се усмихна с усилие. — Така я нарекох. Мисля, че остана доволна.
	Усмихнах се. Дори когато гаснеше, Мардж си оставаше Мардж.
	Тя замълча, за да събере сили, и продължи:
	— Мисля, че е време да поговоря и с Ландън.
	— Кога?
	— Ще я доведеш ли този уикенд?
	— Няма да е тук. Ще бъде в Атланта с Вивиан.
	— Тогава някой ден след училище?
	По свой начин сестра ми казваше, че времето изтича.
	Внезапно усетих, че не мога да преглътна.
	— Добре — прошепнах.
	— Искам да видя и Вивиан. Ще го уредиш ли?
	Сърцето ми се сви. Извърнах глава. Все още се чувствах разгневен и унизен и не исках дори да мисля за Вивиан, камо ли да я моля да посети умиращата ми сестра.
	Мардж забеляза изражението ми, но настоя:
	— Направи го заради мен. Моля те.
	— Ще й пиша — казах, — но не знам дали ще дойде. Графикът й е крайно натоварен.
	— Да видим какво ще ти отговори — не се предаде Мардж; примижа и забелязах, че дори клепките й се движат по-бавно. — Кажи й, че е важно за мен.
	Извадих телефона и написах съобщение на Вивиан. Отговори ми на мига: „Разбира се. Кажи на Мардж, че ще дойда към пет“.
	Прочетох отговора на глас. Мардж затвори очи. Помислих, че заспива, но тя ме погледна отново.
	— Прие ли офертата за къщата?
	Поклатих глава.
	— Още се пазарим.
	— Бавиш се.
	— Потенциалните купувачи пътуваха. Според брокерката обаче сме близо. Предполага, че ще подпишем следващата седмица.
	— Това е добре, нали? Ще успееш да платиш дела на Вивиан.
	Отново потръпнах при споменаването на името й.
	— Вероятно.
	Мардж се взря в мен.
	— Ще ми кажеш ли какво става? Разбрах от Емили, че в сряда си бил някъде цял ден и си отказал да говориш с нея.
	Станах от дивана и надникнах през прозореца, за да се уверя, че мама не е паркирала на алеята. Не исках да ме чуе; не биваше да я товаря и с моите неволи. Седнах отново, стиснал юмруци и разказах на Мардж за срещата с Талиери и писмото, което адвокатката на Вивиан бе изпратила.
	— Не е съвсем неочаквано — заключи сестра ми, когато замълчах. — От самото начало ти заяви ясно, че иска да отведе Ландън в Атланта.
	— Но… заплахите. Играе толкова… долно.
	— Какво казва адвокатът ти?
	— Не ми гарантира добър изход. Продължава да мисли, че е най-добре с Вивиан да се разберем.
	Мардж замълча, но погледът й остана неумолимо прикован в мен.
	— Първо трябва да си дадеш сметка какво всъщност искаш — рече най-сетне.
	Намръщих се.
	— Защо го повтаряш непрекъснато? Вече го обсъдихме. Казах ти какво искам.
	— Тогава направи каквото трябва.
	— Да водя съдебно дело? Да играя мръсно като нея?
	Мардж поклати глава.
	— Не мисля, че ще е добре за Ландън. А тя е основната ти грижа.
	— Какво предлагаш тогава?
	— Мисля, че знаеш отговора — изрече бавно и отново затвори очи.
	Вперил поглед в изтормозеното й лице, най-после осъзнах, че наистина знам.

	* * *

	На връщане от Мардж се обадих на Емили. Поканих я да обядваме заедно. Тя се съгласи и се уговорихме да се срещнем в бистро недалеч от дома й.
	— Първо искам да се извиня, че не ти разказах какво се случва — подхванах още щом седнахме. — Честно казано, не знам дори откъде да започна.
	— Не се извинявай, Ръс — каза тя. — Понякога всички имаме нужда най-напред сами да осмислим нещата. Не искам да те притискам. До теб съм винаги когато си готов да поговорим. И дори когато не си.
	— Сега съм готов — докоснах я по ръката.
	Поех си дълбоко дъх и разказах всичко — колко страда Ландън, какви инструкции съм дал на Талиери, как е отговорила Вивиан.
	— Не мога да си представя какво си преживял — каза тя, щом приключих. — На твое място щях да съм… потресена до дън душа. И адски разгневена.
	— Бях. И още съм — признах. — За пръв път имам чувството, че наистина я мразя.
	— Основателно — кимна тя. — Всъщност може би не е зле психолог да разговаря с Ландън. Така ще зачеркнеш всички налудничави обвинения.
	— Не искам битката за попечителството да стига до съда. Не искам да принуждавам Ландън да избира между майка си и баща си. — Поклатих глава. — Опитвам се да поставя на първо място нея. Знам, че има нужда да остана в живота й като постоянно, неотменно присъствие. Готов съм да направя каквото трябва.
	Разбирах, че думите ми звучат неясно, но някои неща все още не можех да кажа дори на Емили.
	Тя кимна и плъзна чашата с вода към себе си. Вместо да отпие обаче, я завъртя върху масата.
	— Вчера видях Мардж — промълви.
	— Знам. Тя ми каза. Харесва ли ти описанието „нов и подобрен модел“? — усмихнах се.
	— Очарована съм. — Добави с тъжна усмивка: — Мардж е толкова добър човек.
	— Най-добрият.
	Нямаше какво повече да кажа.

	* * *

	След училище заведох Ландън при Мардж. Понеже я беше виждала често през изминалия месец, Ландън знаеше, че леля й се чувства зле, но нямаше представа колко сериозна е болестта й. Когато сестра ми разпери ръце, тя се приближи до нея както винаги и я прегърна полека.
	Устните ми изрекоха безмълвно въпроса: „Искаш ли да остана?“. Мардж поклати глава.
	— Ще отида за малко при баба, Ландън. Нали ще наглеждаш леля Мардж?
	— Добре — отговори тя и ги оставих сами в дневната.
	С мама седнахме притихнали на задната веранда.
	Не след дълго видях Ландън да влиза разплакана в кухнята, отидох при нея и я прегърнах.
	— Защо Бог не помогне на леля Мардж да оздравее? — попита тя.
	Притиснах по-крепко крехкото й телце.
	— Не знам, миличка. Наистина не знам.

	* * *

	Вивиан ми писа, че от летището ще отиде направо при Мардж. След това пристигна вкъщи чак в шест и половина.
	Още щом зърнах лимузината отпред, си спомних писмото от адвокатката. Оставих входната врата отворена, но се оттеглих омерзен в кухнята. Макар Вивиан току-що да бе прекарала повече от час със сестра ми, нямах желание да разговарям с нея.
	Чух я да влиза в къщата, после Ландън я попита с колеблив гласец дали наистина трябва да ходи в Атланта. Въпреки обещанието на Вивиан, че ще се забавляват чудесно, тя се разплака. По коридора изтрополиха стъпки, Ландън влетя в кухнята и ме прегърна.
	— Не искам да заминавам, тате — изхлипа тя. — Искам да остана тук. Да видя леля Мардж.
	Вдигнах я в обятията си точно когато Вивиан влезе. Изражението й бе неразгадаемо.
	— Трябва да отидеш с мама. Липсваш й. И те обича много.
	— Ще се грижиш ли за леля Мардж, докато ме няма?
	— Разбира се — обещах. — Всички ще се грижим.

	* * *

	Понеже Ландън бе в Атланта, прекарах почти целия уикенд в дома на Мардж и Лиз както бях обещал на дъщеря си. Родителите ми също бяха там.
	Дълги часове седяхме край кухненската маса и разказвахме истории за Мардж, сякаш ярките ни спомени за лудешките й приключения ще ни помогнат по-дълго да я задържим при нас. Посмяхме се как Мардж все още ме възприема като по-малко братче, което отчаяно се нуждае от мъдрите й напътствия.
	Искаше ми се Мардж да е с нас и да се наслади на всички истории, но тя чу само няколко. През останалото време спеше.
	В неделя вечерта Ландън се върна от Атланта. Вивиан се сбогува с нея до лимузината и не влезе вкъщи.
	Беше последният ден от януари. И двамата с Мардж сме родени през март; тя на четвърти, аз на дванайсети. И двамата сме зодия Риби, а в света на зодиака хората, родени под този знак, се определят като състрадателни и всеотдайни. Винаги съм вярвал, че това важи с по-голяма сила за Мардж, отколкото за мен.
	До рождения й ден, осъзнах, оставаха по-малко от пет седмици. Почувствах също, че тя няма да е тук, за да го отпразнува.
	И аз като Мардж просто знаех.


>	26.
>	Сбогуване

	Родителите ми не се радваха на активен социален живот, докато с Мардж бяхме малки. От време на време татко изпиваше по някоя бира с приятели, а мама почти не излизаше. Работата, готвенето, чистенето, роднините и отглеждането на децата поглъщаха цялото й време. Ресторантите се смятаха за разточителство — помня едва около десетина вечери навън по случай рождени дни и годишнини.
	Ето защо когато все пак мама и татко не си бяха у дома, с Мардж бяхме на седмото небе, че къщата е на наше разположение. Още щом потеглеха с колата, си приготвяхме пуканки и започвахме да гледаме филми с усилен до крайност звук… докато — неизбежно — не се обадеше някоя приятелка на Мардж. Вдигнеше ли телефона, веднага забравяше, че съществувам. Обикновено обаче това не ме дразнеше, защото значеше повече пуканки за мен.
	Веднъж Мардж — мисля, че беше на тринайсет — ме убеди да построим крепост в дневната. Намерихме въже за простор и го опънахме от релсата на пердето до старинния стенен часовник, до вентилатора и обратно до релсата. Провесихме хавлии и чаршафи с щипки, метнахме отгоре друг чаршаф и обзаведохме укреплението с възглавниците от дивана. Мардж донесе газова лампа от гаража. Запалихме я някак, без да опожарим къщата — татко щеше да побеснее, ако бе разбрал — Мардж изключи всички лампи и пропълзяхме вътре.
	Строежът ни отне повече от час и още толкова щеше да ни трябва, за да разчистим и да подредим. Тоест — разполагахме с петнайсетина минути да поседим в крепостта, преди родителите ни да се върнат. Дори когато излизаха, те не се бавеха дълго.
	Още помня онази нощ като почти вълшебно преживяване. Бях осемгодишен и сякаш участвах в незабравимо приключение, а понеже беше забранено, за пръв път се чувствах наистина пораснал, почти връстник на Мардж. Гледах я, озарена от призрачното сияние на лампата, и помня ясно как си мислех, че Мардж ми е не само сестра, но и най-добър приятел. Още тогава знаех, че нищо няма да промени това.

	* * *

	На първи февруари температурата достигна двайсет и два градуса. Пет дни по-късно спадна до десет. Лудешката игра на времето през онази първа февруарска седмица сякаш изцеди съвсем силите на Мардж. Тя се влошаваше с всеки изминал ден.
	Шестнайсетте часа сън станаха деветнайсет и всяко вдишване бе борба. Дясната страна на тялото отказваше да й служи и наехме инвалидна количка, за да я придвижваме по-лесно из къщата. Говореше завалено и нямаше никакъв апетит, но тези неща бяха несъществени в сравнение с болката, която я измъчваше. Пиеше толкова много обезболяващи, че черният й дроб сигурно бе станал на каша, ала истинско облекчение сякаш й носеше единствено сънят.
	Не че Мардж споменаваше болката — нито пред мен, нито пред Лиз, нито пред родителите ми. Както винаги се тревожеше повече за другите, отколкото за себе си, но страданието й не оставаше скрито — виждахме как потреперва, разкривява лице и очите й се насълзяват. Да наблюдаваме безпомощно агонията й бе мъчение за всички нас.
	Често седях до нея в дневната, докато спеше на дивана; друг път седях на люлеещия се стол в спалнята. Взирах се в нея и спомените ме връщаха в миналото, все едно съм пуснал филм отпред назад — филм, в който Мардж е звездата с най-паметните реплики. Виждах я кипяща от живот и се питах дали спомените ми винаги ще останат такива, или бавно ще избледнеят с годините. Борех се да я виждам отвъд болестта, казвах си, че заради нея съм длъжен да запомня каква е била, преди да се разболее.
	В деня, когато температурата беше десет градуса, си спомних какво ми бе разказвал татко за дървесните жаби, които живеят от Северна Каролина чак до Арктика. Понеже са студенокръвни, при ниски температури замръзват като бучки лед и дори сърцата им спират да бият. Еволюирали са обаче така, че гликогенът в организма им продължава да се разгражда до глюкоза, която изпълнява ролята на нещо като природен антифриз. Могат да останат замръзнали и неподвижни цели седмици, но затопли ли се времето, примижават, отварят очи и сърцата им започват да туптят. Вдишват дълбоко и, скок-подскок, тръгват да си търсят половинка, сякаш Бог просто е натиснал бутона за включване.
	Гледах как сестра ми спи и се молех да се случи чудо на природата като това.

	* * *

	Почти всеки следобед татко продължаваше да идва в къщата на Мардж с куфарчето с инструменти. „Неотложните ремонти“ постепенно прераснаха в основно обновление. В деня, когато Лиз и Мардж присъстваха на огледа в дома ми, той буквално разруши банята за гости с намерението да я преобрази по вкуса на дъщеря си.
	По отношение на технологиите татко беше същински динозавър. Не виждаше причина да купува мобилен телефон. Шефът му знаеше къде се намират строителните обекти, а всичките му колеги имаха телефони. При нужда винаги можеше да се свърже с него. „Кой друг ще ми се обажда — казваше татко. — Защо да си създавам грижи?“
	В началото на януари обаче той дойде при мен и ме помоли да му помогна да си купи телефон. Не разбирал от „тези джаджи“, най-добре аз да му избера.
	— Гледай само да не е прекалено скъп, но да може да прави разните му там модерни щуротии.
	Татко не го спомена изрично, но избрах телефон, по-лесен за използване. После му показах как да се обажда и да пише съобщения. Добавих в контактите му моя номер и номерата на Мардж, Лиз и мама. Не се сетих за други.
	— Може ли да снима? — попита той. — Виждал съм, че някои могат.
	Почти всички телефони имат камери от години, помислих си, но казах само:
	— Да, може.
	Показах му как да снима, той се упражни няколко пъти, после разгледа снимките. Показах му и как да изтрива несполучливите. Останах с впечатлението, че информацията му идва в повече, но той прибра внимателно телефона в джоба си и тръгна към колата.
	Видях го отново на другия ден в къщата на Мардж. Тя се бе събудила и пилешката супа на мама я чакаше. Изяде половин купичка — по-малко, отколкото се надявахме — и когато подносът бе отнесен, татко седна до нея. С някак почти срамежливо изражение започна да й показва снимки на различни кранчета, мивки, тръби за хавлии, плочки за под и стени. Това очевидно бе единственият начин да включи Мардж в интериорния дизайн.
	Мардж знаеше, че татко не е многословен, нито умее да изразява открито чувствата си. Трудът обаче бе неговият начин да изкрещи с цяло гърло колко я обича с надеждата тя да чуе това, което не е успявал с лекота да опише с думи.
	Татко си водеше бележки и когато Мардж приключи с избора, тя се приведе към него, заставяйки го да я прегърне.
	— Обичам те, татко — прошепна.
	Той се изправи и с тежки стъпки излезе от къщата. Отиваше, разбира се, на покупки. След няколко минути обаче осъзнах, че не съм чул колата му да потегля.
	Станах да надникна иззад пердето и видях своя баща — най-силния мъж, когото познавам — седнал зад волана с приведена глава и разтърсващи се рамене.

	* * *

	През втората седмица от февруари имах чувството, че времето едновременно забързва и забавя ход. Часовете, които ежедневно прекарвах при Мардж, сякаш се разтягаха до безкрайност, белязани от протяжно мълчание и сън; от друга страна, от ден на ден Мардж се влошаваше все по-бързо. Един следобед я сварих будна в дневната. С Лиз разговаряха тихо. Предложих да си тръгна и да ги оставя насаме, но Лиз поклати глава.
	— Остани — каза тя. — Трябва да се обадя на своя клиентка. Спешен случай. Поговорете. Няма да се бавя.
	Седнах до сестра ми. Не я попитах как се чувства, защото знаех колко мрази този въпрос. Както винаги тя настоя да й разкажа за Емили, за работата, за Ландън и Вивиан. Гласът й звучеше провлачен и изтънял. Понеже се изморяваше бързо, гледах да говоря аз, но накрая я попитах:
	— Написах ти писмо за Коледа. Как ти се стори?
	Тя ме озари с полуусмивката, с която вече бях свикнал.
	— Не съм го прочела.
	— Защо?
	— Защото още не съм готова да се сбогувам с теб.

	* * *

	Понякога се питах, признавам, дали изобщо ще успее да го прочете. През следващите три дни Мардж винаги спеше, когато се отбивах да я видя. Оставах около час да поговоря с Лиз или мама. Възхищавах се от нововъведенията, измайсторени от татко, и най-често мама слагаше пред мен препълнена чиния.
	Почти винаги стояхме в кухнята. Отначало мислех, че е заради Мардж — да не я безпокоим, докато спи. Отхвърлих предположението обаче, осъзнал, че щом татковият чук не я буди, нашите тихи гласове едва ли ще я смутят.
	Най-после разбрах. Беше следобед и Лиз излезе да измете задната веранда. Влязох в дневната и седнах на дивана, където обикновено разговаряхме с Мардж.
	Татко работеше в банята; не вдигаше шум, но чувах странен, ритмичен звук като от развален вентилатор. Тръгнах да търся източника и първо отидох в кухнята, после в банята, където татко лежеше по гръб и монтираше новата мивка. И на двете места обаче звукът се чуваше по-слабо; стана по-силен, когато излязох в коридора. Едва тогава проумях откъде долита ужасният звук.
	Издаваше го сестра ми.
	Въпреки че вратата бе затворена и спалнята се намираше в далечния край на къщата, чувах как Мардж диша.

	* * *

	Тази година Денят на Свети Валентин се падаше в неделя. Мардж бе замислила специално събиране в дома й; дори Емили и Бодхи бяха поканени.
	За пръв път от две седмици с Ландън заварихме Мардж седнала на дивана. Някой — мама или Лиз — й бе помогнал да се гримира леко. Вместо бейзболната шапка носеше красив копринен шал, а дебелият вълнен пуловер с висока яка прикриваше колко е отслабнала. Въпреки тумора, опустошаващ мозъка й, тя успяваше да следи разговора и дори я чух да се засмива. На моменти имах чувството, че следобедът не се различава по нищо от обичайните ни срещи в събота и неделя в дома на родителите ми.
	Почти.
	Къщата също никога не бе изглеждала по-добре. Татко бе довършил ремонта на банята за гости и новите плочки и мивката блестяха. През изминалата седмица бе пребоядисал и всички стени. Мама бе приготвила истинско пиршество и щом пристигна Емили, тя веднага я накара да обещае, че ще си вземе храна за вкъщи, включително каквото остане от различните видове пай.
	Разказахме множество семейни истории, но кулминацията на вечерта настъпи, когато Лиз даде на Мардж подаръка си за Свети Валентин — албум, който започваше с техни снимки като деца и проследяваше целия им живот. От лявата страна бяха снимките на Лиз; от дясната — на Мардж. Предположих, че мама е помогнала на Лиз да избере снимките и докато Мардж разгръщаше бавно албума, виждах как сестра ми и Лиз израстват заедно пред очите ми.
	После дойде ред на общите им снимки — запечатали моменти от екзотични екскурзии или непринудени мигове в дома им. Всяка снимка разказваше история за значимо събитие в живота им. Целият албум бе свидетелство за любовта им.
	Последните две страници ме разчувстваха най-дълбоко.
	Вляво бе снимката на Мардж и Лиз пред коледната елха в Ню Йорк — последната им екскурзия заедно. Снимката вдясно очевидно бе снимана преди час-два — Мардж изглеждаше както я виждахме сега.
	Лиз обясни, че татко я снимал и тайно излязъл да я принтира в близката дрогерия. Върнал се и помолил Лиз да я сложи на последната страница.
	Всички се обърнахме към него. Той погледна към Мардж.
	— Гордея се с теб — изрече задавено. — И искам да знаеш, че много те обичам.

	* * *

	От следващия ден започна очакването.
	Сега мисля, че в Деня на Свети Валентин Мардж изразходва почти всичките си останали сили. В понеделник спа цял ден и оттогава не хапна нито залък твърда храна.
	Мама и татко бяха постоянно при нея; аз идвах и си отивах, главно заради Ландън. Откакто научи истината за Мардж, тя бе необичайно раздразнителна и избухваше в сълзи за дреболии. Сърдеше се, когато й отказвах да гостува на Мардж — трудно ми бе да й обясня, че леля й спи почти през цялото време.
	Няколко дни след Деня на Свети Валентин обаче Лиз ми се обади.
	— Ще доведеш ли Ландън? — попита настойчиво. — Мардж иска да я види.
	Подвикнах на Ландън, която вече бе в стаята си по пижама и с влажна коса след банята. Тя се спусна тичешком по стълбите, готова да хукне право към колата. Успях да й препреча пътя и да й облека яке. Посочих, че не се е обула, и тя грабна гумени ботуши, макар да не валеше.
	Забелязах, че държи кукла Барби; не я остави дори когато нахлузваше ръкава на якето.
	Когато пристигнахме, Лиз прегърна и целуна Ландън и веднага я поведе към спалнята.
	Въпреки трескавия бяг към колата, сега Ландън се поколеба за миг, преди да тръгне бавно по коридора. Аз я последвах. Отново чувах сестра си — звукът на живота я напускаше с всяко вдишване. В стаята нощната лампа обливаше дървения под с топло езерце светлина.
	Ландън спря на прага.
	— Здрасти… скъпа — каза Мардж; изговаряше думите бавно, но разбираемо.
	Ландън приближи бавно и тихо до леглото, за да не смущава болната си леля.
	— Какво… е… това? — попита Мардж.
	— Донесох ти подарък. — Ландън й подаде куклата, която стискаше през цялото време. — Това е любимата ми Барби, защото я имам от малка. Беше първата ми Барби и искам да ти я дам.
	Ландън разбра, че Мардж няма сили да подаде ръка над завивката и да вземе куклата. Остави я до нея.
	— Благодаря — каза леля й. — Красива е… но ти… си по-красива.
	Ландън наведе глава; после пак погледна към Мардж.
	— Обичам те, лельо Мардж. Не искам да умираш.
	— Знам… и аз… те обичам. Искам да ти дам… нещо. Леля Лиз… го сложи върху… тоалетната масичка. Някой ден… когато пораснеш… може да го гледате с баща ти… И може би… тогава… ще си спомниш за мен. Ще ми… обещаеш ли?
	— Обещавам.
	Погледнах към тоалетната масичка. Там лежеше дискът, който Мардж искаше да даде на дъщеря ми. Примигнах да прогоня сълзите, когато видях заглавието.
	„Хубава жена“.

	* * *

	— Мардж настоява да имам дете — каза ми Лиз, когато няколко дни по-късно пиехме кафе в кухнята.
	По лицето й се четеше смесица от умора и объркване.
	— Кога ти го каза?
	— Първо в Ню Йорк. И оттогава ми повтаря, че съм здрава да родя, но…
	Лиз замълча.
	Изчаках да продължи, но тя явно не намираше думи.
	— А ти искаш ли? — попитах предпазливо.
	— Не знам, Ръс… В момента ми е трудно да мисля за това. Не мога да си представя да го направя сама… Вчера обаче тя пак повдигна темата. Вече била уредила финансовия въпрос, за да мога да си позволя инвитро, бавачка, дори частно училище…
	Наклоних глава, учуден как и кога Мардж е успяла да се погрижи за това.
	Лиз приглади с длан косата си.
	— Когато станала счетоводителка, купила застраховка „Живот“. Две полици всъщност. По-голямата сума оставя на мен, а наскоро смени наследника на другата. Ще я получат родителите ти, за да може баща ти да се пенсионира. Попитах я за теб…
	Вдигнах ръка да я прекъсна.
	— Радвам се, че ти и родителите ми ще я наследите.
	Лиз ме погледна объркано, сякаш информацията, която е споделила, й е съвсем непонятна.
	— Не разбирам обаче как е знаела? Обясни ми, че сключила застраховката заради семейната история. Не била сигурна на кого ще потрябват парите, но искала да ги има за всеки случай.
	— Не ми е казвала.
	— И на мен — призна Лиз. — Когато обсъждахме да имаме бебе, преди да се разболее, не мислех за разходите. Справяме се добре, имаме и малко спестявания, но всъщност винаги съм вярвала, че можем да си го позволим, щом Мардж смята, че можем. — За момент по лицето й се изписа отчаяние. — Едва се владея. Казах й, че без нея няма да успея да отгледам дете. Тя винаги е имала по-силен майчински инстинкт. И знаеш ли какво ми отговори?
	Погледнах я очаквателно.
	— Каза, че съм нейното вдъхновение и благодарение на моето дете светът ще стане по-добро място. И ако има рай, обеща да бди над детето ни.

	* * *

	На другия ден дойде моят ред да се сбогувам.
	Когато пристигнах, Мардж спеше. Поостанах, поглеждайки към часовника, за да не закъснея да взема Ландън от училището. Не след дълго обаче бейбифонът в кухнята изжужа и мама и Лиз се втурнаха към спалнята. Няколко минути по-късно мама се върна в кухнята.
	— Мардж иска да те види.
	— Как е тя?
	— Изглежда нормално, но побързай. Понякога се обърква и не издържа дълго будна.
	Взрян в стоическото изражение на мама, си дадох сметка, че тя е силна поне колкото татко, защото всеки ден понася непоносимото.
	Прегърнах я, после тръгнах по коридора към спалнята. Както в Деня на Свети Валентин, Мардж носеше красив шал. Предположих, че е помолила Лиз да й го сложи, преди да дойда.
	Дръпнах стол от ъгъла на стаята и седнах до леглото. Лиз излезе, когато улових ръката на сестра си — топла, ала безжизнена, неподвижна. Не знаех дали изобщо ще усети, но все пак я стиснах леко.
	— Здрасти, сестричке — казах тихо.
	Гласът ми я изтръгна от унеса. Тя примижа и прочисти гърло.
	— Чети — каза.
	Не разбрах веднага какво има предвид, но се озърнах и забелязах плика върху нощната масичка. Отворих го, извадих единствения лист, поех си дъх и започнах:
C>
	Мардж,
	Късно през нощта е. Мъчително търся думите, а те отказват да потекат гладко. Всъщност не съм сигурен дали е възможно с думи да изразя какво значиш за мен. Мога да ти кажа, че те обичам; че ти си най-страхотната сестра на света; да призная, че винаги си ми служила за пример. Казвал съм ти всичко това, но сега то ми изглежда отчайващо недостатъчно. Как да се сбогувам с най-добрия човек, когото познавам? Как да намеря думите, които наистина заслужаваш?
	Изведнъж ми хрумна, че две думи побират всичко, което искам да ти кажа.
	Благодаря ти.
	Благодаря ти, че се грижеше за мен през целия ми живот, опитваше се да ме опазиш от собствените ми грешки, беше ми пример за смелост, каквато често ми липсваше. Но най-вече — благодаря ти, че ми показа какво значи истински да обичаш и да те обичат в замяна.
	Познаваш ме — маестрото на грандиозните романтични жестове, цветята и вечерите на свещи. Едва наскоро обаче разбрах, че тези нежни моменти са безсмислени, ако не са споделени с човек, който те обича какъвто си.
	Твърде дълго се опитвах — и провалях — да стана достоен за любов. Мислейки за теб и Лиз и вашата връзка, най-сетне проумях, че да приемаш, а не да съдиш, е сърцевината на истинската любов. Ти и Лиз сте моите музи, защото любовта ви една към друга винаги е оставяла пространство за различията ви и е разцъфвала благодарение на всичко общо помежду ви. Дори в тези тежки мигове примерът ти е светлина, която ми помага да намеря отново пътя към най-важните неща. Моля се само някой ден да позная такава любов, каквато споделяте вие.
	Обичам те, моя сладка сестричке,
@	Ръс
C$
	С треперещи ръце сгънах писмото и го прибрах в плика. Не смеех да проговоря, но мъдрите очи на Мардж ми казаха, че не е необходимо.
	— Емили — прошепна дрезгаво тя. — Имаш… такава… любов…
	— Обичам я — съгласих се.
	— Не я оставяй… да си отиде…
	— Няма.
	— И не й… изневерявай пак. — Тя успя да извие устни в бледо подобие на някогашната си иронична усмивка. — Или… поне… не й казвай.
	Усмихнах се и аз. Сестра ми, дори пред прага на смъртта, не се бе променила.
	— Добре.
	Тя помълча известно време, за да си поеме дъх.
	— Мама и… татко… трябва да виждат… Ландън. Да бъдат… част… от живота й.
	— Винаги ще бъдат. И Лиз.
	— Тревожа се… за тях.
	Помислих за мама и за всички любими хора, които бе изгубила; помислих си за татко, ридаещ в колата.
	— Обещай… ми.
	— Обещавам.
	— Обичам… те.
	Стиснах ръката й, приведох се и я целунах по бузата.
	— Обичам те с цялото си сърце.
	Тя ми се усмихна нежно и затвори очи.
	За последен път разговарях с нея.

	* * *

	Онази вечер татко взе куфарчето с инструменти и всички целунахме Лиз за довиждане. Беше време двете да останат сами.
	Не знам какво са си казали през следващите два дни — Лиз спомена само, че преди да изпадне в кома, Мардж е била с учудващо прояснен ум. Радвам се, че Лиз е била с нея тогава, и се моля двете да са успели да си кажат всичко, останало неизречено дотогава.
	Ден по-късно сестра ми почина.

	* * *

	Погребението бе кратка церемония. Мардж беше дала стриктни разпореждания в този дух. Стекоха се обаче десетки опечалени, свели глави под студеното и мрачно небе. Забелязах и Вивиан, застанала отстрани, далеч от семейството ми, Лиз и Емили.
	Произнесох кратко прощално слово, от което не помня почти нищо.
	Преди погребението Ландън ме бе помолила да изпълни един последен танц за леля си. След като всички се разотидоха, й помогнах да сложи ефирните криле. Без музика и без друга публика освен мен, Ландън запърха изящно около прясно разкопаната пръст като пеперуда, излетяла от сенките.
	Знам едно — на Мардж щеше да й хареса.


>	Епилог

	Седя на сянка в парка. Ландън тича, катери се и се люлее на люлката. През последните две седмици е горещо и въздухът е толкова гъст от жегата, че нося резервни тениски в багажника на колата, за да се преобличам. Те не остават сухи за дълго, но това е нормално в края на юли, предполагам.
	През изминалите четири месеца агенция „Феникс“ подписа договори с още три юридически кантори и сега подготвя рекламните кампании на фирми от три различни щата. Наех нов офис и първите си служители. Марк е работил две години във фирма за интернет маркетинг в Атланта; Тамара е завършила наскоро „Клемсън“ с режисьорска диплома. И двамата са „дигитални същества“, интелигентни и любознателни. Благодарение на тях имам повече време за Ландън през лятото.
	Както и миналото лято дъщеря ми е постоянно в движение. Тенис, пиано, рисуване, танци в друго студио, където децата прегръщат учителката. Следобед често сме край басейна в квартала или в парка — зависи от настроението й. Удивлявам се колко се е променила от последното ни лято заедно. По-висока е, по-уверена и когато сме заедно в колата на път за поредното занимание, често я чувам да чете надписите по билбордовете.
	Къщата ми е по-малка от предишната, но е удобна, а двете картини на Емили — едната от изложбата и другата, изобразяваща Ландън и мен — красят стените на дневната. Живея тук от края на май, но още има неразопаковани кашони. Наложи се да наема склад за ненужните мебели от някогашния ми дом. Вероятно ще продам повечето, но засега не намирам време, зает с промените в живота ми. Все пак още свиквам да живея в Атланта.
	С Вивиан се срещнахме в деня след погребението на Мардж и за по-малко от час договорихме всичко. Тя отказа издръжка и поиска само половината от стойността на къщата. Отстъпи ми своя дял от пенсионната сметка, но парите, разбира се, вече не са сред основните й грижи. Сподели, че тайно се е сгодила за Спанерман — щели да оповестят събитието след развода — и за моя изненада установих, че това изобщо не ме засяга. Бях влюбен в Емили и както Вивиан бях готов да обърна нова страница в живота си.
	Не парите обаче бяха ябълката на раздора помежду ни, а попечителството. Ето защо приех с облекчение и с известен скептицизъм думите й:
	— Искам да се извиня за писмото, което адвокатката ми изпрати. Изливах си яда в кантората й, без да съзнавам как ще изопачи информацията. Призля ми, когато прочетох какво е написала.
	Тя затвори очи и тогава реших да й повярвам. Част от мен жадуваше за това; не исках да мисля, че е способна на такива неща — честно казано обаче, никога няма да разбера истината.
	— Когато Мардж поиска да я посетя онази вечер, ми каза директно, че Ландън има нужда и от двама ни. Каза ми, че ще нараня Ландън, ако настоявам за попечителство. Ядосах се, разбира се. Думите й обаче ми въздействаха по-силно, отколкото бих признала. След време започнах да осъзнавам, че вероятно е права. При всяко идване в Атланта Ландън говореше само за теб. Как си играете заедно, къде я водиш… — Говорейки, тя въртеше непрекъснато тънката златна верижка около китката си. — Не исках да ти я отнема. Исках просто да е до мен. И когато Мардж ми каза, че ще се преместиш в Атланта… бях поразена. И през ум не ми минаваше, че ще напуснеш Шарлот, родителите си… Мислех, че основа агенцията именно защото не искаш да работиш в друг град. — Понечих да възразя, но тя вдигна ръка. — Затова исках да получа попечителството. Защото и аз обичам Ландън и да я виждам през две седмици ме убива. Просто не вярвах, че си готов да предприемеш толкова сериозна стъпка, за да останеш в живота й. — Тя вдигна глава и ме погледна в очите. — Ти си чудесен баща, Ръс. Вече го знам. Ако решиш да се преместиш в Атланта, както каза Мардж, ще намерим начин да си поделим времето с Ландън.
	И го направихме. Ландън остана при мен в Шарлот, докато приключи учебната година. Два дни по-късно камионът с вещите ни пое към Атланта. Когато Вивиан пътува — три-четири дни седмично — Ландън е при мен. Поделяме уикендите и празничните дни. Благодарен съм на Вивиан за всичко това. През всичките години, откакто я познавам, бившата ми съпруга нито веднъж не пропусна да ме изненада.
	Понякога дори приятно.

	* * *

	Страхувах се да кажа на Емили, че ще се местя.
	Мнозина биха аплодирали решението ми да избера дъщеря си пред нова романтична връзка, но знаех също, че жена като Емили се появява веднъж в живота. Шарлот и Атланта са достатъчно близо за краткосрочна връзка, но в дългосрочен план? Емили също бе родена и отраснала в Шарлот; родителите и сестра й живееха в съседство.
	— Заслужаваш по-добър мъж от мен — подхванах. — По-умен, по-нежен, по-богат и по-привлекателен — продължих.
	Емили ме прекъсна. Попита ме какви ги говоря. Тогава й разказах всичко — за разговорите с Мардж, за срещата с Вивиан в деня след погребението, как съм осъзнал, че трябва да се преместя в Атланта. Заради Ландън. Дали ще ми прости?
	Тя се изправи и ме прегърна. Бяхме в кухнята й и очите ми се насочиха към ателието. Видях платното, върху което работеше в момента — подарък за Лиз. Картината изобразяваше Мардж и Лиз до коледната елха в Ню Йорк.
	— Знам, че ще се местиш в Атланта — прошепна ми Емили. — Мардж ми каза. Защо според теб поисках да ме свържеш с брокерката си и обявих къщата за продан?

	* * *

	Сега с Емили живеем на по-малко от миля един от друг. Временно под наем, защото и двамата знаем, че не след дълго ще избираме пръстени. Някой ще си помисли може би, че прибързваме — разведен съм едва от три месеца — но аз ще му отговоря: „Колцина имат шанса да се оженят за най-добрия си приятел?“.
	Фактът, че Бодхи живее тук и ще учи в същото училище, помогна много на Ландън да свикне с промяната.
	Видях я да се плъзва по пързалката и после погледнах към паркинга. Емили тъкмо паркираше. Бодхи изскочи от колата и се втурна право към Ландън и когато Емили ми се усмихна и ми махна, разбрах със сигурност, че денят ми е станал далеч по-хубав.
	Между другото, ако някой се интересува — отпразнувахме първата нощ на Емили в Атланта (премести се седмица след мен и Ландън) с шампанско и после се качихме в спалнята. Оттогава не ме е напускало чувството, че най-сетне съм се върнал у дома.
	На родителите ми и Лиз не им е лесно. През уикендите, когато Вивиан е с Ландън, им гостувам в Шарлот. Лиз почти винаги е там и разговорите ни често се насочват към Мардж. Вече не се разплакваме при всяко споменаване на името й, но болезнената празнота остава. Не съм сигурен дали някой от нас ще успее да я запълни.
	Има обаче искрици надежда.
	Когато разговаряхме миналата седмица, Лиз ме попита небрежно дали не е твърде стара да стане самотна майка. Уверих я, че не е, и тя кимна, без да се впуска в подробности.
	По-късно следобед татко спомена, че собственикът на компанията я съсипва. Не искал да става свидетел на краха й. Когато по-рано тази седмица родителите ми дойдоха в Атланта да се видят с Ландън, забелязах мама да прелиства раздела за недвижими имоти във вестника.
	Както споменах по-рано, сестра ми винаги имаше план.

	* * *

	Колкото до мен, Мардж е знаела от самото начало какво трябва да направя. През седмиците след погребението често се питах защо просто не ми каза да се преместя в Атланта, вместо да ме оставя слепешком да търся отговора.
	Едва наскоро разбрах защо не ми го е поднесла наготово. Съзнавала е колко важно е да се науча да вярвам на своята преценка, вместо както винаги да разчитам на напътствията й. Усещала е, че малкият й брат се нуждае от последен тласък, за да стане мъж, какъвто винаги е знаела, че мога да бъда — мъж, готов да действа уверено в решителен момент.

	* * *

	Изминалата година бе изпълнена със събития, които искам и да запомня, и да забравя. Не съм същият както преди дванайсет месеца. Изгубих твърде много; скръбта по Мардж все още е твърде голяма. Тя винаги ще ми липсва и знам, че без нея нямаше да се справя с препятствията. Не мога да си представя какъв човек щях да бъда сега, ако я нямаше Ландън, а погледна ли към Емили, виждам ясно бъдещето си с нея. Мардж, Емили и Ландън ме подкрепяха в най-тежките моменти по начин, който сега ми се струва почти предопределен.
	Но ето какво — с всяка от тях аз бях различен. Бях брат, баща, влюбен. Мисля, че тези различия осветляват една универсална житейска истина. Във всеки отделен момент аз не съм цялостна, а непълна версия на своята същност. Сега обаче осъзнавам, че тези различни мои версии винаги са имали някого до себе си. Преживях изминалата година, защото вървях до онези, които обичам най-дълбоко, и макар да не съм го признавал пред никого, дори сега има моменти, когато чувствам, че Мардж върви до мен. Чувам я да ми шепне отговора, когато се двоумя; чувам я да ме подтиква да се усмихна, когато житейското бреме ми дотежава. Това е моята тайна. Или по-скоро нашата тайна и си мисля колко ми е провървяло, защото никой не бива да върви сам през живота.
