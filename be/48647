	Имало едно време един безгрижен щурец. Той много обичал да се весели, но го мързяло да се труди. От сутрин до вечер огласял гората със своите песни и не похващал никаква работа. А през това време мравките пъплели по земята в дълга върволица и носели на гърбовете си житни зрънца.
	— Защо се мъчите толкова? — недоумявал щурецът. — Елате да се повеселим! Тя, работата, ще почака!
	Но неуморните мравки не искали и да го чуят.
	— Събираме зимнина — отвръщали те, — защото като падне сняг, по земята вече няма да има нищо за ядене!
	— Ама че сте глупави! — отвръщал нехайно щурецът. — Зимата е толкова далече, а вие отсега сте тръгнали на работа!
	И продължавал да свири.
	Така си минавали дните…
	Скоро лятото свършило и дошла есента. Дърветата се оголили, листата им окапали и земята се покрила с пъстър цветен килим.
	Един ден безгрижният музикант прегладнял и се защурал из гората да търси нещо за ядене.
	Но навсякъде имало само сухи треви!
	След месец-два завилняла страшна виелица. Натрупал сняг и несретникът се разтреперил от студ. Срам, не срам — вече нямало къде да се дене и понечил да влезе в мравуняка. Похлопал на вратата и се примолил:
	— Отворете, сестрици! Студено ми е! Умирам от глад! Пуснете ме да вляза!
	— Кой е там? — попитала една мравка.
	— Аз съм, щурецът! Помогни ми, мравчице! Навън вече няма нищо за ядене! Освен това вали сняг и няма къде да се скрия!
	— Кой, щурецът ли? А, да! Помня те. Ами ти какво прави цяло лято, докато ние събирахме зимнина?
	— Как какво — свирих! Прекрасната ми музика огласяше гората от сутрин до вечер.
	— Свирил си, казваш — рекла мравката. — Е, щом тогава си свирил, сега танцувай.
