	_Из разказа на един барселонски бежанец_
	През нощта в събота срещу неделя полицейски стражар №129 направи добър улов.
	Той видя как някакво създание се катери на угасения уличен фенер, а когато това създание завъртя кранчето и светна лампата, полицейският стражар вече нямаше съмнения, че съществото е човек.
	Веднага след това нарушителят на обществения ред скочи и побягна по отсрещната уличка.
	Номер 129 помисли малко и после го изпревари по другата улица.
	Оказа се добра идея. Полицейският стражар не чака дълго, когато от устието на уличката се появи мъж, който крачеше с необикновено бърза крачка напред.
	— В името на закона!
	Мъжът за миг се стресна, но после попита подразнено:
	— Извинете, сгрешил ли съм нещо?
	— Не ми отговаряйте, че ще изпратя за ковчег — идвате с мен! В комисариата ще се види какво сте направил и какво не сте направил.
	— Ама аз нищо лошо не съм направил.
	— Марш!
	— Говорете с мен възпитано!
	— Бих искал да зная защо?
	— Да не би да съм някакъв крадец!
	— Това не се знае!
	— Поне не ме дръжте за яката.
	— Още нещо да си поръчате?
	— Срамота!
	— Не казвайте „срамота“, предупреждавам ви!
	— Ще се оплача.
	— С божията помощ!
	— Ще подам срещу вас оплакване!
	— Ами подайте си.
	— Къде ме водите, всъщност?
	На този наивен въпрос стражарят трябваше да се усмихне.
	— Господине, вие се държите така, сякаш отивате в полицейския участък за първи път.
	— Боже господи, какво искате да кажете, че съм бил там вече ли?
	— Не вярвам да мислите, че като ви арестувам, ще ви заведа някъде на концерт?
	С тези сладки приказки стигнаха до участъка.
	Пред вратата арестуваният каза още веднъж:
	— Ще се оплача.
	— Аз ще кажа това вместо вас, марш!
	Полицейският инспектор лежеше на леглото и пушеше лула. Когато влязоха, стана, седна на бюрото, взе лист и писалка в ръката си.
	— Смирено докладвам, господин инспекторе, че арестувах този мъж и го водя, тъй като е заподозрян, че светна фенера на ъгъла на Бертова улица.
	— Това не е истина, господин инспекторе!
	— Млък. Да съм ви питал нещо?
	— Не сте.
	— Не правете забележки, в противен случай ще ви затворя веднага. А какво, всъщност, се случи?
	— Стоях — обясняваше стражарят, — на ъгъла на улица „Бертова“. Изведнъж някакъв мъж скочи от фенера, който светна, и хукна да бяга. Изпреварих го и го затворих. По пътя се държеше бунтарски. Заплашваше ме, че ще се оплаче, правеше смешни забележки.
	— Какви, господин стражар?
	— Питаше ме, господин инспекторе, къде го водя всъщност, твърдеше, че не е крадец, което ми се стори подозрително. Викаше, че това е позор и по всичко изглеждаше, че иска да избяга, тъй като не искаше да го държа за яката.
	Тези показания направиха много неприятно впечатление на инспектора и то се засили, тъй като арестуваният се усмихваше на някои места.
	— Качвахте ли се на фенера?
	— Не.
	— Тогава защо го светнахте?
	— Аз не съм го светнал, ако исках да го светна, трябваше първо да се кача на него.
	— Значи признавате, че сте се покачил на него?
	— Не съм се качвал, имам причини за това!
	— Вие даже имате причини? Това е много хубаво от ваша страна. А мога ли да запитам какви?
	— Имам разстройство.
	— Допускам, но защо рискувате здравето си, като лазите по фенера? Отговорете!
	Арестуваният се запъна и тихо подхвърли:
	— Не рискувам здравето си. Твърде много се обичам, за да си вредя, господин инспекторе.
	— Виждате, сега се съгласявате, а ако преди да светнете този фенер бяхте размислил всичко добре, нямаше да стигнете до такъв край.
	— Но аз, позволете…
	— Не позволявам нищо. Разгледахте добре околността дали там няма стражар, преди да извършите деянието.
	— Аз се прибирах вкъщи.
	— Това не ви питам, не отклонявайте разговора. Знаехте ли, че стражарят ще ви види?
	— Не знаех, не съм се оглеждал и спокойно се връщах вкъщи.
	Това съществено твърдение бе протоколирано.
	— Какво искахте, всъщност, да постигнете със светването на този фенер?
	— Аз, ако позволите, господин инспекторе… още веднъж твърдя, че на никакъв фенер не съм се качвал.
	— Ето как се обърквате. Преди малко казахте, че не сте знаел дали стражарят ще ви види.
	Това обърка задържания. Въздъхна:
	— Направо ще ме побъркате с това.
	— Колко, всъщност, сте светнали — забеляза иронично инспекторът, — след като това ще ви побърка?
	— Точно, защото съм невинен. Ако поне на един се бях качил, щях да зная защо съм там.
	— Точно заради този един.
	— Никога не ми се е случвало досега. Всеки ден се връщам вкъщи през нощта. Само ако знаех…
	Инспекторът и стражарят си размениха многозначителни погледи.
	— Как се казвате?
	— Алфонсо Адамус.
	— Името ви е странно. С какво си изкарвате хляба?
	— С търговия.
	— Каква търговия?
	— Бакалска.
	— Къде се намира магазинът ви?
	— В осма част на града.
	— Това е доста далеч оттук. Та, вие казвате, че сте невинен?
	— Мога да ви се закълна за това.
	— Няма да ми се кълнете.
	— Исусе Христе…
	— Как казахте, че се наричате?
	— Алфонсо Адамус.
	— Е, паметта му е добра — помисли инспекторът, — знае всичко, което каза преди малко.
	— Та вие имате машинен завод?
	— Бакалин съм — каза несмело арестуваният.
	— Аха, вече знам. В девета част на града.
	— В осма, моля.
	— Не се оставя да бъде объркан — прошепна стражарят на ухото на инспектора.
	— След като твърдите, че сте невинен, защо бягахте по онази улица?
	— Така съм свикнал. Всъщност в истинския смисъл на думата не съм бягал, само вървях по-бързо и това даде повод за грешно предположение…
	— Вие сте много рафиниран — ядоса се инспекторът, — признайте си, ще ви затворим така и така.
	Инспекторът стана и извика:
	— Как се казвате?
	— Алфонсо Адамус.
	— Не се оставя да бъде объркан — прецени инспекторът и отново седна със сериозно лице.
	— Женен ли сте?
	— Не съм.
	— Защо тогава толкова бързахте за вкъщи, след като не сте женен?
	Арестуваният се притесни.
	— Исках вече да си легна.
	— Нямате деца?
	— Имам две момчета.
	— Как може да имате деца, след като не сте женен? (Аха, тук те хванахме!)
	— Това са децата на моята икономка.
	— Твърде нелепо се извинявате. А къде живеете?
	— В осма част на номер две хиляди триста и двайсет, не, две хиляди триста и трийсет, пардон, сега ще ви кажа, две хиляди триста четирийсет и шест.
	Инспекторът се засмя:
	— Защо направо не кажете милион? Всъщност, защо да се дърпаме с вас? Моля, претърсете го!
	Нещастникът изпразни джобовете си. Часовник, нож, ключ от входа, ключ от апартамента, портфейл, джобно шалче за шапка.
	— Измерете го!
	— 175 см — каза стражарят, придържайки измерващия уред към главата му.
	— Имате ли някакъв особен белег?
	— Нямам.
	— Какви са очите ви?
	— Сини! — рапортува стражарят.
	— Косата ви е кафява.
	— Зъбите са наред, нос среден, уста малка, мустаци кафяви. Така! А сега ми кажете честно защо не си признахте веднага?
	Смутен от това изречение нещастникът едва промълви:
	— Аз, аз въобще не съм признавал…
	— Заведете го в килията — заповяда инспекторът, — сутринта ще се докаже защо този човек така безсрамно лъже…
	Докато го водеха, той крещеше:
	— Няма да мога да преживея този позор! Какво ще си кажат клиентите ми!
	Когато в десет часа сутринта полицейският стражар номер 129 се върна от обиколка, инспекторът му каза:
	— Представете си рафинираността на този човек. Той не само че заради своето разстройство не е могъл да светне този фенер, но името на този безсрамник наистина е точно такова, каквото каза: Алфонсо Адамус, търговец от номер 2346 в осма част. Всички негови данни се оказаха верни. Това не е ли рафинираност от най-висока степен?
