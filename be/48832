D>
	На Луси Туан и Шери Уонг,
	които бяха изворът на моето вдъхновение.
D$


E>
	Тази творба е художествено произведение.
	Описаните имена, персонажи, места и случки са продукт на въображението на автора. Всички изказвания, случки, описания, информация и материали от всякакъв друг вид, съдържащи се в произведението, са само и единствено с цел забавление и не трябва да се разчита на тяхната точност, нито да бъдат правени опити да бъдат възпроизведени, тъй като това може да доведе до наранявания.
E$


>	Пролог

	Гаотона прокара пръсти по дебелото платно, взрян отблизо в едно от най-великите произведения на изкуството, което някога беше виждал. За съжаление, обаче, то беше лъжа.
	— Тази жена е опасна — изсъскаха гласове иззад него. — Това, което прави, е извращение.
	Гаотона обърна платното към оранжево-червените пламъци на огнището и присви очи. Вече беше стар и зрението му не беше същото. „Каква точност“, помисли си, докато проследяваше движенията на четката и опипваше леко пластовете гъста боя. Точно като тази на оригинала.
	Самият той така и нямаше да забележи грешките. Цветчето, което не беше на съвсем точното място. Луната, която беше на един косъм разстояние по-надолу в небето. На специалистите им им беше отнело цели дни задълбочени изследвания, за да успеят да открият несъответствията.
	— Тя е един от най-добрите живи Фалшификатори.
	Гласовете принадлежаха на останалите арбитри — колеги на Гаотона и най-важните бюрократи в цялата империя.
	— Репутацията й се е разпростряла толкова широко, колкото и самата империя. Трябва да я екзекутираме, за да сплашим останалите — продължи един от тях.
	— Не — чу се острият, носов глас на Фрава, председателката на арбитрите. — Прекалено е ценна. Тази жена може да се окаже нашето спасение. Трябва да я използваме.
	„Защо?“, каза си пак наум Гаотона. „Защо някой, способен на такова майсторство, би използвал таланта си, за да фалшифицира чужди картини? Защо не създава собствени произведения? Защо не иска да бъде истински художник?… Трябва да разбера.“
	— Да — продължи Фрава, — тя е крадец и се е заела с един _наистина_ долен занаят. Но аз мога да я контролирам и с помощта на уменията й ще се измъкнем от неприятното положение, в което попаднахме.
	Останалите замърмориха обезпокоени възражения. Жената, за която говореха — Уан Шай-Лу — не беше прост мошеник. Беше много повече. Бе в състояние да промени самата същност на действителността. Това пораждаше още един въпрос: защо изобщо си бе направила труда да се научи да рисува? Не беше ли обикновеното изкуство нищожно в сравнение с мистичните й способности?
	Толкова много въпроси. Гаотона вдигна поглед към останалите от мястото си до огнището. Те наобиколиха бюрото на Фрава съзаклятнически. Дългите им, многоцветни роби блещукаха на светлината на пламъците.
	— Съгласен съм с Фрава — рече Гаотона.
	Останалите погледнаха към него. Намръщените им изражения сякаш внушаваха, че не се вълнуват от неговото мнение, но позите им говореха друго. Уважението, което изпитваха към него, беше потиснато някъде дълбоко в съзнанието им, но не беше забравено.
	— Изпратете да доведат Фалшификаторката — добави Гаотона и се изправи. — Желая да чуя какво има да ни каже. Подозирам, че ще ни е по-трудно да я контролираме, отколкото твърди Фрава, но нямаме избор. Или ще прибегнем до заложбите на тази жена, или ще бъдем принудени да отстъпим властта си над империята.
	Мърморенето стихна. Колко години бяха минали, откакто Фрава и Гаотона бяха успели да постигнат съгласие за каквото и да било, камо ли за нещо толкова спорно, колкото използването на Фалшификаторката?
	Останалите трима арбитри кимнаха един по един.
	— Така да бъде — завърши Фрава меко.


>	Ден
>	2

	Шай заби нокът в един от каменните блокове, от които бе построена килията й. Камъкът поддаде леко. Тя потърка праха между пръстите си. Варовик. Странен материал като за стена на затвор, но го бяха използвали само по част от продължението й — само на тази височина.
	Усмихна се. Варовик. Тази част от стената бе малка и трудна за откриване, но освен ако не грешеше, най-после бе успяла да идентифицира всичките четиридесет и четири вида скала, които бяха използвали, за да построят кръглата яма, в която беше затворена. Шай коленичи до нара с вилица в ръка — бе извила назад всичките й зъбци с изключение на един — и започна да дълбае бележки в един от дървените крака на леглото.
	За да Фалшифицираш нещо, трябва да опознаеш миналото и историята му. Беше почти готова. Но задоволството й се изпари, когато забеляза няколкото знака, които вече бяха издълбани в дървото на светлината на мъждукащата свещ. Те отбелязваха броя на дните, които вече беше прекарала в плен.
	„Толкова малко време“, помисли си. Освен ако не беше объркала нещо в броенето, оставаше само един ден до датата, която бяха определили за публичната й екзекуция.
	Някъде дълбоко в нея, нервите й бяха опънати до скъсване, като струните на музикален инструмент. Един ден. Оставаше й само един ден, за да създаде печат на душата и да избяга. Но не разполагаше с камък на душата, а само с едно грубо парче дърво, и единственият й инструмент за дълбаене беше вилицата.
	Щеше да бъде невероятно трудно. Именно така бяха искали. Тази килия бе създадена специално за себеподобните й — построена от камъни, но не един, а множество различни видове, подредени неравномерно, за да бъдат трудни за Фалшифициране. Бяха донесени от различни каменоломни и имаха различни истории. Като се има предвид колко малко знаеше за тях, щеше да й бъде почти невъзможно да ги Фалшифицира. А и дори да успееше да трансформира скалата, вероятно щеше да се натъкне на някоя друга преграда, която бяха поставили като допълнителна мярка.
	„Нощи!“, помисли си. Ама че положение.
	Завърши бележките и се улови, че се е загледала в извитата вилица. Беше започнала да дълбае дървената дръжка, която бе откъртила от металната част, за да я превърне в грубовато подобие на печат на душата. „Няма да се измъкнеш така, Шай“, каза си. „Трябва ти нещо друго.“
	Беше прекарала шест дни в търсене на друг начин, по който да избяга — да измами стражите, да подкупи някого, да получи дори само следа, по която да се досети за природата и вида на килията си. Но досега нищо не беше…
	Вратите на тъмницата се отвориха далеч над нея.
	Шай скочи на крака и втъкна дръжката на вилицата в колана си, ниско на гърба. Дали не бяха решили да ускорят екзекуцията й?
	По стълбите, които водеха към килията, отекнаха тежки стъпки от ботуши и тя присви очи към новодошлите, които се появиха над главата й. Четирима от тях бяха стражници и придружаваха един мъж с издължени черти и пръсти. Един от Височайшите — расата, която управляваше империята. Робата му в синьо и зелено показваше, че е дребен чиновник, който бе успял да премине тестовете и да бъде назначен на правителствена служба, но не и да се издигне особено високо в йерархията.
	Шай зачака напрегнато.
	Височайшият се наведе, за да я погледне през решетката на тавана. Остана така за миг, след което махна с ръка на стражниците да я отключат.
	— Арбитрите желаят да те разпитат, Фалшификаторке.
	Шай се отдръпна назад, а пазачите отвориха килията и спуснаха вътре стълба. Тя започна да се катери по нея предпазливо. Ако _тя_ решеше да ускори нечия екзекуция, щеше да излъже затворника, че се случва нещо друго, за да не окаже съпротива. Докато я извеждаха от затвора, обаче, не й сложиха окови.
	Ако се съдеше по посоката, в която вървяха, явно наистина я водеха към кабинета на арбитрите. Шай се постара да се овладее. Ново предизвикателство, тогава. Смееше ли да се надява да й се удаде някаква възможност? Не биваше да се оставя да я заловят, но вече нямаше какво да се направи. Беше победена — предадена от императорския шут, макар че смяташе, че може да му има доверие. Той бе заменил нейното копие от Лунния скиптър с оригинала, след което бе изчезнал.
	Чичото на Шай, чичо Уон, я бе научил, че да бъдеш побеждаван е просто част от живота. Независимо колко си добър, винаги има някой по-добър. Ако приемеш тази истина, никога няма да станеш толкова самоуверен, че да допуснеш грешка от небрежност.
	Последния път бе загубила. Този път щеше да спечели. Обърна гръб на раздразнението и яда, задето я бяха хванали, и се превърна в човека, който щеше да съумее да се възползва от този нов шанс — независимо какъв щеше да се окаже. Щеше да преобърне нещата в своя полза и отново да излезе начело.
	И този път нямаше да се бори за богатства, а за собствения си живот.
	Стражниците бяха Изличители — или поне такова беше официалното име, които Височайшите им бяха дали. Някога се наричаха мулла’дили, но народът им се беше слял с множеството на империята толкова отдавна, че малцина още използваха това име. Изличителите бяха висока раса със слабо, но атлетично телосложение и бледа кожа. Косите им бяха почти толкова тъмни, колкото тази на Шай, но техните бяха къдрави, докато нейната падаше права и дълга. Опита се — донякъде успешно — да не се чувства като джудже в сравнение с високите им фигури. Нейният народ — Май-Пон — не се славеше с особено висок ръст.
	— Ти — обърна се тя към Изличителят, който вървеше най-отпред, като се изравни с него. — Помня те.
	Ако се съдеше по грижливо оформената му прическа, младият капитан не носеше шлема си често. Височайшите гледаха с добро око на Изличителите и не беше нечувано някой от тях да бъде удостоен с Въздигане. Този имаше сериозно изражение, сякаш вършеше работата си с голямо желание. Лъсната броня, изрядна чистота. Да, явно смяташе, че в бъдеще го очакват големи неща.
	— Конят — заговори го пак Шай. — Хвърли ме на коня си, след като ме заловиха. Висок, от гюрийски произход, чисто бял. Хубаво животно. Явно разбираш от коне.
	Изличителят продължи да се взира право напред, но прошепна тихо:
	— Ще ми достави истинско удоволствие да те убия, жено.
	„Разкошно“, помисли си Шай, докато влизаха в Имперското крило на двореца. Богато украсените каменни стени бяха наистина разкошни — издържани в древния стил на ламионците, с високи мраморни стълбове, инкрустирани с релефни фигури. Големите урни между стълбовете също бяха създадени като имитации на съдовете, характерни за старата ламионска цивилизация.
	„Всъщност“, напомни си тя, „фракцията на Наследниците още властва, така че…“
	Императорът трябваше да бъде от тази фракция — както и съветът, съставен от петимата арбитри, които всъщност взимаха повечето важни решения. Фракцията им ценеше високо наследството и познанията на древните цивилизации — дори бяха отишли дотам, че да построят наново своето крило от двореца в стар стил. Шай подозираше, че на дъното на всяка от тази „древни“ урни има по един печат на душата, който ги превръща в съвършени копия на известни произведения на тогавашното изкуство.
	Да, Височайшите наричаха дарбите на Шай „неестествени“, но единствената страна на заниманията й, която беше незаконна в техническия смисъл на думата, беше създаването на Фалшификации, с които да промени жив човек. Фалшифицирането на предмети тихомълком беше позволено и дори често използвано в империята, стига Фалшификаторът да бъде държан изкъсо. Ако някой преобърнеше една от урните и махнеше печата от дъното й, предметът щеше да се превърне в обикновен глинен съд без никакви украси.
	Изличителите я отведоха пред една инкрустирана със злато врата. Когато се отвори, тя успя да зърне за секунда червения печат на душата върху вътрешния й долен ъгъл. Той я превръщаше в съвършена имитация на някаква друга врата, съществувала в миналото. Стражниците я въведоха в уютното помещение, в което тихо припукваше огнище, и което бе обзаведено с дебели килими и мебели от тъмно дърво. „Ловна хижа от пети век“, предположи тя.
	И петимата арбитри от Фракцията на Наследниците чакаха вътре. Трима от тях — две жени и един мъж — седяха в кресла с високи облегалки близо до огъня. Една друга жена се бе настанила зад бюрото, поставено точно до вратата: Фрава, най-старшата сред арбитрите от тази Фракция, и вероятно най-влиятелната личност в цялата империя — с изключение на самия император Ашраван. Прошарената й коса бе сплетена на дълга плитка с червени и златни панделки; надиплената й роба имаше същия златист оттенък. Шай отдавна се чудеше как да обере тази жена, тъй като едно от задълженията на Фрава — измежду многото други — беше да управлява Имперската галерия. Имаше кабинет точно до самата сграда.
	Преди да влезе Шай, Фрава явно бе спорила с Гаотона — застаряващия мъжки Височайш, застанал до бюрото. Той се изправи в цялата си височина и хвана ръце зад гърба си в поза, която говореше, че размишлява. Той бе най-старият от арбитрите, които все още бяха на власт. Твърдяха, че думата му има най-малка тежест от всички, тъй като не се радва на благоразположението на императора.
	И двамата млъкнаха, когато Шай влезе. Впериха очи в нея, сякаш бе котка, която току-що е преобърнала някоя ценна ваза. На Шай й се дощя да беше успяла някак да опази очилата си, но положи усилия да не присвива очи пред тях; трябваше да изглежда колкото може по-внушително.
	— Уан Шай-Лу — започна Фрава и се пресегна да вземе един лист хартия от бюрото. — Има доста внушителен списък престъпления, приписани на името ви.
	„Начинът, по който го казва…“, замисли се Шай. Каква игра играеше тази жена? „Иска нещо от мен“, реши Фалшификаторката. „Това е единственото възможно обяснение, задето е поискала да ме доведат.“
	Възможността започна да се разкрива пред очите й.
	— Присвояване на самоличността на благородничка от висок ранг — продължи Фрава, — влизане с взлом в Имперската галерия на двореца, пренаписване на собствената душа и, разбира се, опит за кражба на Лунния скиптър. Наистина ли предполагахте, че няма да разпознаем една проста фалшификация на предмет от толкова голямо значение за империята?
	„Явно не сте“, помисли си Шай, „щом Шутът наистина е успял да изчезне с оригинала.“ Почувства лека тръпка на задоволство, когато си припомни, че в момента фалшификатът й заемаше почетното място на Лунния скиптър в Имперската галерия.
	— Ами това? — попита Фрава и махна с дългите си пръсти към един от Изличителите, за да донесе нещо от отсрещната страна на помещението.
	Стражникът постави картината на бюрото. Шедьовърът на Хан Шу-Жен „Лилия в лятно езеро“.
	— Открихме това в стаята, която бяхте наела в странноприемницата — каза Фрава и потупа с пръсти по платното. — Копие на произведение, което притежавам лично аз — една от най-известните творби в империята. Според оценката на нашите специалисти, вашата фалшификация е, меко казано, аматьорска.
	Шай срещна погледа на жената.
	— Кажете ми защо сте създала това копие — подкани я Фрава, като се наведе напред. — Явно сте възнамерявала да го замените за оригинала, който се намира в кабинета ми до Имперската галерия. Но същевременно, основната ви цел е била самият Лунен скиптър. Защо сте поискала да откраднете и картината? От алчност?
	— Чичо ми Уон — отговори Шай — ми е казвал, че човек винаги трябва да има резервен план. Нямаше как да бъда сигурна, че скиптърът изобщо ще бъде изложен в галерията.
	— А… — отвърна Фрава и придоби почти майчинско изражение, макар че в него се четеше и дълбока, зле прикрита ненавист, както и снизхождение. — Както повечето затворници, и вие поискахте арбитрите да се намесят и да преразгледат смъртната ви присъда. Реших да удовлетворя молбата ви почти като мой личен каприз — любопитно ми бе да разбера защо сте създала тази картина.
	Тя поклати глава и продължи:
	— Но просто не е възможно наистина да вярвате, че ще ви освободим, дете мое. След такива прегрешения? Намирате се в извънмерно неблагоприятно за вас положение, а нашата милост все пак има граници…
	Шай хвърли поглед към другите арбитри. Онези, които седяха до огнището, привидно не обръщаха внимание на случващото се, но не говореха помежду си. Слушаха. „Нещо не е наред“, помисли си Шай. „Разтревожени са.“
	Гаотона продължаваше да стои на същото място, леко встрани от нея. Изучаваше я с очи, в които не можеше да се разчете никаква емоция.
	Поведението на Фрава напомняше на някой възрастен, принуден да сгълчи непослушно дете. Недоизказаният край на думите й пък целеше да породи у Шай надеждата да бъде помилвана. А съчетанието между двете бе предназначено да я направи по-податлива и готова да се съгласи на всякакви условия срещу обещанието за свобода.
	„Каква възможност, наистина…“
	Беше време да вземе нещата в свои ръце.
	— Искате нещо от мен — заговори тя. — Готова съм да обсъдим евентуалния ми хонорар.
	— _Хонорар?_ — възкликна Фрава. — Момиче, та вашата екзекуция е само на една нощ разстояние! Ако наистина искахме нещо от вас, щяхме да ви заплатим с живота ви.
	— Животът ми принадлежи само на мен — възрази Шай. — И то — от дни насам.
	— О, много ви се моля — отвърна Фрава. — Бяхте заключена в килията за Фалшификатори, построена от тридесет различни вида камък.
	— По-точно — четиридесет и четири.
	Гаотона вдигна вежда с одобрително изражение.
	„Нощи! Добре, че сметките ми излязоха точни…“
	Шай се обърна към Гаотона:
	— Помислихте си, че няма да разпозная воденичния камък, нали? Как ли не. Та аз съм Фалшификатор. Усвоих пълната класификация на видовете скали още през първата ми година на обучение. Онзи къс явно е бил взет от каменоломната в Лайос.
	Фрава отвори уста, за да я прекъсне. На устните й играеше лека усмивка.
	— Да, зная за плочите от ралкалест, неподправимия метал, които са скрити зад каменната стена на килията ми — увери ги Шай, без да издава, че това е само догадка. — Стената е пъзел, създаден с цел да ме разсее. Никой не би направил _наистина_ килия от скали като варовик, защото някой затворник би могъл да се откаже от Фалшифицирането и да се опита да се измъкне, като просто издълбае дупка през него. Построили сте вътрешната стена, но после сте я подсилили и с плочи ралкалест, за да предотвратите евентуално бягство.
	Фрава затвори уста рязко.
	— Проблемът с ралкалеста, обаче — продължи Шай, — е, че не е особено устойчив метал. Е, да — решетката на покрива на килията ми беше доста здрава и нямаше да мога да се измъкна оттам. Но една тънка метална плоча? Смехотворно. Чували ли сте за антрацит?
	Фрава се намръщи.
	— Скала, която гори — отговори Гаотона.
	— Дадохте ми свещ — каза Шай, пресегна се с една ръка към колана на гърба си и метна самоделния, дървен печат на душата на бюрото. — Трябваше само да Фалшифицирам стената и да убедя камъните, че са антрацит — което не бе особено трудна задача, след като вече знаех за четиридесетте и четири вида скали. После можех да ги изгоря, а това щеше да разтопи плочите зад тях.
	Шай дръпна един стол, седна пред бюрото и се облегна удобно. Дочу иззад гърба си тихото изръмжаване на капитана на Изличителите, но Фрава сви устни в тънка линия и не каза нищо. Шай се отпусна и прошепна нечута молитва към Незнайния Бог.
	Нощи! Изглежда наистина се бяха хванали. Беше се уплашила, че някой от тях може да знае достатъчно за Фалшифицирането, за да улови лъжата й.
	— Щях да избягам тази вечер — рече Шай, — но явно задачата, която имате предвид, е нещо наистина важно — щом сте готови да прибегнете до услугите на такъв пропаднал човек като мен. И така, стигаме до въпроса за възнаграждението ми.
	— А мога и да наредя да ви екзекутират — отвърна Фрава. — Още сега. Тук.
	— Но няма, нали?
	Фрава стисна челюсти.
	— Предупредих ви, че ще ви бъде трудно да я манипулирате — обърна се Гаотона към Фрава.
	Шай виждаше, че го е впечатлила. Но едновременно с това, в очите му се четеше… тъга? Правилно ли бе разпознала чувството? Да чете израженията на възрастния мъж й беше също толкова трудно, колкото да чете книга на свордски.
	Фрава вдигна пръст и замахна с него встрани. Един прислужник се приближи, понесъл малка кутия, тапицирана с плат. Сърцето на Шай подскочи при вида й.
	Мъжът отвори закопчалките с изщракване и вдигна капака. Вътрешността на кутията имаше мека подплата с пет вдлъбнатини, в които да бъде поставен по един печат на душата. Всеки от цилиндричните, каменни печати беше дълъг колкото пръст и широк колкото мъжки палец. Подвързаният с кожа тефтер, положен на определеното му място над тях, бе износен от дългата употреба. Шай вдиша дълбоко и усети полъха на познатия аромат.
	Бяха наречени Отражения на Същността — най-мощният вид печати на душата. Всяко Отражение на същността хармонираше с конкретен човек и бе предназначено да пренапише историята, личността и душата му за известно време. Тези пет Отражения бяха свързани с Шай.
	— Петте печата, с които може да бъде пренаписана една душа — рече Фрава. — Всеки един от тях е противоестествено и незаконно извращение. Щяха да бъдат унищожени този следобед. Дори да бяхте избягала, щяхте да останете без тях. А колко време отнема да бъде създаден един?
	— Години — прошепна Шай.
	Нямаше други копия. Бележките и диаграмите бяха прекалено опасни, за да бъдат запазени — дори на някое тайно място, — понеже биха разкрили на останалите прекалено много лични неща за притежателя им. Тя никога не изпускаше Отраженията на Същността от поглед — освен в редките случаи, когато успяваха да й ги отнемат.
	— Ще ги приемете ли като заплащане? — попита Фрава през присвитите си от отвращение устни, сякаш говореше за някое ястие от слуз и разложена плът.
	— Да.
	Фрава кимна и прислужникът затвори кутията с тихо хлопване.
	— Нека ви покажа какво се очаква от вас, тогава.

	* * *

	Шай никога не се беше срещала с император, камо ли да го беше щипала по лицето.
	Император Ашраван на Осемдесетте Слънца — четиридесет и деветият господар на Империята на Розата — не реагира на побутванията на Шай. Продължи да се взира напред с невиждащ поглед. Закръглените му бузи имаха лека, здрава розовина, но изражението на лицето му бе напълно безжизнено.
	— Какво му се е случило? — попита Шай и се изправи пак.
	Леглото на императора, до което беше застанала, беше изработено в древен ламионски стил, с табла, оформена като феникс, устремен към небето. Бе виждала рисунка на същата табла в една книга; вероятно бяха я използвали като основа на Фалшификацията.
	— Наемни убийци — отговори арбитър Гаотона.
	Стоеше от другата страна на постелята, а до него имаше и двама хирурзи. Единственият Изличител, допуснат в помещението, бе предводителят им — капитан Зу.
	— Убийците нахлуха преди две нощи и нападнаха императора и съпругата му. Тя бе убита на място, а императорът бе улучен с арбалет в главата.
	— Независимо от което — отбеляза Шай, — изглежда забележително добре.
	— Запозната ли сте с Преотпечатването? — попита Гаотона.
	— Бегло — отговори тя.
	Народът й го наричаше „Фалшификация на плътта“. С нейна помощ, един наистина способен хирург бе в състояние да Фалшифицира нечие тяло така, че да отстрани раните и белезите му. За целта се изискваха усилени, задълбочени изследвания. Фалшификаторът трябваше да познава всяко едно мускулче, всяка вена и сухожилие, за да успее да излекува пациента си правилно.
	Преотпечатването беше една от малкото области на Фалшифицирането, в които Шай не бе имала възможността да се усъвършенства. Ако нещо се объркаше по време на създаването на някоя обикновена имитация, щеше да се получи просто произведение с лоши естетически качества. Ако обаче се объркаше нещо по време на Фалшификация на плътта, това означаваше нечия смърт.
	— Разполагаме с най-добрите Преотпечатели в света — заяви Фрава, като пристъпи към долния край на леглото с ръце, хванати зад гърба. — Погрижиха се за императора скоро след опита за покушение. Раната на главата му е излекувана, но…
	— Но умът му не е? — предположи Шай и махна пак с ръка пред лицето на мъжа. — Не ми звучи като да са се справили особено добре.
	Един от хирурзите прочисти гърло. Бе извънредно дребен мъж с уши, щръкнали от двете страни на главата като капаци на прозорци, отворени широко в някой слънчев ден.
	— Преотпечатването поправя щетите на тялото и го възражда отново. Но това е почти като да замениш изгорелите страници на някоя книга с нова хартия. Да, предметът отново изглежда по същия начин и нито една негова част не липсва. Но буквите… Буквите са изчезнали. Благодарение на нас, императорът има нов мозък. Просто е празен.
	— Хм — изсумтя Шай. — Открихте ли кой се е опитал да го убие?
	Петимата арбитри се спогледаха. Да, знаеха.
	— Не сме сигурни — каза Гаотона.
	— Или с други думи — уточни Шай, — знаете кой е бил, но не разполагате с достатъчно доказателства, за да отправите официално обвинение. Което означава, че е била една от другите фракции в съда, нали така?
	Гаотона въздъхна.
	— Фракцията на Славата.
	Шай подсвирна тихо. Но в това наистина имаше логика. Ако императорът умреше, щеше да бъде силно вероятно Фракцията на Славата да успее да издигне негов наследник от своите редици. Четиридесетгодишният император Ашраван беше млад — или поне според стандартите на Височайшите. Очакваше се да властва още петдесет години.
	Ако издигнеха нов император, петимата арбитри, които се намираха пред нея, щяха да загубят длъжностите си — което пък, в съответствие с политическото устройство на империята, щеше да бъде равнозначно на огромно понижение в ранга им. Щяха да се превърнат от едни от най-влиятелните хора в света в членове на една от най-нископоставените от осемдесетте фракции в империята.
	— Убийците не оживяха след нападението — обясни Фрава. — Фракцията на Славата още не знае дали планът им е успял, или не. Ти ще замениш душата на императора с…
	Тя си пое дълбоко дъх, преди да довърши:
	— С Фалшификация.
	„Полудели са“, каза си Шай. Дори да фалшифицираш собствената си душа бе достатъчно трудно — и то без да се налага да започваш от самото начало.
	Арбитрите нямаха представа какво искат от нея. Естествено, че нямаха. Ненавиждаха Фалшифицирането — или поне така твърдяха. Вървяха по Фалшифицирани плочки, подминаваха идеални копия на древни вази и бяха заповядали на хирурзите си да поправят тялото на императора, но не наричаха нито едно от тези неща „Фалшификация“ на глас.
	Фалшификацията на душата — ето това смятаха за извращение. Което означаваше, че Шай наистина бе единственият избор, който имаха. Никой от официалните служители на правителството не би бил способен на такова нещо. Вероятно дори тя самата не би била.
	— Можете ли да го направите? — попита я Гаотона.
	„Представа си нямам“, отговори тя наум, но на глас каза:
	— Да.
	— Ще трябва да бъде абсолютно точна Фалшификация — намеси се Фрава със строг глас. — Ако от Фракцията на Славата успеят да се досетят за онова, което сме сторили, ще се възползват от шанса да ни спрат. Императорът не бива да се държи неестествено.
	— Казах, че мога да го направя — отвърна Шай. — Но ще бъде трудно. Ще ми е необходима много информация за Ашраван и живота му — всичко, което успеете да изнамерите. Официалните исторически летописи са подходящи като начало, но са прекалено сухи и ограничени. Ще трябва да проведа задълбочени разговори и да обменя писма с онези, които са го познавали най-добре — прислужници, приятели, членове на семейството. Водел ли е дневник?
	— Да — потвърди Гаотона.
	— Отлично.
	— Това са запечатани документи — намеси се един от другите арбитри. — Той нареди да бъдат унищожени…
	Всички в стаята се обърнаха към него. Той преглътна тежко и сведе поглед.
	— Ще получите всичко, което ви е необходимо — заяви Фрава.
	— Ще имам нужда и от някой, на когото бих могла да опитвам Фалшификациите си — уточни Шай. — Да ги изпробвам предварително. Трябва да е Височайш, мъж, да е прекарал много време около императора и да го е познавал добре. Това ще ми помогне да се ориентирам дали съм възпроизвела характера му правилно.
	Нощи! До това щеше да опре след доста време. Първата й грижа щеше да бъде да изработи печат, който изобщо да успее да хване… Това щеше да бъде първата стъпка. И далеч не беше уверена, че ще се получи.
	— И, разбира се, ще ми трябва камък на душата.
	Фрава скръсти ръце и впери поглед в нея.
	— Няма как да очаквате, че ще мога да го направя без камък на душата — каза Шай сухо. — Ако ми се наложи, мога да издялкам печата и от дърво, но задачата, която ми поставяте, и без това е достатъчно трудна. Камък на душата. И то — в големи количества.
	— Добре тогава — съгласи се Фрава. — Но ще бъдете под наблюдение през целите три месеца. Под близко наблюдение.
	— Три _месеца_? — възкликна Шай. — По груби сметки, това ще ми отнеме поне две години.
	— Имате сто дни — каза Фрава. — Всъщност вече са деветдесет и осем.
	„Невъзможно“, помисли си Шай.
	— Официалното обяснение за отсъствието на императора през последните два дни е, че е в траур по повод смъртта на жена си — обясни една друга арбитър. — От Фракцията на Славата ще предположат, че се мъчим да си осигурим колкото можем повече време след смъртта му. След като стоте дни усамотение изтекат, ще настояват Ашраван да се яви в съда. И ако не го направи, с нас е свършено.
	„Както и с теб“, подсказваше тонът й.
	— Ще ми трябва злато — заяви Шай. — Удвоете онова, което сте си мислели, че ще поискам, и това ще бъде моето заплащане. Ще напусна тази страна богата.
	— Имаш го — увери я Фрава.
	„Прекалено лесно се съгласи“, каза си Шай. Просто прекрасно. Смятаха да я убият, след като приключи със задачата си.
	Е, това означаваше, че разполага с деветдесет и осем дни да намери начин да избяга.
	— Донесете ми летописите — каза им. — Ще ми трябва място, където да работя, достатъчно материали и всички вещи, които ми взехте.
	Вдигна пръст, преди да са успели да възразят, и продължи:
	— Не Белезите на Същините. Но всичко останало — да. Няма да работя три месеца, облечена в същите дрехи, които носех в затвора. И като се замисля — трябва ми и вана. Веднага.


>	Ден
>	3

	На следващия ден, Шай — изкъпана, нахранена и отпочинала за пръв път, откакто я бяха заловили, — дочу как на вратата се почуква.
	Бяха й дали собствена стая. Беше мъничка — вероятно най-мизерната в целия дворец — и миришеше леко на мухъл. Бяха оставили стражници, които да я пазят през цялата нощ, разбира се, а и се намираше — доколкото можеше да прецени според онова, което си спомняше за огромната постройка — в едно от най-малко посещаваните крила; използваха го преди всичко като склад.
	И все пак беше по-добре от килия. Макар и само малко.
	Когато чу почукването, тя вдигна глава от старата маса от кедрово дърво, която изучаваше внимателно. Вероятно не бе виждала парцал от преди Шай да се появи на белия свят. Един от пазачите отвори вратата и отстъпи встрани, за да влезе застаряващият арбитър, Гаотона. Носеше кутия — две педи дълга и няколко сантиметра дълбока.
	Шай се завтече бързо към него, с което си спечели предупредителния поглед на капитан Зу, застанал плътно до арбитъра.
	— Стойте на разстояние от негова светлост — изръмжа той.
	— Иначе какво? — попита Шай и взе кутията. — Ще ме намушкаш ли?
	— Някой ден ще ми достави истинско удоволствие да…
	— Да, да — каза Шай, пристъпи обратно към масата и отвори капака на кутията.
	Вътре имаше осемнадесет печата на душата, с гладки, празни клишета. При вида им усети дълбок трепет. Вдигна един и го разгледа внимателно.
	Бяха й върнали очилата, затова вече не й се налагаше да примижава. Освен това носеше облекло, доста по-подобаващо от онази опърпана рокля — права, червена пола до средата на прасеца и блуза с копчета. Височайшите вероятно щяха да сметнат дрехите й за старомодни — в момента сред тяхната общност бяха модерни робите и увитите рокли в древен стил. На Шай, обаче, й се струваха прекалено мрачни. Под блузата си носеше тясна памучна тениска, а под полата — клин. Никога не се знаеше кога ще й се наложи да захвърли горния пласт дрехи, за да не могат да я разпознаят по тях.
	— Камъкът е хубав — каза тя, все още загледана в печата в ръката си.
	Извади едно от длетата, чиито връх беше почти толкова тънък, колкото игла, и започна да човърка печата. Този камък на душата _наистина_ беше много хубав. Дълбаеше се лесно и точно. Камъкът на душата беше мек почти колкото тебешир, но не се трошеше на люспи като него. Можеше да бъде издълбан изключително прецизно, след което да бъде втвърден на огън, с белег на върха, и това щеше да го направи здрав колкото кварц. Единственият начин да се изработи по-хубав печат би било да бъде издълбан направо от кристала, но това беше невероятно трудно.
	Бяха й осигурили и яркочервено мастило от сепия, смесено с малко восък. Всеки вид свежо, органично мастило щеше да й свърши работа — макар че с мастилата от животни се получаваше по-добре, отколкото с тези от растения.
	— Тази ваза… От коридора отвън ли я откраднахте? — намръщи се Гаотона към предмета, поставен в ъгъла на тясната стая.
	Бе я грабнала на връщане от банята си. Един от стражниците се беше опитал да я спре, но Шай бе успяла да го убеди, че няма да бъде проблем. Сега той се червеше от срам.
	— Бях любопитна да науча повече за способностите на вашите Фалшификатори — обясни Шай, остави инструментите си и качи вазата на масата.
	Когато я обърна на една страна, на дъното й се показа червеният печат, поставен върху глината.
	Печатите на Фалшификаторите се откриваха лесно. Те не просто оставяха мастило по повърхността на предмета, но и потъваха направо _в него_, с което отпечатваха вдлъбната плетеница от червени мисли. Ръбът на кръглия печат също беше червен, но леко издигнат.
	По изработката и изображенията на нечий печат можеше да се разбере много за личността му. Този печат, например, бе някак си стерилен. В него нямаше истинско изкуство и това контрастираше с изящните украси и деликатната красота на самата ваза. Шай бе чувала, че Фракцията на Наследниците разполага с групи полуобучени Фалшификатори, които Фалшифицираха наизуст по вече готови модели и създаваха изделията си също така автоматично, както работниците в някоя фабрика за обувки.
	— Нашите служители _не са_ Фалшификатори — поправи я Гаотона. — Не използваме тази дума за тях. Наричаме ги Запомнители.
	— Едно и също нещо.
	— Те никога не докосват душата — възрази Гаотона строго. — Освен това, тук става въпрос за възраждане и честване на миналото, а не за измама, с която да печелим пари от хората. Тези произведения служат да напомнят на народа ни за наследството му и да му помагат да го разбере по-добре.
	Шай вдигна вежда, хвана чука и длетото си и ги стовари под ъгъл в издигнатия ръб на печата. В първия миг, той не поддаде — у него бе вложена _сила_, която се опитваше да го задържи на място, — но ударът й успя да го отдели и останалата част от него изскочи от мястото си — просто мастило, вече загубило качествата си.
	Цветовете на вазата мигом избледняха и се превърнаха в мишосиво. Формата също се промени. Печатите на душата променяха не само външния вид на предмета, но и пренаписваха неговата история. Без печата, тази ваза беше наистина ужасна. Онзи, който я беше скалъпил, явно не се беше интересувал от крайния резултат. Вероятно бе знаел, че е предназначена за Фалшификация. Шай поклати глава и продължи да работи върху недовършения печат на душата. Не беше за императора — ни най-малко не беше готова за тази стъпка, — но дялкането й помагаше да мисли.
	Гаотона направи жест към стражниците, за да ги отпрати — всички, освен Зу, който остана до него.
	— Поставяте ни пред труден за разрешение проблем, Фалшификаторке — каза Гаотона, щом другите двама пазача излязоха.
	Отиде и седна на един от двата разклатени дървени стола. Цялата мебелировка на стаята се състоеше от едно скърцащо легло, древната маса и сандъка с вещите й. Имаше един-единствен прозорец с крива рамка, през който проникваше лек ветрец. Дори стените бяха целите напукани.
	— Проблем? — повтори Шай въпросително и вдигна печата пред очите си, за да го разгледа по-отблизо. — Какъв проблем?
	— Вие сте си Фалшификатор. Затова не може да ви се има достатъчно доверие да бъдете оставена без надзор. Ще се опитате да избягате в мига, в който се сетите за подходящ метод.
	— Значи просто ще оставите стражници да пазят в стаята — каза Шай и издълба още малко от камъка.
	— Простете, но се съмнявам, че ще ви отнеме дълго време да ги изнудите, подкупите или заплашите.
	Зу застина на мястото си.
	— Не исках да ви обидя, капитане — допълни Гаотона. — Имам огромно доверие на вас и хората ви, но тук си имаме работа с майстор на лъжите, измамите и кражбите. Дори най-добрите ви стражници ще омекнат като глина в ръцете й, рано или късно.
	— Благодаря — откликна Шай.
	— Това _не беше_ комплимент. Вие и подобните вам покварявате всичко, което докоснете. Не исках да ви оставям под надзора на смъртни пазачи и за един ден. Доколкото мога да съдя по онова, което зная за вас, бихте могла да измамите и самите богове.
	Тя продължи да работи.
	— Нямам доверие и на оковите да ви удържат — продължи Гаотона тихо, — тъй като се видяхме принудени да ви осигурим камък на душата, за да можете да… изпълните задачата си. Ще ги превърнете в сапун и ще изчезнете със смях в нощта.
	Това твърдение, разбира се, издаваше пълно невежество относно същността на Фалшификацията. Фалшификатът трябваше да бъде правдоподобен — вероятен, — иначе нямаше да проработи. А кой би изработил вериги от сапун? Нелепа идея.
	Онова, което _можеше_ да направи, обаче, беше да открие произхода и състава на веригата, след което да пренапише едното или другото. Можеше да Фалшифицира миналото й така, че една от брънките да е била отлята неправилно, което би й осигурило слабо място, което да може да счупи. Дори ако не успееше да открие точната история на веригата, можеше да успее да избяга — един несъвършен печат не би действал дълго, но щяха да й бъдат достатъчни няколко секунди, за да строши брънката с чука.
	Можеха да направят верига от ралкалест, неподправимия метал, но това само би забавило бягството й. С достатъчно количество време и камък на душата, щеше да открие как да се справи. Можеше да фалшифицира стената така, че на мястото, където е закрепена веригата й, да има пукнатина, която да поддаде лесно, и по този начин да я издърпа от нея. Можеше да фалшифицира тавана така, че да има някой недобре закрепен скален блок, след което да го остави да падне и да счупи брънките от неустойчив ралкалест.
	Но не искаше да прибягва до толкова крайни неща, освен ако не се наложеше.
	— Не виждам защо да се безпокоите за мен — каза, без да спира да работи. — Заинтригувана съм от начинанието ни, а и ми обещахте доста голямо богатство. Това е достатъчно, за да ме задържи тук. Не забравяйте, че можех да избягам от предишната си килия, ако бях пожелала.
	— А, да — отговори Гаотона. — Тъмницата, където щяхте да използвате Фалшификация, за да пробиете стената. Исках да ви попитам, от чисто любопитство — изучавала ли сте задълбочено антрацита? Скалата, в която твърдяхте, че ще превърнете блоковете от стената? Защото доколкото си спомням аз, тя много трудно може да бъде запалена.
	„Този е по-умен, отколкото останалите смятат“, помисли си Шай.
	Пламъкът на една свещ трудно би подпалил къс антрацит — на теория, тази скала гореше на такава температура, но да бъде нагрято достатъчно цялото парче щеше да бъде много трудно.
	— Бях напълно способна да създам подходящи за горене условия с помощта на дървото, от което беше направен нара, и няколко камъка, които да превърна във въглен.
	— Без пещ? — попита Гаотона с леко насмешлив тон. — И без духало? Но не е в това въпросът. Кажете ми, как смятахте да оцелеете в една килия, чиято стена гори с над хиляда градуса? Нямаше ли да се изчерпи всичкият кислород заради огъня? Но да, разбира се — бихте могла да превърнете чаршафите от леглото в някаква изолация — от стъкло, може би, — и да си направите защитна броня от тях.
	Шай продължи да дялка, вече обзета от неудобство. Начинът, по който го каза… Да, ясно му беше, че е нямало как да направи нещата, за които говореше. Повечето от Височайшите бяха напълно невежи по въпросите на Фалшификацията и този мъж определено също не знаеше кой знае колко — но явно достатъчно, за да не вярва, че е могла да избяга така, както им беше казала. В думите й бе имало толкова истина, колкото и в идеята, че чаршафите могат да се превърнат в стъкло.
	Освен всичко това, щеше да й бъде много трудно да превърне цяла стена в друг вид скала. Щеше да се наложи да променя твърде много неща — да пренапише историята така, че каменоломните на всеки от видовете скала да са били близо до антрацитни залежи и във всеки от случаите работниците да са взели блок от запалимия материал по погрешка. Това беше огромно насилване на възможното, почти до самия му предел — особено като се има предвид, че нямаше необходимите задълбочени знания за всяка от въпросните каменоломни.
	Правдоподобността бе ключът към всяка фалшификация — била тя магическа или не. Носеха се мълви за Фалшификатори, които били успели да превърнат оловото в злато. Не разбираха, че обратното е далеч, далеч по-лесно. Да се измисли история на кюлче злато, която да включва как някой е добавил в него оловни примеси… е, това беше една наистина правдоподобна лъжа. Обратното обаче беше толкова невероятно, че действието на печата за трансформация щеше да изчезне след съвсем кратко време.
	— Впечатлявате ме, ваша светлост — продума най-после Шай. — Мислите като Фалшификатор.
	Гаотона придоби кисело изражение.
	— А това — уточни тя — _беше_ комплимент.
	— Аз ценя истината, жено. Не Фалшификацията.
	Изгледа я като кръстник, разочарован от кръщелницата си, и продължи:
	— Виждал съм изделията, създадени от ръцете ви. Онова копие на картината… беше _забележително_. И все пак сте го създала в името на една лъжа. На какви ли велики дела бихте била способна, ако се съсредоточахте върху честния труд и красотата, вместо върху богатствата и измамите?
	— Нещата, които създавам, _са_ велики произведения.
	— Не. Вие копирате чуждите велики произведения. Постиженията ви са великолепни в чисто техническо отношение, но им липсва каквато и да била одухотвореност.
	Мускулите на ръцете й се сковаха така, че едва не подхлъзна длетото по погрешно място в камъка. Как _смееше_? Да я заплашва със смърт беше едно, но да обижда изкуството й? Караше я да звучи като… като някой от онези Фалшификатори, подредени по дължината на конвейера, за да произвеждат ваза след ваза механично като машини!
	Успокои се, макар и с усилие, след което лепна на лицето си широка усмивка. Леля й Сол веднъж я беше посъветвала да се усмихва на най-лошите обиди и да отвръща жестоко на дребните. По този начин никой нямаше да разбере какво всъщност се крие в сърцето й.
	— И _как_, тогава, ще успеете да решите проблема, който представлявам? — попита тя. — Вече стигнахме до извода, че съм едно от най-мерзките изчадия, които някога са пропълзявали през коридорите на този дворец. Не можете да ми сложите окови и не можете да се доверите на собствените си войници да ме пазят.
	— Е — отговори Гаотона, — смятам да идвам и да наблюдавам работата ви лично колкото е възможно по-често.
	Шай би предпочела Фрава — тя изглеждаше доста по-лесна за манипулиране, — но и така можеше да се оправи.
	— Щом желаете — отговори. — Повечето неща ще бъдат доста скучни за някой, който не е запознат с принципите на Фалшификацията.
	— Без значение е дали ще ми бъде интересно — отговори Гаотона и махна с длан към капитана. — Капитан Зу ще ме пази, докато съм тук. Той е единственият Изличител, който е запознат със състоянието на императора, както и с плана ни. През останалото време ще те пазят други стражници, а ти _няма_ да им споделяш каквото и да било за задачата си. Не желаем да плъзват слухове.
	— Няма защо да се тревожите, че ще проговоря — отвърна Шай, този път напълно откровено. — Колкото повече хора знаят за една Фалшификация, толкова по-вероятно е тя да се провали.
	„Освен това“, добави наум, „ако кажа на стражниците, вие със сигурност ще ги екзекутирате, за да запазите тайните си.“ Не харесваше Изличителите, но харесваше империята още по-малко — а и пазачите бяха просто вид роби, в края на краищата. Нямаше намерения да става причина за нечия ненужна смърт.
	— Отлично — заяви Гаотона. — Вторият метод, с който ще си осигурим вашата… отдаденост на проекта, се намира извън стените на двореца. Ако обичате, капитане.
	Зу отвори вратата. Между стражниците се бе изправил един закачулен силует. Той пристъпи в стаята. Походката му бе лека, но някак неестествена. След като Зу затвори вратата след него, мъжът свали качулката си и разкри под нея млечнобяла кожа и червени очи.
	Шай изсъска тихо през зъби.
	— А наричате онова, което _аз_ правя, „извращение“?
	Гаотона не й обърна внимание, а се изправи от стола да посрещне новодошлия.
	— Кажи й.
	Новодошлият положи дългите си бледи пръсти на вратата и я разгледа внимателно.
	— Ще поставя руната тук — произнесе той с тежък акцент. — Ако напусне помещението по каквато и да било причина или се опита да измени нещо в руната на вратата, ще разбера. И любимците ми ще я открият.
	Шай потрепери и впери ядосан поглед в Гаотона.
	— Кръвноотпечатващ. Поканили сте Кръвноотпечатващ в двореца си?
	— Този успя да ни докаже, че може да ни бъде от полза — каза Гаотона. — Лоялен е, пък и дискретен. А освен това — много ефикасен. Има… моменти, в които става необходимо да прибегнеш до помощта на тъмнината в името на победата над една по-страшна тъмнина.
	Кръвноотпечатващият извади нещо от робата си, а Шай отново просъска. Груб печат на душата, издялкан от кост. „Любимците“ му също трябваше да са от кост — Фалшификации на човешки същества, създадени от скелети на мъртъвци.
	Кръвноотпечатващият извърна поглед към нея.
	Шай отстъпи назад.
	— Няма начин да очаквате, че…
	Зу я хвана за ръцете. Нощи! Ама че беше силен. Усети, че изпада в паника. Белезите на Същността! Имаше нужда от тях! С тяхна помощ можеше да се бие, да се освободи, да избяга…
	Зу я поряза с меча по задната част на ръката. Едва усети плитката рана, но започна да се съпротивлява на хватката му. Кръвноотпечатващият пристъпи напред и потопи отвратителния инструмент в кръвта й. След това се обърна и притисна печата в средата на вратата.
	Когато отдръпна пръстите си, на дървото вече се виждаше мекото сияние на червения отпечатък. Имаше формата на око. В мига, в който докосна вратата, Шай усети остра болка в ръката — там, където я бяха порязали.
	Пое си рязко дъх. Очите й се разшириха. Никога преди не се бяха _осмелявали_ да сторят такова нещо с нея. Почти предпочиташе да я бяха екзекутирали! Почти предпочиташе да…
	„Овладей се“, заповяда си тя твърдо. „Бъди някой, който би могъл да се справи с това.“
	Пое си дълбоко дъх и се остави да се превърне в друг човек. Имитация на самата нея — но такава, каквато бе способна да запази хладнокръвие дори в такова положение. Беше съвсем груба фалшификация, просто умствен фокус — но проработи.
	Отърси се от ръцете на Зу, след което спокойно пое кърпичката, която Гаотона й протягаше. Впери поглед в Кръвноотпечатващия, докато болката в ръката й утихваше. Той й се усмихна с бели, полупрозрачни устни, които й напомняха на кожата на някоя личинка. След това кимна на Гаотона, сложи пак качулката си и излезе от стаята, като затвори вратата след себе си.
	Шай си наложи да диша равномерно, за да се успокои напълно. Нямаше нищо сложно в онова, което Кръвноотпечатващият беше направил. Той и подобните му не се славеха с деликатността си. Те не използваха майсторство и умения, а измами и кръв. Но все пак постигаха резултати. Мъжът щеше да узнае, ако Шай напуснеше стаята, а прясната й кръв вече се бе сляла с печата и го беше свързала с нея неразривно. По този начин, немъртвите му любимци щяха да могат да я открият, където и да отиде.
	Гаотона отново седна на стола си.
	— Знаете какво ще се случи, ако се опитате да избягате, нали?
	Тя го изгледа, без да каже дума.
	— Вече разбирате колко сме отчаяни — рече той меко и сплете пръсти на гърдите си. — Ако изчезнете, ще оставим Кръвноотпечатващия да ви догони. А костите ви ще се превърнат в следващия му любимец. Тази сделка бе единственото заплащане, което той поиска от нас. Можете да започвате работа, Фалшификаторке. Ако я свършите добре, ще можете да се спасите от тази съдба.


>	Ден
>	5

	И тя наистина заработи здраво.
	Започна с тършуване из множеството разкази за живота на императора. Малцина разбираха каква голяма част от Фалшифицирането се състоеше от учене и събиране на информация. Това бе изкуство, на което можеше да се научи всеки мъж и всяка жена; изискваше се само стабилна ръка и око за детайлите.
	Е — и готовност да прекараш седмици, месеци или дори _години_ в подготовка на съвършения печат на душата.
	Шай не разполагаше с години. Усещаше се притисната от времето, докато четеше биография след биография и си водеше бележки, често до късно през нощта. Не вярваше, че ще успее да направи онова, което искаха от нея. Създаването на правдоподобна Фалшификация на чужда душа, особено за толкова кратко време, просто не беше възможно. За съжаление, обаче, й се налагаше да демонстрира възможно най-очебийно как сякаш прави именно това, докато всъщност обмисляше как да осъществи бягството си.
	Не й позволяваха да излиза от стаята. Използваше гърне, когато й се налагаше да се облекчи, а когато поискаше да се измие, й предоставяха леген, топла вода и кърпи. Наблюдаваха я през цялото време, дори когато се къпеше.
	Кръвноотпечатващият идваше всяка сутрин, за да подновява печата, който бе оставил на вратата. И всеки път трябваше да взима по малко кръв от Шай. Ръцете й скоро се осеяха с плитки рани.
	И през цялото това време Гаотона не спираше да я посещава. Старият арбитър я изучаваше, докато тя четеше, вперил в нея онзи поглед, който съдеше… но и не мразеше.
	Докато оформяше плана си, тя стигна до следния извод: за да се освободи, най-вероятно щеше да й се наложи да си послужи с този мъж по някакъв начин.


>	Ден
>	12

	Шай притисна печата си върху плота на масата.
	Както винаги, той потъна леко в дървото. Печатите на душата оставяха след себе си знак, който можеш да усетиш на допир, независимо от материала, върху който ги поставиш. Изви го на деветдесет градуса — това не размазваше мастилото, макар че тя не можеше да обясни защо. Един от наставниците й й беше казал, че се получава така, защото в този момент печатът докосва душата на предмета, а не физическата му форма.
	Щом го отдръпна, се показа яркочервеният отпечатък, сякаш издълбан в дървото. Трансформацията се разпростря от печата като вълна. Мътносивото, напукано кедрово дърво стана красиво, добре поддържано и с мека патина, в която се отразяваше светлината на свещите срещу нея.
	Шай опря пръсти в новата маса; бе станала гладка на пипане. Страничните повърхности и краката й бяха по-изящно оформени и обковани тук-там със сребърни инкрустации.
	Гаотона изправи гръб и отпусна книгата, която четеше, на скута си. Зу се размърда с явно неудобство при вида на Фалшификацията.
	— Какво беше това? — настоя да знае Гаотона.
	— Писна ми да ми се забиват трънчета в пръстите — обясни Шай и се облегна назад на стола си, който изскърца.
	„Ти си следващият“, помисли си.
	Гаотона се изправи и се приближи към масата. Докосна я, сякаш очакваше преобразяването й да е било просто илюзия. Не беше. Изящната маса изглеждаше невероятно странно в мрачната, тясна стая.
	— С това ли се занимавахте?
	— Дялкането ми помага да мисля.
	— Трябва да се съсредоточите върху задачата си! — сгълча я Гаотона. — А не върху някакви празни капризи. Цялата империя е в опасност!
	„Не“, възрази наум Шай. „Не империята — само вашето господство над нея.“ За съжаление, дори сега, единадесет дни по-късно, още не беше успяла да получи достатъчно добра представа за характера му — не и дотолкова, че да може да се възползва от нея.
	— Аз _съм_ се заела с проблема ви, Гаотона — отговори. — Но онова, което искате от мен, далеч не е толкова лесна работа.
	— А нима да промените масата беше?
	— Разбира се — каза тя. — Трябваше само да пренапиша миналото й така, че да е била поддържана, а не да е била оставена да грохне така. Нищо работа.
	Гаотона се поколеба, след това коленичи до масата.
	— Тези гравюри, обковите… нямаше ги и в самото начало.
	— Може и да съм добавила някои дребни неща.
	Не беше уверена, че Фалшификацията ще подейства. Възможно беше печатът да се изпари след няколко минути и масата да придобие предишния си вид. Въпреки това беше почти сигурна, че догадката й за миналото на масата е правилна. В някои от историческите записки се споменаваше кои подаръци откъде са дошли. Подозираше, че тази маса е пристигнала от далечния Сворден като дар за предшественика на император Ашраван. Обтегнатите отношения между империята и държавата им, обаче, бяха накарали императора да я заключи някъде и да я забрави.
	— Тази част не ми е позната — каза Гаотона, все още загледан в масата.
	— Защо да ви е позната?
	— Изучавал съм подробно древното изкуство — обясни той. — Този елемент е от династията Виваре, нали?
	— Не.
	— Имитация на творбите на Чамрав?
	— Не.
	— Какво, тогава?
	— Нищо — отвърна Шай раздразнено. — Не имитира нищо; просто се е превърнало в по-добра версия на предишното си аз.
	Това беше любимата максима на добрите Фалшификатори: нанеси леки подобрения на оригинала, и хората обикновено приемаха, че това е истинският предмет — защото _наистина_ беше по-добър.
	Гаотона се изправи с разтревожено изражение. „Отново си мисли, че пилея таланта си“, каза си Шай с досада и премести встрани купчина разкази за живота на императора.
	Точно тези бяха събрани по нейна молба от прислужниците в двореца. Не искаше само официалните летописи. Трябваха й автентични признания, а не орязани обобщения.
	Гаотона пристъпи обратно към креслото си.
	— Не виждам как е възможно преобразяването на масата да ви е отнело толкова малко усилия, макар че наистина е значително по-просто от основната задача, с която ви натоварихме. И двете ми се струват невероятни.
	— Промяната на човешка душа е много по-трудно!
	— Съгласен съм с това на теория, но не съм запознат с подробностите. Защо е така?
	Тя му хвърли бърз поглед. „Иска да разбере повече за онова, което правя“, помисли си, „за да може да предвиди как ще се опитам да избягам.“ Той, разбира се, знаеше, че тя ще пробва да го направи. И двамата се преструваха, че нямат представа от този факт.
	— Добре — отговори тя, изправи се и отиде до стената на помещението. — Хайде да поговорим за Фалшифицирането. Стената на килията, в която ме затворихте, бе съставена от четиридесет и четири различни вида камък — предимно с цел да ми отнеме много време да ги разгадая. За да се измъкна, трябваше да разбера какви са съставът и произходът на всеки блок. Защо?
	— За да можете да създадете Фалшификат на стената, разбира се.
	— Но защо да се занимавам с всички тях? — попита тя. — Защо просто не направя достатъчно голяма дупка, за да мога да се измъкна? Някакъв тунел?
	— Не… — намръщи се той. — Нямам представа.
	Шай положи ръка на стената на стаята си. Беше боядисана, макар че боята се белеше на няколко места. Усещаше отделните каменни късове.
	— Всички неща съществуват в три Сфери, Гаотона: Физическата, Умствената и Духовната. Физическата Сфера е онова, което усещаме; онова, което виждаме пред нас. Умствената Сфера е начинът, по който възприемаме един предмет и начинът, по който самият той възприема себе си. Духовната Сфера пък съдържа душата на обекта — неговата същност, — както и връзките между него и хората и предметите, които го заобикалят.
	— Разберете, че аз не споделям езическите суеверия, в които вие вярвате — рече Гаотона.
	— Да, вие пък боготворите слънцето — отговори Шай, без да прикрива развеселения си тон. — Или осемдесет слънца, по-точно, защото според вас те само си приличат външно, но всъщност всеки ден изгрява ново слънце. И все пак, вие бяхте онзи, който поиска да разбере как работи Фалшифицирането, и защо душата на императора ще бъде толкова трудна за възпроизвеждане. Сферите са важна част от обяснението.
	— Добре тогава.
	— Ето каква е идеята: колкото по-дълго съществува даден обект като цяло, и колкото по-дълго бъде _виждан_ от околните в този си вид, толкова по-силно става усещането му за завършена идентичност. Тази маса е направена от различни парчета дърво, сглобени в една конструкция, но така ли я виждаме ние? Не. Ние виждаме цялото.
	— За да Фалшифицирате масата, трябва да я възприемете като едно цяло. Същото се отнася и за една стена. Тя е съществувала достатъчно дълго в този си вид, за да се възприема като единен обект. Може и да бях подходила към всеки каменен блок отделно — възможно беше все още да са запазили достатъчно от индивидуалността си, — но това щеше да бъде трудно, понеже стената иска да съществува като неразделно цяло.
	— Стената — повтори Гаотона сухо — _иска_ да бъде третирана като неразделно цяло?
	— Да.
	— Това предполага, че стената има душа.
	— Всички неща имат душа — отговори тя. — Всеки предмет се възприема като нещо. Взаимовръзките и ролята му са от жизненоважно значение. И това е причината, ваша светлост, поради която не мога просто да напиша личност на вашия император, да му поставя печат и да се свърши. В седем от описанията, които получих, пише, че любимият му цвят е зеленото. Знаете ли защо е така?
	— Не — отвърна Гаотона. — А вие?
	— Още не съм сигурна — каза Шай. — Предполагам, че е заради брат му — той е починал, когато Ашраван е бил на шест, и е обичал много този цвят. Императорът се е привързал към него, защото му напомнял за мъртвия му брат. Възможно е и да е породено от известен патриотизъм — роден е в област Укурги, чието официално знаме е предимно зелено.
	Гаотона изглеждаше обезпокоен.
	— Нужно е било да разберете дори такава дребна подробност?
	— Нощи, да! Както и още хиляда също толкова дребни. И може да объркам някои от тях. Не — _със сигурност_ ще объркам някои от тях. Повечето от тях няма да се окажат фатални, надявам се — характерът му няма да е съвсем същият, но човек се променя от ден на ден така или иначе. Но ако объркам прекалено много, обаче, характерът изобщо няма да има значение — печатът изобщо няма да подейства. Или поне няма да хване за достатъчно дълго, че да ни е от полза. А предполагам, че ако се налага да му слагам нов печат на всеки петнадесет минути, няма да успеете да заблудите никого.
	— Правилно предполагате.
	Шай седна с въздишка и започна да преглежда записките си.
	— Казахте, че ще успеете да го направите — напомни й Гаотона.
	— Да.
	— Правила сте го преди — със собствената си душа.
	— Познавам собствената си душа — обясни тя. — Познавам собствената си история. Зная какво мога да променя, за да получа желания резултат. И при все това, пак беше трудно да изработя собствените си Белези на Същността както трябва. Сега трябва не само да го направя за друг, но и трансформацията ще е много по-всеобхватна. А разполагам само с деветдесет дни.
	Гаотона кимна бавно.
	— А сега — продължи Шай, — ще трябва да ми кажете какви мерки ще вземете, за да поддържате заблудата, че императорът е жив, здрав и буден.
	— Правим всичко необходимо.
	— Далеч не съм толкова уверена в това. Мисля, че ще се съгласите, че мен ме бива в измамите доста повече, отколкото останалите хора.
	— А аз смятам, че _вие_ ще останете изненадана — възрази Гаотона. — Политици сме, все пак.
	— Добре, хубаво. Но изпращате храна, нали?
	— Разбира се — отговори Гаотона. — Носят ястия в покоите му по три пъти на ден. След това връщат опразнените блюда в дворцовата кухня — макар че, разбира се, всъщност го храним само с бульон от супа. Пие, когато я поднесем към устните му — но продължава да се взира напред, сякаш е глух и ням.
	— Ами нощното гърне?
	— Не може да се контролира — отговори Гаотона и сви устни с неприязън. — Слагаме му пелени.
	— Нощи, човече! И не ходите да изхвърляте гърнето наужким? Не ви ли изглежда леко подозрително? Прислужниците ще започнат да клюкарят; стражниците пред вратата — също. Трябва да помислите за тези неща!
	Гаотона има приличието да се изчерви.
	— Ще се погрижа да се направи, макар че не ми допада идеята да пускаме и други хора в покоите му. Така увеличаваме шанса някой да разбере какво му се е случило.
	— Тогава изберете някого, на когото имате доверие — рече Шай. — Всъщност, въведете ново правило: нека никой да не бъде допускан при императора без карта, на която да е отпечатан личният ви печат. И да, знам какво ще възразите. Знам отлично колко добре се охраняват покоите на императора — разбрах го, докато проучвах двореца, преди да проникна с взлом в галерията. Мерките ви за сигурност далеч не са толкова надеждни — както доказа и нападението на убийците. Приемете съветите ми. Колкото повече различни нива на охрана въведете, толкова по-добре. Ако се разчуе какво се е случило с императора, нямам никакво съмнение, че ще се озова обратно в килията, а оттам — направо пред палача.
	Гаотона въздъхна, но кимна утвърдително.
	— Какво друго предлагате да направим?


>	Ден
>	17

	През пукнатините около кривия прозорец на Шай проникна хладен ветрец, понесъл със себе си аромат на непознати подправки. Долавяше се и далечното бучене на тълпите, които се веселяха навън. Градът празнуваше. Беше Делбахад — празник, за който допреди две години не знаеше жива душа. Фракцията на Наследниците продължаваше да съживява и да чества древни празници в усилията си да наклони везните на общественото мнение в своя полза.
	Нямаше да им помогне. Империята не беше република и единствените, които имаха думата в назначението на новия император, бяха арбитрите от различните фракции. Без да обръща повече внимание на празненствата, Шай продължи да чете дневника на императора.
	„Най-после реших да склоня пред настояванията на фракцията ми“, пишеше в него. „Ще предложа кандидатурата си за император, както Гаотона непрекъснато ме поощрява да направя. Състоянието на император Язад се влошава все повече заради болестта му и скоро ще бъде избран нов владетел.“
	Шай си отбеляза това в записките. Гаотона е насърчавал Ашраван да се стреми към трона. Но въпреки това, в по-нататъшните страници на дневника се забелязваше все по-голяма и по-голяма ненавист към арбитъра. Какво бе причинило тази промяна? Довърши бележката си и обърна на друг ден, години след предишния откъс.
	Дневникът на император Ашраван я очароваше. Бе написан от собствената му ръка и включваше указание да бъде унищожен в случай на смъртта му. Арбитрите й го бяха предоставили неохотно и го бяха придружили с множество оправдания на собствената си постъпка. Всъщност не бил мъртъв. Тялото му било още живо. Затова нямало нищо лошо в това да _не_ изгорят личните му записки.
	Говореха уверено, но тя виждаше несигурността в очите им. Беше лесно да прозреш истинските им мисли — на всички, с изключение на Гаотона, който продължаваше да й убягва. Не разбираха каква е била целта на този дневник. Защо ще пишеш, питаха се, ако не възнамеряваш да оставиш написаното за бъдещите поколения? Защо ще хабиш време да пренесеш мислите си върху празния лист, ако не искаш да ги прочете никой друг?
	„Със същия успех“, помисли си тя, „биха могли да питат една Фалшификаторка защо й допада да създава имитации и да ги вижда изложени на пиедестал, при положение, че никой не знае, че се възхищава на нейното произведение, а не на оригинала, създаден от друг.“
	От дневника бе разбрала далеч повече за императора, отколкото от официалните летописи — и не само заради съдържанието му. Страниците на тефтера бяха опърпани и осеяни с петна от непрекъснатото прелистване. Ашраван всъщност беше написал всичко това, именно за да бъде четено — от него самия.
	Какви спомени бяха толкова важни за Ашраван, че ги бе препрочитал отново и отново? Дали беше суетен, и затова обичаше да си припомня предишните победи? Или пък обратното — бил е несигурен и е прекарвал часове в изучаване на думите, за да намери нещо, с което да оправдае грешките си? Или пък е имало друга причина?
	Вратата на стаята й се отвори. Бяха спрели да чукат, преди да влязат. И защо не? Нали вече я бяха лишили от всякакво усамотение. Продължаваше да бъде затворник — просто по-важен затворник от преди.
	Арбитър Фрава пристъпи в стаята — елегантна фигура с издължени черти, облечена в светловиолетова роба. В сивата й плитка проблясваха златисти и лилави нишки. Капитан Зу бе застанал на пост до нея. Шай въздъхна вътрешно и намести очилата си. Бе планирала да прекара нощта в учене и обмисляне на вариантите си за действие — надяваше се да остане на спокойствие сега, когато Гаотона бе отишъл да се присъедини към празничните мероприятия.
	— Осведомиха ме — започна Фрава, — че не напредваш особено бързо.
	Шай остави книгата.
	— Всъщност е тъкмо обратното. Почти съм готова да започна да изработвам печатите. Както напомних на арбитър Гаотона по-рано днес, все още не сте ми осигурили лице, върху което да мога да изпробвам печатите — някой, който е познавал императора отблизо. Връзката между двамата ще ми позволи да изпитам действието на печатите върху него. Ще подействат, макар и временно — достатъчно дълго, колкото да опитам да нагодя някои неща.
	— Ще ви намерим такъв — отговори Фрава, докато бавно минаваше покрай гладката маса, която проблясваше меко на светлината.
	Прокара един пръст по повърхността й и спря, когато се натъкна на червения отпечатък. Побутна го леко.
	— Колко неприятно за окото. След като сте положила толкова труд да направите масата по-красива, защо не сте поставили печата отдолу на плота?
	— Гордея се с работата си — отговори Шай. — Всеки Фалшификатор, който види произведението ми, ще може да го разгледа и да види какво съм направила.
	Фрава изсумтя.
	— Нямаш повод да се гордееш с такова нещо, малка крадло. Освен това не е ли целта на занаята ти да прикриваш, че ти си го направила?
	— Понякога — отвърна Шай. — Когато подправям нечий подпис или фалшифицирам някоя картина, заблудата е логична. Но Фалшификацията — истинската Фалшификация — не позволява да скриеш какво си направил. Печатът ще си остане там завинаги — свидетелство за онова, което се е случило. Защо пък, тогава, да не се гордея с него?
	Това беше странният парадокс, залегнал в основата на живота й. Фалшификацията не опираше само до печатите, а включваше всички аспекти на изкуството на мимикрията: почерци, изкуство, лични печати… Чираците в занаята, които съмишлениците й обучаваха полутайно, усъвършенстваха всички обикновени видове подправяне и фалшифициране, преди да се научат да използват печатите на душата.
	Печатите бяха най-висшата форма на изкуството им, но бяха и най-трудната за скриване от околните. Да, печатът можеше да бъде поставен на някое трудно забележимо място на предмета, или пък да бъде покрит с нещо. Шай бе правила тъкмо това в редица случаи. Но докато печатът можеше да бъде открит все някак, Фалшификацията не можеше да бъде съвършена.
	— Оставете ни насаме — обърна се Фрава към Зу и стражниците.
	— Но… — възпротиви се Зу, като пристъпи напред.
	— Не обичам да се повтарям, капитане — скастри го Фрава.
	Зу изръмжа тихо, но се поклони в знак на подчинение. Изгледа Шай ядно — втренчените погледи му бяха станали почти като втора професия напоследък — и се оттегли с хората си. Затвориха вратата с тихо изщракване.
	Печатът на Кръвноотпечатващия продължаваше да се откроява върху дървото, обновен едва тази сутрин. Кръвноотпечатващият идваше по едно и също време почти всеки ден. Шай си водеше подробни записки. През дните, в които закъсняваше малко, печатът започваше да избледнява точно преди да се появи. Винаги успяваше да пристигне навреме, за да го поднови, но някой ден, може би…
	Фрава измери Шай с преценяващ поглед.
	Шай отговори на погледа й, без да трепне, и каза:
	— Зу смята, че ще ви направя нещо ужасно, докато сме насаме.
	— Зу е простодушен — отвърна Фрава, — макар и да ни е от полза, когато някой трябва да бъде убит. Да се надяваме, че няма да ти се наложи да изпиташ професионализма му на свой гръб някой ден.
	— Не се ли страхувате? — попита я Шай. — Сама в една и съща стая с такова чудовище като мен.
	— Не чудовище, а опортюнист — поправи я Фрава, отиде до вратата и разгледа печата, който продължаваше да грее меко. — Няма да ме нараните. Прекалено любопитна сте да разберете защо отпратих стражниците.
	„Всъщност“, помисли си Шай, „знам точно защо ги отпрати. И защо идваш при мен, когато останалите ти колеги-арбитри със сигурност ще са заети на фестивала“. Зачака Фрава да й отправи предложението си.
	— Хрумвало ли ви е — започна арбитърът, — колко… полезно би било за империята да има император, който да се вслушва в гласа на разума, когато той му говори?
	— Император Ашраван вероятно е правел именно това.
	— Понякога — отговори Фрава. — В други случаи, обаче, се показваше… войнствено глупав. Не би ли било невероятно, ако се събуди без тази своя склонност?
	— Мислех, че искате да го възстановя точно такъв, какъвто е бил? — попита Шай. — Колкото е възможно по-еднакъв с предишния му аз.
	— Така е, така е. Но вие се славите като една от най-великите Фалшификаторки в историята и знам от сигурен източник, че сте особено талантлива в отпечатването на собствената си душа. Сигурна съм, че ще можете да възпроизведете душата на скъпия ни Ашраван достоверно, но и с нова готовност да се съобразява с разумни съвети… когато те му бъдат дадени от определени хора.
	„Проклети нощи“, каза си Шай. „Готова си направо да си го кажеш, а? Искаш да ти оставя вратичка към душата на императора и дори нямаш благоприличието да се засрамиш от това.“
	— Може… и да успея да го направя — отговори Шай, сякаш се замисляше за тази възможност за пръв път. — Но би било сложно. Ще се изисква възнаграждение, което да компенсира задоволително положените от мен усилия.
	— _Разбира се_, че ще има и съответно възнаграждение — рече Фрава, като се обърна към нея. — Доколкото разбрах, възнамерявате да напуснете имперската столица, след като бъдете освободена — но защо? Този град може да ви предостави невероятни възможности — особено с един благоразположен владетел на трона.
	— Говорете направо, ваша милост — каза Шай. — Очаква ме дълга нощ на учене, докато останалите празнуват. Не съм в настроение за шикалкавене.
	— В града процъфтява тайната търговия с контрабанда — заяви арбитърът. — Следя развитието й с любопитство, хоби ми е. И би било в мой интерес тази мрежа да бъде управлявана от правилния човек. Ще ви осигуря това, ако изпълните молбата ми.
	Това бе грешката, която допускаха всеки път — мислеха си, че знаят какво иска тя. Вярваха, че ще се нахвърли стръвно на тази възможност; вярваха, че контрабандистите и Фалшификаторите са на практика едно и също нещо, защото не се подчиняваха на нечии чужди закони…
	— Звучи приятно — отговори Шай и я дари с най-искрената усмивка, на която беше способна — онази, в която се долавяше явна нотка на престореност.
	Фрава пък й се усмихна топло.
	— Ще ви оставя да обмислите идеята — каза тя, отвори вратата и плесна с ръце, за да даде знак на войниците да влязат пак.
	Шай се отпусна на стола. Беше ужасена. Не заради самото предложение — бе очаквала нещо подобно от дни, — а защото чак сега бе осъзнала какво означава то. Обещанието да я направи главатарка на мрежата от контрабандисти беше лъжа, естествено. Фрава може и да беше способна на такова нещо, но така или иначе нямаше да го направи. Досега не беше твърдо убедена, че арбитърът планира да я убие след изтичането на стоте дни, но сделката, която й предлагаше сега, беше възможно най-красноречивото доказателство.
	Но имаше и още нещо. Нещо важно. „Тя е наясно, че току-що ме е открехнала за идеята, че императорът може да бъде контролиран. Няма да се довери на Фалшификата ми. Ще предположи, че съм оставила вратички и за себе си — пътища до ума на императора, които предоставят пълния контрол върху него не на нея, а на _мен_.“
	И какво означаваше това?
	Означаваше, че Фрава разполага и с друг Фалшификатор. Някой, който вероятно нямаше таланта и смелостта да се опита да Фалшифицира нечия чужда душа, но който можеше да провери работата на Шай и да намери вратичките, които е оставила. Някой Фалшификатор, на когото има по-голямо доверие и който ще може да пренапише работата на Шай така, че накрая Фрава да контролира императора.
	Можеше дори да се окаже способен да довърши работата й, ако тя успееше да стигне достатъчно далеч. Досега бе планирала да използва и стоте дни, за да организира бягството си, но сега разбираше, че могат да се отърват от нея без предупреждение и по всяко време.
	И колкото повече приближаваше краят на проекта, толкова по-вероятно ставаше това.


>	Ден
>	13

	— Това е ново — каза Гаотона, докато разглеждаше прозореца от цветно стъкло.
	Това беше крайният резултат от един особено удовлетворяващ прилив на вдъхновение от страна на Шай. Опитите й да направи Фалшификация, с която да трансформира прозореца в негова подобрена версия, се провалиха многократно; всеки път си възвръщаше предишния напукан, крив вид след около пет минути.
	Но после бе намерила парче цветно стъкло, пъхнато отстрани до рамката. Тогава осъзна, че прозорецът някога е представлявал витраж — също като много от останалите в двореца. След това го беше счупило нещо, което бе успяло и да изкриви рамката, и затова се бяха появили пролуките, през които проникваха мразовитите повеи на вятъра.
	И вместо да го поправят, както трябва, му бяха сложили обикновено стъкло и го бяха оставили да се напука още повече. Печатът на Шай в долния десен ъгъл го бе възстановил — бе пренаписал историята му така, че един майстор бе открил строшения прозорец и грижливо заменил стъклото и рамката. Печатът хвана веднага. Дори след толкова много години, прозорецът все още възприемаше себе си като нещо красиво.
	А може би тя просто пак се поддаваше на сантименталността.
	— Казахте, че днес ще доведете някого, на когото да мога да изпробвам печатите — напомни Шай и издуха праха от края на печата на душата, който току-що беше издялкала.
	Бе издълбала набързо поредица символи на гърба му — страната, противоположна на сложно гравираното клише. Окончаващият символ се слагаше последен на всеки печат на душата и означаваше, че по него няма да се гравира нищо повече. Шай открай време го оформяше като очертанията на Май-Пон, родната й страна.
	След като приключи с последните знаци, Шай поднесе печата над пламъка на една свещ. Това бе едно от свойствата на камъка на душата — от огъня се втвърдяваше така, че не можеше повече да се дълбае. Но нямаше нужда да предприема тази стъпка. Окончаващите символи на върха бяха единственото, което бе наистина необходимо, а и всъщност можеше да издълбае печата от каквото и да било — стига да го направи достатъчно прецизно. И все пак, камъкът на душата се ценеше високо именно поради възможността да бъде втвърден по този начин.
	След като целият печат почерня на пламъка — първо едната, после другата страна, — тя го поднесе към устните си и духна силно. Дъхът й отнесе овъглените люспици по повърхността и разкри красивият камък, нашарен в червено и черно.
	— Да — съгласи се Гаотона. — Някой, върху когото да се упражняваш. Доведох ти го, както обещах.
	Гаотона прекоси тясната стая и отиде до вратата, пред която Зу стоеше на пост.
	Шай се облегна на стола, който беше превърнала в доста по-удобна от преди Фалшификация преди няколко дни, и зачака. Беше се обзаложила на нещо със себе си: дали предоставеният за опити човек щеше да бъде един от стражниците на императора? Или щяха да доведат някой от низшите чиновници — може би придворният писар на Ашраван. Кого щяха да принудят арбитрите да понесе богохулствените занимания на Шай в името, както твърдяха, на общото благо?
	Гаотона седна на стола до вратата.
	— Е? — попита пак Шай.
	Той разпери ръце настрани.
	— Можеш да започваш.
	Шай пусна крака на пода и се изправи.
	— Вие ли?
	— Да.
	— Вие сте един от арбитрите! Един от най-влиятелните хора в империята!
	— А — отвърна той. — Не бях обърнал внимание на този факт. Аз отговарям на изискванията ви. От мъжки пол съм, роден съм в същия град като Ашраван и го познавах много добре.
	— Но… — поколеба се Шай.
	Гаотона се приведе напред и хвана ръце.
	— Разисквахме въпроса в продължение на седмици. Бяха предложени и други възможности, но в крайна сметка решихме, че не можем с чиста съвест да накараме някой от хората ни да се подложи на това извращение. Единственият възможен изход беше да го понесе някой от нас самите.
	Шай се отърси от първоначалния шок. „Но Фрава би дала такава заповед без никакъв проблем“, помисли си. „Както и останалите. Трябва упорито да си настоявал за това, Гаотона.“
	Другите арбитри го смятаха за съперник; вероятно с удоволствие бяха приели тъкмо той да се превърне в опитен заек за предполагаемо отвратителното, мерзко изкуство на Шай. Онова, което се готвеше да направи, беше напълно безопасно, но тя никога не би успяла да убеди някой Височайш в това. И все пак се улови, че й се иска да предразположи и успокои Гаотона, когато придърпа стола си до неговия и отвори малката кутия с печати, които бе създала през последните три седмици.
	— Тези печати няма да хванат — каза тя, като вдигна единия. — Това е израз, който Фалшификаторите използват за печатите, които променят предмета по прекалено неестествен начин, че да подействат задълго. Съмнявам се някой от тези да се задържи повече от минута — и това ако приемем, че съм ги изработила правилно.
	Гаотона се поколеба за миг, след което кимна.
	— Човешката душа е различна от тази на един предмет — продължи Шай. — Хората непрекъснато растат и се променят, в движение са. Това е причината печатите на душата, които се използват върху хора, да се износват по начин, който не се случва с предметите. Дори в най-добрите случаи, ефектът им преминава след един ден. Белезите на Същността ми са добър пример. Избледняват и изчезват след около двадесет и шест часа.
	— Тогава… императорът?
	— Ако си свърша работата добре — обясни Шай, — ще се налага да му се слага нов печат всяка сутрин — точно както Кръвноотпечатващият подновява този на вратата ми. Но аз ще внедря в печата способността да помни, да учи и да израства, така че императорът няма да се връща към същото състояние всеки ден, а ще надгражда върху основата, която ще му предоставя. Но също както човешкото тяло се изтощава и има нужда от сън, печатът на духа също трябва да бъде освежаван. За щастие, това може да направи всеки — самият Ашраван също би трябвало да няма проблем с това, — стига печатът да бъде правилно изработен поначало.
	Тя подаде на Гаотона печата, който държеше, за да му даде да го разгледа по-отблизо.
	— Всеки от печатите, които ще използвам конкретно днес — продължи тя, — ще промени нещо дребно в миналото или вродените черти на характера ти. Но тъй като не си Ашраван, промените няма да хванат. Понеже двамата с императора споделяте много обща история, обаче, действието ще продължи поне за известно време — стига да съм ги изработила както трябва.
	— Искате да кажете, че това съдържа в себе си… модела на душата на императора? — попита Гаотона, докато изучаваше печата.
	— Не. Само Фалшификация на малка част от него. Не съм сигурна дори дали изобщо ще проработят. Доколкото знам, никой досега не се е опитвал да направи нещо точно такова. Но съм чувала разкази за хора, които са Фалшифицирали нечия чужда душа от… користни подбуди. Ще използвам онова, което знам за тях, за да постигна целта ни. Ако съдя по него, печатите, които подействат поне за минута върху теб, би трябвало да издържат доста по-дълго върху императора, защото са пригодени към неговото лично минало.
	— Малко парче от неговата душа — каза Гаотона и й върна печата. — И така, опитите… Няма да използвате печатите, които изпробвате сега, за окончателната ни цел?
	— Не, но ще обърна внимание на онези части, които работят, и ще ги включа в една по-голяма Фалшификация. Мисли за тези печати като за отделните букви в дълъг текст. След като приключа работата си, ще мога да ги навържа един след друг така, че да разказват определена история. Историята на миналото и характера на един човек. За съжаление, дори Фалшификацията да хване, ще се забелязват дребни разлики. Предлагам ви да започнете да разпространявате слухове, че императорът е бил ранен. Не тежко, в никакъв случай — но загатнете, че е отнесъл сериозен удар по главата. Това би обяснило несъответствията.
	— Вече броди мълва за смъртта му — каза Гаотона. — Разпространява я Фракцията на Славата.
	— Е, вие пък дайте на хората да разберат, че само е бил ранен.
	— Но…
	Шай вдигна печата.
	— Дори да постигна невъзможното — което, държа да отбележа, ми се е удавало само в редки случаи, — Фалшификацията _няма_ да съдържа всичките му спомени. В нея мога да вградя само онова, което съм чела или за което съм могла да се досетя от предоставената информация. В миналото на Ашраван има много лични разговори, които Фалшификацията няма да си спомня. Мога да го надаря с умението да се преструва много правдоподобно — това доста ми се удава, — но това ще му помогне само до известна степен. В края на краищата някой ще забележи, че в паметта на императора има големи дупки. Разпространете слуховете, Гаотона. Ще ви потрябват.
	Той кимна и запретна ръкава си и поднесе голата си ръка към нея, за да може да сложи печата. Тя го вдигна и Гаотона въздъхна, след което стисна очи и кимна още веднъж.
	Тя притисна печата към кожата му. Както винаги, когато поставяше печат върху плът, тя почувства как сякаш натиска нещо твърдо — като че ли ръката му се беше превърнала в камък. Печатът _потъна_ леко надолу. Това усещане винаги леко я смущаваше. Завъртя печата, а после го отдръпна и разкри кръглия червен знак на ръката на Гаотона. След това извади джобен часовник и започна да следи стрелката за секундите.
	Над печата се виеха тънки, бледи струйки дим. Това се случваше, само когато обектът беше живо същество. Душата се бореше да не бъде пренаписана. Но червеният кръг не изчезна веднага. Шай, която бе затаила дъх, издиша успокоено. Това беше добър знак.
	Питаше се… ако опита нещо подобно върху императора, дали душата му би се възпротивила на чуждото вмешателство? Или пък би приела печата, за да възстанови онова, което й е било отнето? Както и прозорецът бе желал да му се възвърне предишната красота. Не можеше да си отговори на въпроса.
	Гаотона отвори очи.
	— Дали… подейства?
	— Хвана. Засега — отговори Шай.
	— Не се чувствам различно.
	— Това е идеята. Ако императорът усети ефекта на печата, ще разбере, че нещо не е наред. А сега ми отговори, без да се замисляш, по инстинкт: кой е любимият ти цвят?
	— Зелено — отвърна той моментално.
	— Защо?
	— Защото… — той спря колебливо и наклони глава. — Защото просто е така.
	— А брат ти?
	— Почти не си го спомням — сви рамене Гаотона. — Умря, когато бях много малък.
	— И добре е направил — каза Шай. — От него щеше да излезе ужасен император, ако го бяха избрали да…
	Гаотона се изправи на крака.
	— Не смей да говориш така за него! Ще наредя да те…
	Той се сепна посред изречението и погледна към Зу, който се пресегна за меча си разтревожено.
	— Ще… Братко?
	Печатът изчезна.
	— Минута и пет секунди — обяви Шай. — Добре изглежда.
	Гаотона вдигна ръка към главата си.
	— Спомням си, че съм имал брат. Но… аз нямам. Никога не съм имал. Мога да си спомня колко му се възхищавах; спомням си и колко ме боля, когато умря. Такава _болка_…
	— Това ще отшуми — обясни Шай. — Образите ще изчезнат като някой лош сън. След около час едва ще можете да си спомните какво ви е разстроило така.
	Тя си записа нещо и продължи:
	— Мисля, че реагирахте прекалено остро, когато обидих паметта на брат ви. Ашраван го е боготворил, но е крил чувствата си от околните заради вината, която е изпитвал — боял се е, че от брат му може би е щял да излезе по-добър император от него.
	— Какво? Сигурна ли сте?
	— За това ли? — попита Шай. — Да. Ще трябва да преработя печата леко, но смятам, че е общо взето както трябва.
	Гаотона се отпусна отново на стола и впери в нея древните си очи. Погледът му сякаш се опитваше да я прониже, да достигне до дълбините на душата й.
	— Добре познавате човешкия характер.
	— Това е една от първите стъпки в обучението ни — отвърна Шай. — Преди изобщо да ни позволят да _докоснем_ камък на душата.
	— Какъв потенциал… — прошепна арбитърът.
	Шай потисна импулсивното си раздразнение. Как смееше да я гледа така — сякаш си е пропиляла живота? Обичаше Фалшифицирането. Тръпката да живее, като разчита само на собствените си умения и пъргав ум. Тя просто _беше такава_. Нали?
	Замисли се за едно определено Отражение на същността, заключено при останалите. То беше единственото Отражение, което не беше използвала никога, но в същото време беше най-ценното от петте.
	— Нека опитаме още един — заяви тя, без да обръща внимание на погледа на Гаотона.
	Не можеше да си позволи да се обижда. Леля Сол обичаше да повтаря, че гордостта ще бъде най-голямата опасност в живота на Шай.
	— Добре — съгласи се Гаотона, — но не мога да разбера едно. Доколкото разбрах от малкото, което ми разказа за действието им, не мога да проумея защо тези печати изобщо действат върху мен, колкото и за кратко да е. Не е ли необходимо да познавате отлично историята на даден човек, за да може печатът да проработи върху него?
	— За да може да хване — да — отговори Шай. — Както казах, всичко опира до правдоподобността.
	— Но това е напълно неправдоподобно! Аз нямам братя.
	— А, разбирам. Да видим дали ще мога да го обясня разбираемо — започна тя, като се облегна на стола си. — Аз пренаписвам душата ти така, че да отговаря на тази на императора — точно както пренаписах историята на прозореца така, че да включва новото цветно стъкло. И в двата случая се получава благодарение на факта, че е нещо _познато_. Рамката на прозореца знае как трябва да изглежда един витраж. Някога е имало такъв в нея. Въпреки че новият прозорец не е същият като онзи, който някога е бил в нея, печатът хвана, защото отговаря на идеята за витраж. Вие сте прекарал дълго време в близост до императора. Душата му е позната на вашата душа, също както на рамката на прозореца й е познато цветното стъкло. Затова трябва да изпробвам печатите на някой като вас, а не върху самата себе си. Да сложа печата върху вас е като… като да вложа в душата ви частица от нещо, което тя вече знае. Получава се само ако тази частица е много дребна, но стига да е такава — и стига душата ви да я счита за позната част от Ашраван, както вече обясних, — печатът ще подейства, макар и за кратко, преди да бъде отхвърлен.
	Гаотона я изгледа изумено.
	— Звучи ви като куп суеверни измишльотини, предполагам?
	— Наистина е много… загадъчно — отговори арбитърът и вдигна ръце. — Една рамка на прозорец да е запозната с „идеята“ за витраж? Една душа да приема идеята за друга?
	— Тези неща съществуват отвъд нас — рече Шай и приготви следващия печат. — Мислим за прозорците, знаем какво представляват; представите ни за това какво е и какво не е един прозорец придобиват… ново значение в Сферата на Духа. Донякъде може да се каже, че им вдъхваме живот. Свободни сте както да вярвате на обяснението, така и да не вярвате; мисля, че така или иначе няма значение. Важното е, че мога да изпробвам тези печати върху вас, и ако хванат поне за минута, това е много добър знак, че съм на правилен път. Най-добре би било да изпитам действието им върху самия император, но в това състояние той не би могъл да отговори на въпросите ми. Няма да е необходимо само да ги накарам да хванат — ще трябва и да ги напасна така, че да работят заедно, и за това ще ми е нужно да ми обяснявате какво чувствате. Така ще мога да ги поправям, докато не ги нагодя съвсем. А сега моля за дясната ви ръка, ако обичате.
	— Добре — съгласи се Гаотона и се овладя.
	Шай притисна нов печат към дясната му ръка. Заключи го с полузавъртане, но веднага щом го отдръпна, знакът изчезна сред облаче червен дим.
	— По дяволите.
	— Какво стана? — попита Гаотона и протегна пръсти към кожата си.
	По пръстите му се размаза обикновено мастило. Печатът бе изчезнал толкова бързо, че то дори не бе попило.
	— Този път какво направихте?
	— Явно нищо — каза Шай, докато внимателно разглеждаше клишето на печата в търсене на слабото му място. Не намери такова. — _Този_ не съм го направила както трябва. Много е силен.
	— Какво съдържа?
	— Причината Ашраван да се съгласи да стане император — обясни Шай. — Проклети нощи. Сигурна бях, че този ще стане.
	Тя поклати глава и остави печата встрани. Изглежда Ашраван не се беше предложил като кандидат за престола поради дълбоко вкорененото желание да се докаже пред семейството си и да избяга от далечната — но дълга — сянка на брат си.
	— Аз мога да ви кажа защо го е направил, Фалшификаторке — рече Гаотона.
	Тя го измери с поглед. „Именно този мъж е окуражавал Ашраван да се възкачи на имперския трон“, каза си тя. И в крайна сметка, Ашраван го бе намразил заради това. „Или поне така мисля“.
	— Добре тогава — отговори. — Защо?
	— Защото искаше да промени нещата — обясни арбитърът. — В империята.
	— Не споменава такова нещо в дневника си.
	— Ашраван беше скромен човек.
	Шай вдигна вежда. Това твърдение не отговаряше на сведенията, които бе получила.
	— О, той наистина имаше несдържан нрав — продължи Гаотона. — А и когато навлезеше в някой спор, стисваше зъби и отказваше да отстъпи от мнението си. Но като човек… Като характер… Дълбоко в себе си, той беше смирен и скромен човек. Трябва да проумеете това.
	— Разбирам — отвърна Шай.
	„И пред него си го правил, нали?“, запита се тя. „Това разочаровано изражение. Скритият намек, че от нас се очаква да бъдем по-добри хора, отколкото сме сега.“ Тя не беше единствената, която бе почувствала как арбитърът я гледа като разочарован дядо — внучката си.
	Това я изкушаваше да го отпише и да не обръща повече внимание на думите му. Само че… Той се беше предложил като доброволец за опитите й. Смяташе изкуството й за ужасяващо, затова бе настоял да го понесе лично, вместо да изпрати друг.
	„Ти наистина говориш искрено, нали, старче?“, помисли си Шай, докато Гаотона седеше на стола си с отсъстващо изражение и размишляваше за императора. Откри, че изпитва недоволство.
	В нейния занаят имаше мнозина, които се присмиваха на честните хора и ги смятаха за лесна жертва. Това обаче беше погрешно схващане. Честността не водеше задължително до наивност. Един нечестен глупак и един честен глупак можеха да бъдат измамени с еднаква лекота, просто по различни начини.
	Един честен и умен човек, обаче, винаги — _винаги_ — беше по-труден за измамване от някой, който бе едновременно нечестен и умен.
	Искреността. Тя бе толкова трудна за имитиране. Това именно бе основното й определение.
	— Какви мисли криете зад този поглед? — попита я той и се приведе напред.
	— Мислех си, че вероятно сте се отнасяли към императора по същия начин, както към мен — досаждали сте му с непрекъснатото си опяване за всичко онова, което е трябвало да постигне.
	Гаотона изсумтя.
	— Сигурно именно това съм правил. Това обаче не прави думите ми неверни. Той можеше… Е, можеше да се превърне в повече, отколкото беше. Също както вие сте _могла_ да бъдете великолепна художничка.
	— Аз вече съм такава.
	— Истинска художничка.
	— Аз вече съм такава.
	Гаотона поклати глава.
	— Картината на Фрава… Пропуснахме да забележим нещо в нея, нали? Тя нареди да проучат фалшификацията обстойно, и специалистите ни откриха няколко дребни грешки. Аз не успях да ги видя, преди да ми ги покажат отблизо, но наистина бяха там. И когато помислих малко повече върху това, започнаха да ми се струват странни. Линиите на четката са безупречни, дори майсторски. Стилът си отговаря напълно с оригинала. Ако сте успяла да постигнете това, защо бихте направили грешка като да нарисувате луната прекалено ниско? Разликата е много дребна, но ми се струва, че човек с такива способности не би я допуснал… не и неволно.
	Шай се обърна да вземе нов печат.
	— Картината, която смятат за оригинала — продължи арбитърът, — онази, която виси в кабинета на Фрава в момента… Тя също е фалшива, нали?
	— Да — призна Шай с въздишка. — Размених ги няколко дни, преди да се опитам да открадна скиптъра. Проучвах охранителните мерки и стражниците, които пазеха в двореца. Промъкнах се в галерията, влязох в кабинета на Фрава и подмених картините за проба.
	— Затова онази, която смятат за фалшива, всъщност е оригиналът — довърши Гаотона с усмивка. — Нарисували сте грешките _върху_ истинската картина, за да си помислят, че е копие!
	— Всъщност, не — поправи го Шай. — Макар че съм използвала този номер в други случаи. И двете картини са фалшиви. Просто едната е явен фалшификат, оставен така, че да бъде открит в случай, че нещо се обърка.
	— Значи оригиналът все още остава скрит някъде… — заключи Гаотона с глас, в който се долавяше любопитство. — Проникнала сте в двореца, за да проучите положението с охраната, след което сте заменили оригиналната картина с имитация. После сте оставили втора, малко по-лоша имитация в стаята си, за да ни подведете по фалшива следа. Знаели сте, че ако ви бяха хванали, докато бяхте в двореца — или ако по някаква причина ви предадеше някой от съмишлениците ви, — щяхме да претърсим странноприемницата, да открием некачествения фалшификат и да решим, че още не сте успели да размените картините. Специалистите ни са щели да приемат, че качественият фалшификат е истинската картина. И така никой не би продължил да търси оригинала.
	— Горе-долу това беше.
	— Много умно измислено — отбеляза Гаотона. — Ако ви бяха заловили, докато се опитвате да откраднете скиптъра, бихте могли да „признаете“, че целта ви е била картината. Обискът на стаята ви би го доказал, когато открием скритото копие, и бихте била подведена под отговорност за опит за обир на частно лице — в случая, Фрава, — което е много по-леко престъпление от опит за кражба на имперска реликва. Щяха да ви осъдят на десет години каторжен труд, вместо на смърт.
	— За съжаление — рече Шай, — бях предадена в неподходящ момент. Шутът нагласи нещата така, че да ме хванат, след като изляза от галерията със скиптъра.
	— Ами оригиналната картина? Къде сте я скрила? — той се поколеба, след което продължи. — Още е в двореца, нали?
	— Може и така да се каже.
	Арбитърът я погледна, все още усмихнат.
	— Изгорих я — допълни Шай.
	Усмивката моментално изчезна.
	— Лъжете.
	— Не и този път, старче — увери го Шай. — Картината не си струваше риска да се опитвам да я изнеса от галерията. Направих размяната само като проверка на охранителните мерки. Вкарах имитацията лесно — никой не претърсва посетителите на влизане, само на излизане. Истинската ми цел бе скиптърът. Да открадна картината беше от второстепенна важност. След като ги размених, хвърлих истинската в една от камините в главната сграда на галерията.
	— Но това е _ужасно_ — възкликна Гаотона. — Тази картина беше оригинал на Шу-Жен, най-великият му шедьовър! Сега той е сляп и вече не може да рисува. Разбирате ли изобщо колко ценна…
	Той заекна, а после добави:
	— Не разбирам. Защо, _защо_ бихте направили такова нещо?
	— Няма значение. Никой няма да разбере какво е станало. Ще продължат да се любуват на фалшификата и ще бъдат доволни, така че не съм навредила на никого.
	— Картината беше безценно произведение на изкуството! — впери той в нея гневен поглед. — Вие сте я разменили с друга, само заради собствената си гордост. Нямали сте намерение да продадете оригинала. Просто сте искали в галерията да бъде изложено вашето копие. Унищожили сте нещо прекрасно, за да въздигнете себе си!
	Шай сви рамене. Той не разбираше случилото се напълно, но фактите бяха такива — наистина бе изгорила картината. Имаше причини да го стори.
	— Приключихме за днес — обяви арбитърът, все още зачервен от ярост.
	Докато се изправяше на крака, махна с ръка към нея презрително и завърши:
	— А пък аз бях започнал да си мисля… Ха!
	И излезе с тежки стъпки от стаята.


>	Ден
>	42

	Всеки човек бе загадка.
	Така й го беше обяснил Тао, първият й учител по Фалшификация. Фалшификаторите не бяха прости мошеници или престъпници. Фалшификаторите бяха художници, които рисуваха с човешките възприятия.
	Всяко мърляво хлапе, хванато от улицата, можеше да измами някого. Фалшификаторите се стремяха към далеч по-големи висини. Обикновените измамници постигаха целта си, като замажат очите на жертвата си и избягат, преди да е осъзнала какво се е случило. Фалшификаторите обаче трябваше да създадат нещо толкова съвършено, толкова красиво, толкова _истинско_, че околните изобщо да не го поставят под съмнение.
	Уважавай хората, които лъжеш, учеше я Тао. Ако крадеш от тях достатъчно дълго, ще започнеш да ги разбираш.
	Докато работеше, Шай бавно създаваше книга — истинската история на император Ашраван. Тя щеше да бъде по-вярна от историята, която писарите му бяха съчинили, за да го възвеличаят — по-вярна дори от онази, написана от собствената му ръка. Шай бавно разкриваше загадката, като си проправяше път през джунглата на ума на Ашраван.
	Той _наистина_ бе идеалист, както Гаотона твърдеше. Вече го беше забелязала във внимателните, леко тревожни записки от първите му дни на трона и по начина, по който се бе отнасял към прислугата си. Империята не _беше_ нещо ужасно. Не беше и нещо прекрасно. Империята просто беше. Народът понасяше безропотно господството му, защото дребните му прояви на тирания не ги смущаваха. Корупцията беше неизбежна. Човек трябваше да се примири да живее с нея. Другият избор беше да приемеш хаоса на непознатото.
	Височайшите се ползваха със силно привилегировано положение. Назначението им на правителствена служба — най-доходоносната и престижна от всички професии — зависеше повече от подкупи и връзки, отколкото от способностите и пригодността им. В добавка към това, някои от онези, чиито принос бе най-полезен за империята — търговците и трудоваците — непрекъснато се ограбваха от стотици ръце, които бъркаха в джоба им.
	Всеки знаеше тези неща. Ашраван бе искал да ги промени. В началото.
	А после… Е, не можеше да се определи някое конкретно „а после“. Поетите биха посочили някой от недостатъците в нрава на императора като обяснение за провала му, но хората никога нямат само по един недостатък, също както нямат и само по една страст. Ако Шай основеше Фалшификацията си върху една-единствена черта от характера, щеше да създаде не човек, а посмешище.
	Но… Това ли беше най-доброто, на което можеше да се надява? Може би трябваше да се опита да му придаде автентичност в определени условия — император, който се държи както трябва, докато е в съдебната зала, но не може да заблуди онези, които са най-близо до него. Това можеше да се окаже достатъчно — като декорите на някоя сцена, които изпълняват ролята си, докато пиесата тече, но не биха преминали добре един по-близък оглед.
	Това беше постижима цел. Може би трябваше да отиде при арбитрите, да им обясни какво е възможно и да им осигури един по-низш император — марионетка, която да могат да използват по време на официалното изпълнение на длъжностите му, след което да отстранят бързо от погледа на околните под предлог, че пак не се чувства особено добре.
	Можеше да го направи.
	Усети, че не иска.
	Това не би било предизвикателство. Това би било измама, достойна за някой уличен мошеник, който цели само бърза печалба. Фалшификаторите обаче създаваха трайни неща.
	Дълбоко в себе си чувстваше въодушевление при мисълта за задачата си. Улови се, че иска да върне Ашраван към живота. Или поне искаше да опита.
	Шай се отпусна на нара, който вече бе Фалшифицирала и превърнала в доста по-удобно легло — със завеси и мека завивка. Държеше завесите вдигнати. Стражниците, които бяха на смяна тази вечер, играеха на карти на масата й.
	„Защо те вълнува дали Ашраван ще оживее отново?“, запита се Шай. „Арбитрите ще те убият, преди изобщо да видиш дали ще има някаква полза от усилията ти. Единствената ти цел трябва да е бягството“.
	И все пак… не друг, а _императорът_. Бе избрала да открадне Лунния скиптър, защото той бе най-известната реликва в цялата империя. Искала беше нейно произведение да бъде изложено в пищната Имперска галерия.
	Задачата, върху която работеше сега, обаче… Това беше нещо далеч по-велико. Кой друг Фалшификатор можеше да се похвали с такова дело? Негова Фалшификация да седи на Трона на розата?
	„Не“, каза си тя по-твърдо. „Не се мами. Гордостта ти, Шай. Не се оставяй на гордостта ти да те води.“
	Отвори книгата на последните й страници, където бе записала плановете си за бягство с таен шифър, който на пръв поглед представляваше просто списък с термини и имена на хора.
	Онзи ден Кръвноотпечатващият бе дотичал до вратата на стаята й, сякаш се страхуваше, че ще закъснее да опресни печата си. Дрехите му миришеха на силен алкохол. Наслаждаваше се на гостоприемството на двореца. Ако можеше да го накара да подрани някоя сутрин, след което да се увери, че ще се напие повече от обикновено вечерта след това…
	Планините на Изличителите граничеха с Джамар, където се намираха блатата на Кръвноотпечатващите. Омразата, която изпитваха помежду си, бе силна и дълбока — може би по-дълбока от чувството на преданост към империята. Някои от Изличителите изглеждаха особено отвратени от Кръвноотпечатващия. Шай бе започнала да се сприятелява с тях. По някоя шега от време на време. Споменавания на случайни прилики между нейното семейство и произход и техните. Изличителите не биваше да разговарят с нея, но вече бяха изминали седмици, а тя не правеше друго освен да се взира в страниците на книгите и да си говори със старите арбитри. Стражниците скучаеха, а скуката правеше хората лесни за манипулиране.
	Бяха й предоставили повече от достатъчно камък на душата, и тя щеше да се възползва от него. Понякога, обаче, по-простите методи даваха по-добри резултати. Хората винаги очакваха от Фалшификаторите да използват печати за всичко. Височайшите разказваха истории за тъмни магии и за Фалшификатори, които поставяли печати на стъпалата на хората, докато спели, и променяли характерите им. Нахлували в ума им, изнасилвали душите им.
	Истината беше, че печатите на душата често бяха последна мярка за един Фалшификатор. Прекалено лесно беше да бъдат открити. „Не че не бих дала дясната си ръка, за да получа Белезите на Същността си сега…“
	Почти се изкушаваше да издялка ново Отражение и да го използва, за да избяга. Но те щяха да очакват това и на нея щеше да й бъде много трудно да изпълни множеството опити, необходими, за да получи работещо Отражение. Ако го изпробваше върху ръката си, стражниците щяха да доложат за това, а върху Гаотона никога нямаше да се получи.
	А да използва Отражение на същността, чието действие още не е изпитала… Това можеше да завърши много, много зле. Не. Плановете й за бягство включваха печати на душата, но в основата им лежаха доста по-обикновени хитрости.


>	Ден
>	51

	Когато Фрава отново дойде да я посети, Шай вече бе подготвена.
	Жената спря на прага на вратата, а стражниците се измъкнаха от помещението без протести, когато капитан Зу влезе на тяхно място.
	— Доста си се потрудила — отбеляза Фрава.
	Фалшификаторката вдигна глава от записките си. Арбитърът нямаше предвид напредъка на работата й, а стаята. Последното подобрение, което бе въвела, беше на пода. Не беше особено трудно. Информацията за скалните блокове, от които бе построен двореца — каменоломната, датите, каменоделците и зидарите — беше грижливо вписана в историческите записи.
	— Харесва ли ви? — попита Шай. — Мраморът си отива много с огнището, по мое мнение.
	Фрава се обърна и примигна.
	— _Огнище?_ Къде сте… Да не би стаята да е по-голяма от преди?
	— Съседното складово помещение не се използваше за нищо — промърмори Шай и се върна към книгата, отворена пред нея. — А и стената, която ги разделяше, е била построена наскоро — едва преди няколко години. Пренаписах строежа й така, че тази стая да е била направена по-широка, и с огнище.
	Фрава изглеждаше зашеметена.
	— Не бих си и помислила…
	Но после се вгледа отново в Шай и си възвърна обичайното строго изражение.
	— Трудно ми е да повярвам, че приемате задачата си сериозно, Фалшификаторке. Наредихме ви да спасите императора, а не да правите генерален ремонт на двореца.
	— Гравирането на камък на душата ме успокоява — обясни Шай. — Както и работното пространство, което не ми напомня на килер. Ще получите душата на императора си навреме, Фрава.
	Арбитърът прекоси стаята със сърдити, бързи стъпки и заразглежда бюрото.
	— Значи вече сте започнали да работите върху камъка на душата за императора?
	— Започвала съм много пъти — отвърна Шай. — Процесът е сложен. Вече съм изпробвала над сто печата върху Гаотона…
	— _Арбитър_ Гаотона.
	— Върху стареца. Всеки печат представлява само малко парченце от пъзела. След като нагодя всичките така, че да работят заедно, ще ги направя наново с по-дребни, деликатни гравюри. Това ще ми позволи да съчетая около дузина печата от онези, с които проведох опитите, в един окончателен печат.
	— Но вие казахте, че сте изпробвала над сто — намръщи се Фрава. — Нали ще използвате само дванадесет накрая?
	Шай се разсмя.
	— Дванадесет? За да Фалшифицирам цяла една душа? Не мисля. Окончателният печат — онзи, който ще трябва да освежавате всяка сутрин върху императора, — ще бъде като… оста, около която са построени, или ключа на някоя арка*. Той ще бъде единственият, който трябва да бъде поставян върху кожата му, но ще бъде свързан с мрежа от стотици други.
	[* В архитектурата този термин се използва за камъка, поставен на самия връх на някоя арка, свод или куполовиден таван. — Б.пр.]
	Шай се протегна настрани и взе тефтера със записките си. В него бяха и черновите на скиците, които изобразяваха окончателните печати.
	— Ще щамповам тези рисунки върху метална плочка, след което ще я свържа с печата, който ще поставяте върху Ашраван всеки ден. А той ще трябва да държи плочата близо до себе си през цялото време.
	— Ще трябва да носи метална плочка със себе си — обобщи Фрава сухо, — а _също така_ и да му се поставя печат всеки ден? Това доста ще го затрудни да води нормален живот, не смятате ли?
	— Подозирам, че длъжността на император сама по себе си би затруднила всекиго да води нормален живот. Ще се справите. Обикновено плочката се изработва така, че да прилича на украшение. Голям медальон, може би — или нараменник с квадратни страни. Ако разгледате собствените ми Белези на Същността, ще забележите, че са изработени по същия начин и че кутията съдържа по една плочка за всеки.
	Шай млъкна за момент, после продължи:
	— Въпреки това трябва да отбележа, че никога не съм правила нещо точно такова преди. Никой не е. Има вероятност… немалка, бих казала… умът на императора постепенно да попие информацията от печата. Като… като ако очертавате една и съща форма върху най-горния лист от някоя купчина хартия всеки ден в продължение на година — накрая образът ще се е вдълбал на всеки лист под него. Може би след няколко години на ежедневно отпечатване няма да се нуждае повече от него.
	— И все пак считам всичко това за прекалено.
	— А по-лошо ли е от това да умре?
	Фрава положи ръка на тефтера със записките и полуготовите скици на Шай. След това го взе.
	— Ще накарам писарите ни да направят копие.
	Шай се изправи на крака.
	— Трябва ми тук.
	— Сигурна съм в това — отвърна Фрава. — Именно затова възнамерявам да си набавя копие — за всеки случай.
	— Това ще отнеме прекалено много време.
	— Ще ви го върна до един ден — увери я Фрава ведро и се отдалечи от нея.
	Шай се пресегна да я спре, но капитан Зу пристъпи помежду им с меч, вече наполовина изваден от ножницата.
	Фрава се обърна към него:
	— Спокойно, капитане. Намесата ви няма да бъде необходима. Фалшификаторката просто държи да защити досегашната си работа. Това е хубаво. Означава, че явно я е взела присърце.
	Шай и Зу впериха поглед един в друг. „Иска да ме види мъртва“, помисли си Шай. „Много силно го иска.“ Вече го бе разбрала. Негов дълг бе да охранява двореца — същият, в който тя бе проникнала с взлом и от който бе откраднала ценната картина. Зу не беше онзи, който я плени — заслугата бе на императорския шут, който я бе предал. Зу се чувстваше неуверен поради провала си и искаше да си отмъсти, като се отърве от нея веднъж завинаги.
	Накрая Шай отклони погледа си. Въпреки че това я дразнеше, нямаше друг избор освен да приеме, че в момента нейната страна е слабата.
	— Внимавайте — предупреди тя Фрава. — Не позволявайте да се изгуби дори една страница.
	— Ще го пазя така, сякаш… сякаш животът на императора зависи от него — рече Фрава и дари Шай с една от рядко срещаните си усмивки; явно намираше шегата си за забавна. — Обмислихте ли въпроса, който разисквахме предишния път?
	— Да.
	— И?
	— Да.
	Усмивката на арбитъра стана още по-топла.
	— Скоро ще говорим пак.
	Тя излезе с тефтера — плод на близо два месеца усилена работа. Шай знаеше точно какво е намислила. Нямаше намерение да му направи копие. Щеше да го покаже на другия Фалшификатор, за да провери дали Шай е напреднала достатъчно, че той да може да довърши работата.
	И ако той решеше, че случаят наистина е такъв, тя щеше да бъде екзекутирана — тихомълком, преди някой от останалите арбитри да има възможността да се намеси. Вероятно щеше да го направи лично Зу. И всичко можеше да свърши дотам.


>	Ден
>	59

	Шай спа лошо тази нощ.
	Беше сигурна, че е предвидила и се е подготвила за всичко. И все пак сега бе принудена да чака, сякаш с примка около врата. Започваше да се тревожи. Ами ако не беше преценила положението правилно?
	Бе се погрижила записките в тефтера да бъдат възможно най-оскъдни и неразбираеми, и всяка от тях загатваше колко _огромно_ количество работа бе необходимо за изпълнението на тази задача. Сбитият почерк, множеството препратки от една част към друга, огромните списъци с неща за вършене… Всички те щяха да създадат впечатлението, че работата, описана в дебелата книга, бе неописуемо сложна.
	Беше имитация. И то от един от най-трудните видове — имитация, която не имитираше конкретен човек или предмет. Имитираше тон.
	„Стой далеч“, говореше тонът на книгата. „Изобщо не ти трябва да се опитваш да довършиш това. По-добре остави Шай да продължи с трудните части, защото иначе натоварването, което ще трябва да поемеш, е просто непосилно. А ако се провалиш… ще платиш за това с главата си.“
	Тефтерът беше една от най-фините и сложни имитации, които някога бе създавала. Всяка дума в него беше истина — но в същото време и лъжа. Само един майстор на Фалшификацията би могъл да прозре истината — да забележи колко се бе потрудила да извади многобройни примери за опасностите и трудността на заниманията си.
	Колко способен бе Фалшификаторът на Фрава?
	Щяха ли да я убият, преди да дойде сутринта?
	Не можа да заспи. Колкото и да искаше и колкото и да трябваше. Броенето на часовете, минутите и секундите беше живо мъчение. Мисълта как идват за нея, докато лежи заспала… тя беше още по-лоша.
	В края на краищата стана и взе няколко от разказите за живота на Ашраван. Пазачите, които пак играеха карти на масата, й хвърлиха по един поглед. Единият дори кимна леко в знак на съпричастие към зачервените й очи и изтощението, което лъхаше от стойката й.
	— Да не ти е светло? — попита той и посочи лампата.
	— Не — отговори тя. — Просто не мога да избия една мисъл от ума си.
	Прекара остатъка от нощта в леглото, вглъбена над записките за живота на Ашраван. Раздразнена, че й бяха отнели досегашните записки, тя извади нов лист хартия и започна да си отбелязва неща, които да добави към тях, когато й ги върнеха. Ако й ги върнеха.
	Усещаше, че най-после започва да разбира защо Ашраван е изоставил младежкия оптимизъм. Или поне разбираше факторите, чието съчетание го бе тласнало далеч от него. Приемането на корупцията и компромисите със собствения морал бяха част от тях, но не основната част. Липсата на самочувствие също бе допринесла, но не тя беше решаващият фактор.
	Не. За падението на Ашраван имаше заслуга самият живот. Животът в двореца; животът като част от империя, която се движеше монотонно и непрекъснато като часовник. Всичко работеше. Е, да — не толкова добре, колкото би могло. Но все пак работеше.
	Да се възпротивиш на установената система би коствало усилия, а понякога бе трудно да събереш воля за такова нещо. Той бе живял спокоен живот, без излишни натоварвания. Не беше мързелив, но не беше нужно да си мързелив, за да се оставиш да те погълне потока на имперската бюрокрация — да си кажеш, че следващият месец ще поставиш искане да изпълнят нарежданията ти за определена промяна. С времето просто бе станало по-лесно да се носи по течението на огромната река, наречена Империята на Розата.
	Накрая бе започнал да става капризен и склонен да си угажда. Беше започнал да отделя повече време на разкрасяването на двореца, отколкото на живота на поданиците си. Бе позволил на арбитрите да поемат все повече и повече от управленските отговорности.
	Шай въздъхна. Дори това описание на характера на императора бе прекалено опростено. То не обясняваше _кой_ е бил той и в кого се е превърнал. От изреждането на събитията в хронологичен ред не се разбираше нищо за буйния му нрав, любовта му към аргументираните спорове, вкуса към изящното или навика му да пише ужасни, _наистина_ ужасни стихотворения и след това да очаква от всичките си поданици хвалебствия за това колко са прекрасни.
	Не се долавяше и арогантността му, нито тайното му желание да беше живял друг живот. Затова беше препрочитал записките си отново и отново. Може би бе търсил повратната точка — момента, в който бе поел по грешния път.
	Не е разбирал, че в човешкия живот рядко може да се посочи очевидна повратна точка. Хората се променяха бавно, в течение на времето. Не можеше да направиш една стъпка и да се озовеш на коренно различно място. Първо пристъпваш малко встрани от пътеката, за да избегнеш някой камък. За известно време продължаваш да вървиш успоредно на пътя, но след това се отклоняваш леко в едната посока, за да стъпваш по по-меката почва. После спираш да внимаваш и не забелязваш как се отдалечаваш все повече и повече. И накрая се озоваваш в погрешния град и се питаш защо пътните знаци не са те отвели до някое по-добро място.
	Вратата на стаята й се отвори.
	Шай се изправи рязко в леглото и едва не изпусна записките си на пода. Идваха да я отведат.
	Но… не. Вече беше _сутрин_. Светлината се процеждаше през цветното стъкло на прозореца, а стражниците се изправяха и протягаха. Вратата бе отворил Кръвноотпечатващият. Изглеждаше, сякаш пак го мъчи махмурлук и носеше свитък с листа хартия в ръка, както често се случваше.
	„Тази сутрин подрани“, помисли си Шай и погледна джобния си часовник. „Защо е дошъл така рано днес, като се има предвид колко често закъснява?“
	Кръвноотпечатващият я поряза с ножа си и постави печата на вратата, без да каже дума, а болката пламна в ръката й. След това излезе веднага, сякаш бързаше за някаква уговорка. Шай го проследи с поглед, после поклати глава.
	Миг по-късно влезе Фрава.
	— О, вече сте станали — отбеляза тя, докато Изличителите й отдаваха чест.
	След това пусна тефтера на масата на Шай със силно тупване. Изглеждаше раздразнена.
	— Писарите са готови. Продължавайте с работата.
	Арбитърът излезе от помещението с бързи стъпки, а Шай се отпусна обратно на леглото и въздъхна от облекчение. Номерът й беше проработил. Беше си спечелила още няколко седмици време.


>	Ден
>	70

	— Значи този знак — започна Гаотона, като посочи една от скиците на окончателните печати, които скоро щеше да издълбае — обозначава времето или по-точно един конкретен момент… преди седем години?
	— Да — отговори Шай и издуха праха от края на печата на душата, който току-що бе гравирала. — Учите се бързо.
	— Всеки ден претърпявам хирургически операции, така да се каже — каза Гаотона. — Чувствам се по-спокоен като знам с какви точно скалпели работят върху мен.
	— Промените не са…
	— Не са постоянни — довърши той. — Да. Или поне така повтаряте непрекъснато.
	Той протегна едната си ръка към нея, за да може да й постави печата, и продължи:
	— Но все пак се питам нещо. Когато човешкото тяло бъде ранено, то зараства. Но ако му оставят рана отново и отново на едно и също място, ще му остане белег. Душата няма как да бъде много по-различна.
	— Като изключим факта, че всъщност е _напълно_ различна — отбеляза Шай и притисна печата към кожата му.
	Той така и не й бе простил напълно за онова, което бе сторила с шедьовъра на Шу-Жен. Тя долавяше това по време на разговорите им. Вече не беше просто разочарован от нея. Сега й беше ядосан.
	Но гневът отслабваше с времето и двамата отново работеха заедно без проблеми.
	Гаотона наклони глава и отбеляза:
	— Ето това… _Това_ вече е странно.
	— В какъв смисъл е странно? — попита Шай, докато следеше секундарника на часовника си.
	— Спомням си, че _сам_ съм настоявал пред себе си да стана император. И… вече изпитвам неприязън към себе си. Задето… Майко на светлината, наистина ли е мислел така за мен?
	Печатът остана на мястото си в продължение на петдесет и седем секунди. Толкова стигаше.
	— Да — отговори му Шай, когато знакът на ръката му избледня и изчезна. — Смятам, че именно така е мислел за теб.
	Усети радостна тръпка. Печатът _най-после_ бе проработил!
	Вече беше близо. Близо до това да разбере императора, близо до решението на загадката. Когато усетеше, че скоро ще завърши някой проект — някоя картина, мащабна Фалшификация на душата или скулптура, — настъпваше момент, в който успяваше да _види_ цялата си творба, дори още далеч да не беше готова. От този момент нататък, тя считаше работата си за приключила; останалите процедури по окончателното й довършване за нея бяха почти формалност.
	Почти бе достигнала до тази точка в настоящата си задача. Душата на императора лежеше пред нея като на длан. Оставаха само няколко кътчета, които още бяха потулени в сянка. Шай искаше да изведе проекта до последната му стъпка; _копнееше_ да разбере дали може да му вдъхне нов живот. След като бе прочела толкова много за него, след като бе започнала да се чувства, сякаш го познава така добре, усещаше, че има нужда да изпълни целта си докрай.
	Бягството й можеше да почака дотогава.
	— Това беше онзи печат, нали? — попита Гаотона. — Онзи, който изпитахте безуспешно десетина пъти досега. Печатът, който съдържа в себе си причината той да поеме отговорността на императорския трон.
	— Да — потвърди Шай.
	— Взаимоотношенията му с мен — продължи Гаотона. — Според вложеното от вас в печата, решението му е зависело от взаимоотношенията му с мен и… и чувството на срам, което е изпитвал, когато разговаряхме.
	— Да.
	— И хвана.
	— Да.
	Гаотона се отпусна на стола си.
	— Майко на светлината… — прошепна отново.
	Фалшификаторката взе печата и го остави при останалите, чието действие бе потвърдено като успешно.
	През последните няколко седмици, всеки от останалите арбитри бе направил същото като Фрава — идваха при нея и й предлагаха неописуемо щедри възнаграждения в замяна на нейната помощ да придобият пълен контрол над действията на императора. Само Гаотона не се беше опитвал да я подкупи. Почтен човек — и то на една от най-високите служби в имперското управление. Забележително. Да се възползва от него щеше да бъде много по-трудно, отколкото й се искаше.
	— Длъжна съм пак да отбележа — обърна се тя към него, — че ме впечатлявате. Не мисля, че много от Височайшите биха отделили време да научат повече за печатите на душата. Биха предпочели да избегнат онова, което считат за зло, без изобщо да се опитат да го разберат. Нима сте променили мнението си?
	— Не — отрече Гаотона. — Все още смятам, че занаятът ви е нещо, ако не зло, то поне със сигурност нечисто. И все пак, какво ми дава право да съдя? Зависим от вашата помощ, за да се задържим на власт — използваме средства, които иначе наричаме „извращение“, без да се замислим. Жаждата ни за мощ надделява над съвестта ни.
	— Вярно е, що се отнася до останалите — рече Шай, — но вашите лични мотиви са различни.
	Той вдигна вежда.
	— Просто искате Ашраван да се върне към живот — продължи тя. — Отказвате да приемете, че сте го загубили. Обичали сте го като собствен син — младежът, когото сте покровителствали и императорът, в когото винаги сте вярвали, дори когато самият той не е вярвал.
	Гаотона извърна поглед. Неудобството му беше очевидно.
	— Но това няма да е той — добави Шай. — Дори да успея, няма да е той. Знаете го, сигурна съм.
	Арбитърът кимна.
	— И все пак… Понякога изкусната Фалшификация е също толкова хубава, колкото и оригиналът — каза Шай. — Вие принадлежите към Фракцията на Наследниците. Заобикаляте се с реликви, които всъщност не са реликви; картини, които имитират отдавна изгубени платна. Предполагам, че издигането на една фалшива реликва на императорския трон не би било много по-различно. А вие… Вие просто искате да знаете, че сте направил всичко, което сте могъл. За него.
	— Как го правите? — попита Гаотона меко. — Виждал съм как разговаряте с пазачите, как запомняте дори имената на прислужниците. Изглежда вече знаете какви са семействата им, страстите им, с какво се занимават всяка вечер… А прекарвате всеки ден, заключена в тази стая. Не сте я напускала от месеци. Как разбирате тези неща?
	— Хората — отговори Шай и стана от мястото си, за да вземе още един печат, — са по природа склонни да търсят начини да контролират онова, което ги заобикаля. Строим стени, за да имаме подслон от вятъра, и покриви, за да ни опазят от дъжда. Подчиняваме природните стихии на волята си. Това ни кара да се чувстваме, сякаш държим положението под контрол. Но по този начин ние просто заменяме едно влияние с друго. Вместо да ни влияе вятърът, ни влияе стената. Една стена, _направена от други хора_. Човешкото влияние прониква навсякъде, докосва се до всичко. Хора са направили килимите, храната ни — всяко едно нещо в града, което можем да докоснем, да видим, да почувстваме, да _преживеем_ е резултат от действията на някой друг. Може и да имаме чувството, че контролираме нещата, но всъщност никога не е така — освен ако не умеем да разбираме хората. Тогава контролът над света, който ни заобикаля, не означава да построим стена като заслон от вятъра — означава да знаем защо прислужницата е плакала предишната нощ или защо някой стражник винаги губи на карти. Или защо всъщност ви е наел работодателят ви.
	Гаотона се обърна към нея, както седеше и му подаваше нов печат. Протегна ръката си колебливо.
	— Започва да ми се струва — рече той, — че въпреки изричните усилия, които положихме, за да го предотвратим, ние все пак сме те подценили, жено.
	— Добре — отговори тя. — Значи започвате да внимавате.
	Тя постави печата и добави:
	— А сега кажете: защо точно мразите риба?


>	Ден
>	76

	„Трябва да го направя“, помисли си Шай, докато Кръвноотпечатващият й пускаше кръв от ръката. „Днес. Може да е днес.“
	В ръкава си бе скрила парче хартия — имитация на онези, които Кръвноотпечатващият често носеше в сутрините, когато пристигаше по-рано.
	Беше мярнала петно восък върху едно от тях преди два дни. Бяха писма. Тогава й беше просветнало. Бе грешала в преценката си за него от самото начало.
	— Добри новини? — попита го, докато той омастиляваше печата си с кръвта й.
	Белите устни на мъжа се извиха в злобна гримаса.
	— От къщи — продължи Шай. — Жената, с която си пишете. Онази в Джамар. Тя ти е изпратила писмо днес, нали? Пощата в двореца пристига сутринта. Почукват на вратата ти, доставят писмото…
	„И това те буди“, допълни наум. „Затова идваш навреме през тези дни.“
	— Сигурно ти липсва много, ако не искаш дори да оставиш писмата й в стаята си, докато се върнеш — каза на глас.
	Мъжът протегна ръка и я сграбчи за ризата.
	— Остави я на мира, вещице — изсъска. — Казвам ти… _Остави я на мира!_ Никакви магии или номера!
	Беше по-млад, отколкото бе предположила. Това бе лесна за допускане грешка с джамарианците. Бялата им коса и кожа затрудняваха чужденците да определят възрастта им. Трябваше да го предвиди. Явно още бе младеж.
	Шай сви устни.
	— Говориш за _моите_ магии и номера, докато държиш в ръката си печат, обагрен с моята кръв? Ти си онзи, който заплашва да изпрати скелетали по петите ми, ако избягам, приятелю. А пък аз най-много да поизлъскам някоя маса от време на време.
	— Просто… просто… Аргх!
	Младият мъж вдигна ръце във въздуха раздразнено и положи печата на вратата.
	Пазачите ги наблюдаваха без особен интерес, с леко развеселени, но и неодобрителни физиономии. Думите на Шай бяха внимателно подбрани така, че да им напомнят колко безопасна е тя в сравнение с Кръвноотпечатващия и как не тя, а именно той се занимава с неестествени и нечисти изкуства. Стражниците бяха прекарали почти три месеца, като я наблюдаваха как човърка и рисува скици като безобиден учен, докато този мъж ежедневно й оставяше рани и използваше кръвта й за загадъчните си, ужасяващи магии.
	„Трябва да изпусна хартията“, помисли си тя и наведе ръкав с намерение да остави фалшификата си да се изплъзне от него, докато стражниците не гледаха към нея. Това щеше да задейства плана й, щеше да може да избяга…
	„Истинската Фалшификация още не е готова. Душата на императора.“
	Тя се поколеба. В момент на глупост, тя се поколеба.
	Вратата се затвори.
	Шансът й се изплъзна.
	Шай пристъпи към леглото си вцепенено и седна на ръба му. Фалшивото писмо продължаваше да си стои скрито в ръкава й. Защо се беше поколебала? Нима инстинктът й за самосъхранение бе толкова слаб?
	„Мога да почакам още малко“, каза си. „Докато Отражението на същността на Ашраван стане готов.“
	Повтаряше си тези думи от дни. Всъщност — от седмици. Всеки изминал ден, който я приближаваше до крайния срок, представляваше още една възможност за Фрава да нападне. Тя се беше върнала и пак бе взела записките й, този път — под друг предлог, и ги бе занесла да ги проучат. Бързо приближаваха момента, в който на другия Фалшификатор нямаше да му коства особено много усилия да довърши работата й.
	Или поне така щеше да реши той. Колкото повече напредваше, толкова повече осъзнаваше колко невъзможна е поставената й цел. И толкова повече копнееше все пак да я постигне.
	Извади книгата, в която описваше историята на живота на императора, и скоро се задълбочи в поредно препрочитане на частите, в които се разказваше за детските и младежките му години. Мисълта, че той няма да оживее и че целият й труд ще се сведе до евтина измама, предназначена да разсее околните, докато успее да избяга… Тази мисъл й беше физически _болезнена_.
	„Нощи“, каза си Фалшификаторката. „Привързала си се към него. Започваш да го виждаш такъв, какъвто го вижда Гаотона!“ Не би трябвало да се чувства така. Тя изобщо не го бе познавала. Освен това, явно е бил долен човек.
	Но не е бил такъв винаги. Не — истината беше, че всъщност така и не бе станал наистина долен. Характерът му е бил доста по-сложен. С всеки човек беше така. Можеше да го разбере, да види защо…
	— Нощи! — възкликна тя, стана и остави книгата. Трябваше да проясни ума си.
	Когато Гаотона пристъпи в стаята шест часа по-късно, Шай тъкмо притискаше един печат към отсрещната стена. Старецът отвори вратата и прекрачи прага, след което замръзна на място, вторачен във внезапно блесналата в ярки цветове стена.
	От печата се виеха дълги поточета боя, подобни на бръшлян. Зелени, алени, кехлибарени. Картината растеше като нещо живо — по клоните се разлистваше зеленина, плодове се наливаха на сочни чепки бързо като избухващи фойерверки. Шарките ставаха все по-гъсти и сложни. Позлата плъзна по тях сякаш от нищото, обточи листата и заблестя на светлината.
	Фреската придоби дълбочина; всеки детайл сякаш се движеше като жив. Пищни филизи, тръни, които надничаха изненадващо тук и там иззад клоните.
	Гаотона възкликна от възхищение и пристъпи до Шай. Зад тях Зу влезе в стаята, а останалите двама пазачи излязоха и затвориха вратата.
	Гаотона протегна ръка да докосне стената, но боята, разбира се, беше суха. Според стената, картините си бяха там от години. Гаотона коленичи и се вгледа в двата печата, които Шай бе поставила в основата на стенописа. Всъщност само третият, който се намираше отгоре, бе предизвикал трансформацията; двата по-стари печата представляваха просто бележки за това как да бъде създаден образът. Насоки, обобщение на историята на стената, указания.
	— Как? — попита Гаотона.
	— Един от Изличителите е развеждал Ацуко от рода Джиндо по време на посещението му на Двореца на розата — отговори Шай. — Ацуко обаче се разболял и прекарал три дни на легло в стаята си. Която е точно на горния етаж.
	— А според твоята Фалшификация, всъщност е бил в тази стая?
	— Да. Случило се е преди водата да се просмуче през тавана миналата година, затова е правдоподобно да са му отредили тази стая. Стената си спомня как Ацуко е прекарал цели дни, прекалено отслабнал, за да излезе, но достатъчно силен, за да рисува. По малко всеки ден — постепенно увеличаваща се плетеница от лози, листа и плодове. Така си е убивал времето.
	— Фалшификацията не би трябвало да хваща — усъмни се Гаотона. — Прекалено нестабилна е. Променила си твърде много.
	— Не — възрази Шай. — На границата е… На онази граница, където се намира най-великата красота.
	След това прибра печата. Едва си спомняше последните шест часа. Треската на творческото съзидание я бе обхванала напълно.
	— И все пак… — обади се Гаотона.
	— Ще хване — каза Шай. — Ако ти беше тази стена, какво би предпочел да бъдеш — мрачен и скучен, или оживял от цветове?
	— Стените не могат да мислят!
	— Това не ги спира да чувстват.
	Гаотона поклати глава и промърмори нещо за суеверия.
	— Колко време?
	— Колко ми отне да създам този печат на душата ли? Работя по него от време на време от около месец насам. Това бе последното нещо, което исках да променя в стаята.
	— Художникът е бил джиндоиец — рече Гаотона. — Може би е понеже сте сънародници и затова… Но не! Тази логика е същата като твоите суеверия.
	Арбитърът поклати глава. Продължаваше да се пита защо Фалшификацията е хванала, макар че за Шай това бе очевидно от самото начало.
	— Джиндоийците и моят народ не са едно и също, между другото — отбеляза тя сприхаво. — Може и да сме имали нещо общо много отдавна, но вече сме напълно различни.
	Типично за един Височайш. Стигаше два народа да имат донякъде сходни черти, и те приемаха, че са на практика еднакви.
	Гаотона огледа стаята и изящните, полирани мебели; мраморния под със сребърните инкрустации, припукващото огнище и малкия полилей. На пода лежеше красив килим, който някога бе представлявал прокъсан юрган. Витражът на прозореца отдясно проблясваше меко, а светлината, която се процеждаше през него, огряваше прекрасния стенопис.
	Единствената част от помещението, която бе запазила предишния си вид, беше вратата — дебела, но обикновена. Шай не можеше да я Фалшифицира — не и докато Кръвният печат продължаваше да действа върху й.
	— Разбираш, че в момента се намираш в най-хубавите покои в целия дворец, нали? — отбеляза Гаотона.
	— Съмнявам се — изсумтя Фалшификаторката. — Тези на императора със сигурност са по-красиви.
	— По-просторни са. Но не и по-красиви.
	Старецът коленичи до картината, за да разгледа печатите долу по-отблизо.
	— Включила си много подробни обяснения за това как е бил създаден този стенопис.
	— За да създадеш реалистична Фалшификация — обясни тя, — трябва да притежаваш техническите умения на онзи, когото имитираш — поне до известна степен.
	— Значи си могла да го нарисуваш и сама.
	— Нямам подходящи бои.
	— Но _би могла_. Можеше да поискаш да ти донесем. Щях да изпълня молбата ти. А вместо това си създала Фалшификация.
	— Такава съм — отговори Шай с нарастващо раздразнение.
	— Такава избираш да бъдеш. Ако една стена може да желае да бъде стенопис, Уан Шай-Лу, то и _ти_ би могла да пожелаеш да станеш велика художничка.
	Тя стовари печата на масата и си пое дълбоко дъх.
	— Склонна си да се гневиш — продължи Гаотона. — Също като него. Всъщност вече и аз знам точно какво е чувството, понеже си го предизвиквала у мен неведнъж. Питам се дали това твое… поведение не е средство, което да помага на хората да разберат. Извайваш отражението на чувствата си върху един печат и караш другите да почувстват какво е да бъдеш в твоята кожа…
	— Звучи страхотно — отвърна Шай. — Само дето Фалшифицирането на души е отвратително осквернение на човешката природа, нали така?
	— Така е.
	— Щом можеш да разчетеш печатите, значи вече си станал доста добър — смени тя темата. — Почти се съмнявам дали не си прибягнал до някаква измама.
	— Всъщност…
	Шай наостри уши и прогони гнева си, който вече отслабваше след първоначалния му импулсивен изблик. Какво ставаше?
	Гаотона пъхна ръка в джоба на робата си с леко сконфузено изражение и извади оттам дървена кутия. Кутията, в която Шай държеше най-големите си съкровища — петте Отражения на същността. Тези по-стари състояния на душата й можеха да я превърнат в човека, когото _бе могла_ да бъде — ако станеше нужда от това.
	Тя направи крачка напред, но когато арбитърът отвори кутията, видя, че печатите ги няма.
	— Съжалявам — рече той. — Но мисля, че ако ти дам някой от тях, би могла да се освободиш от пленничеството си за секунди.
	— Само два от тях притежават такава мощ — отвърна Шай кисело.
	Пръстите й трепереха. Работата по тези печати бе отнела над осем години от живота й. Бе започнала първия в деня, в който свърши чиракуването й.
	— Хм, да — съгласи се Гаотона.
	В малката кутия бяха поставени няколко тънки метални плочки, върху които бяха гравирани други, по-малки печати — основните модели на състоянията на душата й.
	— Ето този, предполагам? — каза той и вдигна една от плочките. — Шайзан. Което в превод означава… „Шай Първа“? Ако поставиш този върху себе си, би те превърнал във воин?
	— Да — потвърди Шай.
	Значи беше изучавал Отраженията на същността — затова беше станал така добър в разчитането на печатите й.
	— Разбирам едва една десета от гравирането тук, ако не и по-малко — каза Гаотона. — Но онова, което проумявам, е наистина впечатляващо. Трябва да ти е отнело цели години да ги създадеш.
	— Те са… много ценни за мен — отговори Фалшификаторката, като се насили да седне зад бюрото си и да откъсне вниманието си от плочките.
	Ако успееше да се измъкне някак заедно с тях, с лекота би могла да създаде нов печат. Да, щеше да отнеме седмици, но по-голямата част от работата й все пак щеше да бъде съхранена. Ако унищожаха плочките, обаче…
	Гаотона седна на стола си и ги заразглежда небрежно. Ако бе някой друг, действията му щяха да загатват скрита заплаха. „Виж какво държа в ръцете си; виж какво бих могъл да ти сторя.“ Но в неговия случай не беше така. Той бе истински заинтригуван.
	Но сигурна ли беше в това? Както обикновено, не можеше да пренебрегне инстинктите си. Колкото и да беше способна, възможно беше да се намери някой по-способен от нея. Точно както я беше предупредил чичо Уон. Възможно ли беше Гаотона да я мами от самото начало? Бе дълбоко уверена, че може да се довери на преценката си за стария арбитър. Но ако се окажеше, че греши, последиците щяха да бъдат катастрофални.
	„А ти дори и без това си в опасно положение“, мина й през ум. „Трябваше да избягаш още преди дни.“
	— Разбирам защо би се превърнала във войник — продължи да разсъждава Гаотона, като остави плочката настрани. — Тази също разбирам — горски ловец и специалист по оцеляването в природни условия. Изключително широко приложимо. Впечатляващо. А тази тук — учен. Но защо? Ти вече си такъв.
	— Никой не може да знае всичко — отговори Шай. — И никой не разполага с неограничено време да учи нови неща. Когато поставя това Отражение на същността върху себе си, ще придобия способността да говоря на над десет езика — от фан до мулла’дилски и дори малко сикла. Ще съм запозната с десетки различни култури и как да се държа, ако попадна в определена обстановка. Ще разбирам от наука, математика и устройството на основните политически фракции от цял свят.
	— Разбирам.
	„Просто ми ги дай“, помисли си тя.
	— Ами това? — попита арбитърът. — Просяк? Защо би пожелала да измършавееш и… това тук показва, че повечето ти коса ще окапе и кожата ти ще се осее с белези?
	— Това би променило външния ми вид — обясни Шай. — Драстично. Може да се окаже полезно.
	Не спомена, че познаваше отлично градските улици и умееше да оцелява в тежките условия на най-мрачните от тях. Справяше се с отварянето на ключалки доста добре и без печата, но с него вече ставаше ненадмината.
	Ако си го поставеше, вероятно щеше да успее да се промъкне през тесния прозорец — Отражението пренаписваше миналото й така, че в него да има и пет години обучение като акробат, — да се спусне от петия етаж до долу и да бъде свободна.
	— Трябваше да се сетя — рече Гаотона и вдигна последната плочка. — Значи ни остава само тази — най-странната от всички.
	Шай не каза нищо.
	— Готвене — продължи Гаотона. — Фермерство, шиене и бродерия. Друга фалшива самоличност, предполагам — жена, която води по-прост живот?
	— Да.
	Гаотона кимна и остави плочката.
	„Искреност. Трябва да види, че съм честна. Няма как да го измамя.“
	— Не — поправи се тя и въздъхна.
	Той вдигна поглед към нея.
	— Това е… пътят ми за бягство — уточни тя. — Никога не бих го използвала. Просто е там, за всеки случай.
	— Бягство?
	— Ако някога ми се наложи да прибягна до него — обясни Шай, — този печат ще изтрие годините ми като Фалшификатор. Всичко. Ще забравя как се правят и най-елементарните неща; ще забравя, че изобщо някога съм била чирак-Фалшификатор. Ще се превърна в обикновен човек.
	— И ти би желала това?
	— Не.
	Пауза.
	— Да. Може би. Част от мен го желае.
	Искреност. Толкова беше трудна. Но понякога беше единственият начин.
	Понякога наистина мечтаеше за един по-простичък начин на живот — по същия начин, по който човек, застанал на ръба на някоя пропаст, се пита какво би било да скочи. Изкушението е нелепо, но и неоспоримо.
	Обикновен живот. Без да се крие, без да мами. Обичаше работата си — обичаше тръпката, удовлетворението, загадката и чудото на изкуството си. Но понякога… когато бе затворена в някоя килия или когато бягаше, за да спаси собствения си живот… понякога мечтаеше за друго.
	— Леля ти и чичо ти? — попита той. — Чичо Уон, леля Сол — те са част от този сценарий. Прочетох го.
	— Те не съществуват — прошепна Шай.
	— Но ти непрекъснато ги цитираш.
	Тя стисна очи.
	— Подозирам — продължи арбитърът, — че животът, пълен с лъжи, води до преплитане на действителното с фалшивото. Но ако използваш този печат, със сигурност би забравила всичко. Как би могла да не разкриеш измамата?
	— Това би била най-великата Фалшификация от всички — обясни Шай. — Такава, която да заблуди дори мен. В нея е вписано твърдото убеждение, че ако не обновявам печата върху себе си всяка сутрин, ще умра. Включва история, изпълнена с болести, която ме е накарала да посетя… Преотпечатващ, както вие ги наричате — лечител, който работи с печати на душата. Фалшивото ми аз ще е получило от тях печат, който да трябва да поставям отново всяка сутрин. Леля Сол и чичо Уон ще ми изпращат писма — това е част от измамата, с която ще се накарам да повярвам в тях. Вече съм ги написала. Стотици. Преди да поставя Отражението на същността върху себе си, ще платя на някоя пощенска служба значителна сума, за да ги изпращат от време на време.
	— Ами ако се опиташ да им отидеш на гости? — попита Гаотона. — Да научиш повече за детството си…
	— Всичко е гравирано на плочката. Ще ме е страх да пътувам — в което има зрънце истина, защото когато бях малка, наистина се боях да напусна селото ми. След като поставя Отражението, ще избягвам градовете. Ще смятам, че да отида да посетя роднините ми би било прекалено опасно. Но всичко това няма значение. Никога няма да го използвам.
	Този печат би бил нейният край. Щеше да забрави последните двадесет години — чак до момента, когато бе на осем и за пръв път започна да разпитва как би могла да стане Фалшификатор.
	Щеше да се превърне в напълно различен човек. Никой от останалите Белези на Същността нямаше такъв ефект; те пренаписваха част от миналото й, но самосъзнанието й оставаше непроменено. С последния не беше така. Той щеше да бъде окончателен. Ужасяваше я.
	— Много труд си вложила — като за нещо, което никога няма да използваш — отбеляза Гаотона.
	— Понякога се налага да го направиш.
	Той поклати глава.
	— Бях наета да унищожа картината — избълва Шай внезапно.
	Не беше съвсем сигурна какво я накара да го каже. Трябваше да бъде откровена с арбитъра — това беше единственият начин планът й да проработи, — но той нямаше защо да знае за тази част. Нали?
	Гаотона вдигна глава.
	— Шу-Жен ме нае да унищожа картината на Фрава — добави Шай. — Затова изгорих шедьовъра му, вместо да го изнеса от галерията.
	— Шу-Жен? Но… той е самият автор! Защо би те наел да унищожиш някоя от творбите му?
	— Защото мрази империята — отговори Шай. — Нарисувал е картината за жената, която е обичал. Децата й са я поднесли в дар на империята. Шу-Жен е вече стар, сляп, едва се движи. Не искаше да отиде в гроба със съзнанието, че една от творбите му допълва величието на Империята на Розата. Умоляваше ме да я изгоря.
	Гаотона беше онемял. Погледна я, сякаш се опитваше да проникне до дълбините на душата й. Шай не знаеше защо изобщо се опитва; този разговор вече бе разкрил и най-големите й тайни.
	— Майстор от неговия ранг се имитира трудно — продължи Фалшификаторката, — особено ако не разполагаш с оригинала, за да си помагаш. Ако се замислиш, ще осъзнаеш, че е нямало как да създам фалшивите картини без неговата помощ. Шу-Жен ми предостави скиците си и ми обясни как е подходил към създаването на творбата си. Показа ми как точно да замахвам с четката.
	— Защо просто не си му върнала оригинала? — попита Гаотона.
	— Той умира — отговори тя. — Притежанието на някоя вещ вече не означава нищо за него. Създал е картината за своята любима. Нея вече я няма, затова той смяташе, че с платното трябва да се случи същото.
	— Безценно съкровище — рече арбитърът. — Загубено завинаги заради прекомерна гордост.
	— Все пак е било _негово_!
	— Вече не — възрази той. — Принадлежало е на всеки, който го е зървал. Не е бивало да се съгласяваш на такова нещо. Да унищожиш такова произведение на изкуството _никога_ не е оправдано.
	Той се поколеба, после продължи:
	— И все пак мисля, че разбирам. В постъпката ти има известно благородство. Основната ти цел е била Лунният скиптър. Да разкриеш самоличността си, за да унищожиш картината, те е изложило на голяма опасност.
	— Шу-Жен бе мой учител по рисуване като малка — отговори тя. — Не можех да откажа на молбата му.
	Гаотона явно не беше съгласен, но въпреки това я разбираше. Нощи! Ама че открита и уязвима се чувстваше.
	„Това е важно“, каза си. „И може би…“
	Но той не й върна плочките. Тя не го и очакваше — не сега. Не и преди да изпълнят споразумението си; споразумение, чийто краен срок тя бе сигурна, че няма да доживее — освен ако не избягаше.
	Изпитаха последната група нови печати един след друг. Всеки от тях хващаше поне за минута, както и беше уверена, че ще стане. Вече бе придобила завършена представа за душата, каквато щеше да бъде в окончателния си вид. След като приключи с шестия печат за деня, арбитърът зачака следващия.
	— Това е — обяви Шай.
	— Всичко за днес?
	— Всичко изобщо — отговори тя и прибра последния печат.
	— Готова ли си? — попита Гаотона и изправи гръб. — Почти месец по-рано! Това е…
	— _Не съм_ готова — прекъсна го Шай. — Сега следва най-трудната част. Трябва да издълбая тези няколкостотин печата до най-миниатюрния детайл, да ги обединя в едно и да създам главния печат. Това, което правех досега, беше като подготовката на оттенъците боя и скиците на някой художник. Сега трябва да съчетая всичко, за да създам окончателната творба. Последният път, когато го направих, ми отне почти пет месеца.
	— А сега разполагаш само с двадесет и четири дни.
	— А сега разполагам само с двадесет и четири дни — повтори Шай, но усети острото бодване на пристъп на вина.
	_Трябваше_ да избяга. Скоро. Не можеше да изчака, докато задачата бъде изпълнена.
	— Тогава ще те оставя да работиш — рече Гаотона, стана и спусна запретнатия си ръкав.


>	Ден
>	85

	„Да“, помисли си Шай, като се протегна от едната страна на леглото и разрови снопа записки, който бе оставила там. Масата не беше достатъчно голяма, затова бе опънала чаршафа и го бе превърнала в място, където да може да подреди отделните купчини листа. „Да, първата му любов е била от книгата с приказки“. Затова… червената коса на Каршина… Но това трябва да беше подсъзнателно. Той не го е разбирал. Значи е било заложено дълбоко в него.
	Как бе могла да го пропусне? Далеч не беше толкова близо до края на работата си, колкото бе смятала. Нямаше време!
	Добави онова, което беше открила, към печата, върху който работеше в момента — онзи, който съчетаваше всички разнородни аспекти от романтичните наклонности и преживявания на Ашраван. Бе включила всичко: срамното, осъдителното, прекрасното. Всичко, което бе успяла да открие, и още малко — добре пресметнати предположения, с които да допълни душата. Случайна среща и флирт с момиче, чието име императорът вече не можеше да си спомни. Краткотрайни увлечения. Почти осъществена авантюра с жена, която сега беше мъртва.
	Това беше най-трудната за възпроизвеждане част от душата, понеже беше най-лична. Малко от постъпките на един император можеха да останат в тайна, но Ашраван не винаги бе заемал поста си.
	Наложило й се беше да си вади доста отдалечени изводи и да добавя от себе си, за да не остави душата гола, без страсти.
	Така съкровени, така силни. Докато си проправяше път към истината за чувствата на Ашраван, се чувстваше по-близка до него от всякога. Не като воайор, а вече като част от самия него.
	Вече си водеше два комплекта записки. Официалният тефтер по работата й показваше, че изостава ужасно. В него, обаче, бяха пропуснати много детайли. Разпръснатите по леглото листа съдържаха истинските й открития, замаскирани като купчини безполезни бележки — случайни и разпръснати.
	Тя наистина изоставаше, но не толкова, колкото можеше да се съди по тефтера за пред арбитрите. Надяваше се, че тази хитрост ще й спечели няколко допълнителни дни, преди Фрава да пристъпи към действие.
	Докато търсеше една бележка, Шай се натъкна на един от списъците с евентуален план за бягство. Поколеба се. „Първо се погрижи за печата на вратата“, гласеше шифрованият текст. „Второ, обезвреди стражниците. Трето, върни си Белезите на Същността — ако е възможно. Четвърто, измъкни се от палата. Пето, напусни града.“
	Бе добавила допълнителни подробности за точното изпълнение на всяка стъпка. Не беше забравила за бягството — не напълно. Бе съставила много добри планове.
	Но повечето й внимание бе погълнато от ожесточената работа, за да завърши душата. „Още една седмица“, каза си.
	„Ако си дам още една седмица, ще приключа пет дни преди крайния срок. След това вече ще избягам.“


>	Ден
>	97

	— Ей — обади се Хърли и се наведе. — Какво е това?
	Хърли беше един мускулест Изличител, който се правеше на по-глупав, отколкото в действителност беше. Помагаше му да печели по-лесно на карти. Имаше две деца — момиченца, и двете под петгодишна възраст, — но се срещаше с една от стражничките зад гърба на жена си. Тайно му се искаше да беше станал дърводелец, като баща си. И щеше да се ужаси, ако разбереше колко неща знае Шай за него.
	Тъкмо вдигаше парчето хартия, което бе забелязал на земята. Кръвноотпечатващият току-що си бе тръгнал. Беше сутринта на деветдесет и седмия ден от пленничеството на Шай в тази стая, и тя бе решила да задейства плана си. _Трябваше_ да започне.
	Печатът за императора още не беше завършен. _Почти._ След една нощ работа щеше да бъде готов. Така или иначе, планът й изискваше да прекара още една нощ тук.
	— Сигурно Уидфингърс го е изпуснал — обади се Йил и се приближи да погледне.
	Тя бе другият стражник на смяна тази сутрин.
	— Какво е? — попита Шай от масата си.
	— Писмо — изсумтя Хърли.
	Двамата стражници млъкнаха и се зачетоха. Всички Изличители, които работеха в двореца, бяха грамотни. Беше задължително изискване за всеки чиновник или служител на империята от втори ранг нагоре.
	Шай седеше притихнала, напрегната. Отпиваше по малко от лимоновия си чай и си налагаше да диша равномерно. Насили се да се успокои, въпреки че това бе последното нещо, което й се искаше да направи. Познаваше съдържанието на писмото наизуст. Все пак, тя го беше написала — а след това го беше пуснала незабелязано зад Кръвноотпечатващия, тъкмо когато напускаше стаята преди малко.
	„Братко“, пишеше в него. „Почти изпълних работата си тук, и богатството, което спечелих, ще може да си съперничи дори с това на Азалек след назначението му в Южните провинции. Пленницата, която ми повериха да пазя, не оправдава усилията ми — но защо да споря с хората, които ще ми платят толкова пари?
	Скоро ще се завърна при вас. С гордост съобщавам, че и другата ми задача тук се увенча с успех. Открих няколко способни воина и събрах достатъчно от тях — коса, нокти и някои лични вещи, чиято липса няма да забележат. Сигурен съм, че армията ни от стражници ще е готова скоро.“
	Имаше и още — текстът продължаваше чак до края на гърба на листа, за да не изглежда подозрително. Шай бе добавила и множество подробности за живота в двореца — включително неща, за които останалите щяха да сметнат, че тя няма откъде да разбере, но Кръвноотпечатващият би знаел.
	Тревожеше се, че писмото може да е излязло прекалено очевидно нагласено. Щяха ли да усетят пазачите явната измама?
	— КуНуКамец такъв — прошепна Йил. Думата произлизаше от езика на народа й и се превеждаше приблизително като „човек с анус, вместо уста“. — Проклет, скапан КуНуКамец!
	Явно бяха повярвали, че писмото е истинско. Стражниците не се славеха с проницателността си.
	— Може ли да видя? — попита ги Шай.
	Хърли протегна листа към нея.
	— Наистина ли има предвид, каквото си мисля? — попита я. — Досега е… _събирал_ неща от нас?
	— Може би не е говорел за Изличителите — каза Шай, след като прочете писмото. — Не пише нищо точно.
	— Защо му е коса? — попита Йил. — И нокти?
	— Ако имат частица от теб, могат да правят разни неща — отговори й Хърли и изруга пак. — Виждаш какво прави на вратата всеки ден с кръвта на Шай.
	— Не знам дали би постигнал кой знае какво само с коса или нокти — рече Шай скептично. — Просто се перчи. Кръвта трябва да бъде прясна, на не повече от ден, за да му свърши работа. Искал е само да се изфука пред брат си.
	— Няма право да върши такива неща — каза Хърли.
	— Няма повод за притеснение — успокои го Шай.
	Стражниците се спогледаха. След няколко минути застъпи новата смяна. Хърли и Йил си тръгнаха, като продължаваха да си шепнат. Писмото бе пъхнато в джоба на Хърли. Надали щяха да наранят Кръвноотпечатващия сериозно. Но със сигурност щяха да го заплашат.
	Знаеше се, че той има навика да посещава местните чайни всяка вечер. На Шай почти й дожаля за него. Бе забелязала, че когато получеше вести от дома, пристигаше бързо и точно на сутринта. Понякога изглеждаше направо въодушевен. А когато не получеше, пиеше. Днес й се беше сторил тъжен. Значи не бе имало писма за него от доста време.
	Онова, което предстоеше да му се случи, нямаше да подобри положението му. Да, тя почти му съчувстваше — но после си спомни печата на вратата си и превръзката, която бе увила около ръката си, след като й бе пуснал кръв днес.
	Веднага след като се извърши смяната на стражниците, Шай си пое дълбоко дъх и се вглъби отново в работата си.
	Тази вечер. Тази вечер щеше да бъде готова.


>	Ден
>	98

	Шай коленичи на пода сред подредените на купчинки листа хартия, всеки от които беше плътно изписан или покрит със скици на печати. Зад нея утрото тъкмо се пробуждаше, а слънчевата светлина се процеждаше през витража на прозореца и огряваше стаята в алено, синьо и виолетово.
	Един-единствен печат на душата, издълбан от полиран камък, бе положен с клишето надолу върху една метална плочка пред нея. Камъкът на душата наподобяваше на вид стеатит или друга подобна дребнозърнеста скала, но бе осеян тук-там с червени петънца, сякаш по него бе покапала кръв.
	Шай примигна уморено. Наистина ли щеше да се опита да избяга? Бе успяла да поспи… колко, най-много четири часа за последните три дни?
	Със сигурност бягството можеше почака. Със сигурност можеше да си почине, само за един ден.
	„Ако заспя сега“, помисли си тя, скована от изтощение, „няма да отворя очи повече.“
	Продължаваше да стои, коленичила на същото място. Печатът й се струваше най-красивото нещо, което някога беше виждала.
	Предците й вярваха, че камъните, които падаха през нощта, бяха свещени. Душите на повалените богове, така ги наричаха. Майсторите-занаятчии ги извайваха, докато не придобиеха форма. Някога, Шай бе смятала това за глупаво. Защо да боготвориш нещо, което сам си създал?
	Сега, коленичила пред шедьовъра си, тя разбираше. Чувстваше се така, сякаш бе вложила и последната капка от силите си в този печат. Бе успяла да концентрира работа като за две години в три месеца, а накрая — цяла нощ отчаяно, трескаво дълбаене. През нея бе изменила някои от записките си, бе внесла промени в самата душа. Драстични промени. Не знаеше дали са били предизвикани от последното й вдъхновение за това как трябва да изглежда проектът като цяло… или са били погрешни, илюзорни идеи, породени от изтощението.
	Нямаше да разбере какъв е отговорът, преди да използва печата.
	— Готов… готово ли е? — обади се един от стражниците.
	Двамата с другия пазач бяха седнали до огнището в далечния ъгъл на стаята, за да се стоплят и да й дадат повече пространство на пода. Смътно си спомняше как беше разбутала мебелите към стените. Бе прекарала част от времето във вадене на купчини листа изпод леглото, а после бе пропълзяла под него, за да стигне и другите.
	Беше ли готово?
	Шай кимна.
	— Какво е? — попита стражникът.
	„Нощи“, каза си тя. „Наистина. Те дори не знаят.“ Обикновените стражници излизаха от помещението всеки път, когато разговаряше с Гаотона.
	Горките Изличители сигурно щяха да бъдат назначени на служба в някой отдалечен край на империята до края на живота си — да пазят проходите, които водеха към далечния Теойшски полуостров или някъде там. Щяха да ги покрият някъде тихомълком, за да не могат да разкрият — дори по погрешка — каквото и да било за случилото се тук.
	— Ако искаш да разбереш, попитай Гаотона — отговори тя меко. — Не ми е позволено да говоря за това.
	След това вдигна печата с благоговение и постави както него, така и плочката му в кутията, която им беше приготвила. Печатът бе обгърнат от меко червено кадифе, а плочката — оформена като голям, но тънък медальон, — във вдлъбнато място точно под капака. Шай затвори кутията, после извади друга, малко по-голяма. В нея имаше пет печата, издълбани и готови за предстоящото й бягство. Ако успееше да го осъществи. Вече бе използвала два от тях.
	Ако можеше само да поспи за няколко часа. Само няколко…
	„Не. И без това не мога да използвам леглото.“
	Но да се свие на пода й звучеше прекрасно.
	Вратата се открехна. Шай усети как я пробожда внезапна, остра паника. Кръвноотпечатващият ли беше? Той трябваше да е в леглото, пиян до безсъзнание след без съмнение неприятната си среща с Изличителите!
	За секунда усети странно, гузно чувство на облекчение. Ако Кръвноотпечатващият бе дошъл, нямаше да има как да избяга днес. Щеше да може да се наспи. Нима Хърли и Йил не му бяха направили нищо? Бе сигурна, че ги познава достатъчно добре, и…
	… и изведнъж осъзна, че в умората си е прибързала да си направи грешен извод. Вратата се отвори съвсем и в стаята наистина влезе някой, но той не беше Кръвноотпечатващият.
	Беше капитан Зу.
	— Вън — излая той към двамата стражника.
	Те скочиха на крака.
	— Всъщност — продължи Зу, — свободни сте до края на деня. Поемам смяната ви до края.
	Двамата отдадоха чест и си тръгнаха. Шай се почувства като ранен лос, изоставен от стадото. Бравата на вратата щракна и Зу се обърна да я погледне с бавно, подчертано движение.
	— Печатът още не е готов — каза Фалшификаторката. — Затова…
	— Не е нужно да е готов — отговори Зу с широка, злобна усмивка. — Струва ми се, че ти обещах нещо преди три месеца, крадло. Имаме… неуредени сметки.
	В стаята бе сумрачно — фитилът на лампата й почти беше изгорял, а навън тепърва се развиделяваше. Шай се отдръпна назад от него и трескаво започна да преосмисля плана си. Нещата _не биваше_ да се развият така. Не можеше да надвие Зу.
	Устните й не спираха да се движат — разсейваше го, но и играеше роля, която си бе измислила на момента.
	— Когато Фрава разбере, че си идвал, ще побеснее.
	Зу извади меча си.
	— Нощи! — възкликна Шай и отстъпи още по-назад, до леглото си. — Зу, няма нужда да правиш това. _Не можеш_ да го направиш. Имам да върша важна работа!
	— Друг ще я довърши вместо теб — озъби й се той. — Фрава си има и друг Фалшификатор. Мислиш се за много умна. Сигурно си измислила някакъв гениален начин да се измъкнеш утре. Този път обаче ще ударим първи. _Това_ не го очакваше, нали, лъжкиньо? Ще те убия с удоволствие. С толкова голямо удоволствие.
	Той замахна с меча, а върхът му разкъса дълга резка отстрани на блузата й. Шай отскочи и извика за помощ. Продължаваше да играе роля, но вече не й се налагаше да се преструва така усилено. Сърцето й биеше в ушите; усещаше как паниката се надига в гърлото й, докато се мъчеше да заобиколи зад леглото си, за да има нещо между нея и Зу.
	Той се ухили широко, а след това се хвърли към нея, като скочи на леглото.
	То моментално поддаде под тежестта му. През нощта, докато пълзеше под него, за да измъкне бележките си, Шай бе Фалшифицирала дървото на рамката така, че в него да има дълбоки процепи и проядени от насекоми места, за да стане по-крехко. След това бе нарязала матрака отдолу на широки бразди.
	Зу едва успя да извика, когато леглото се срути окончателно и падна през дупката, която бе отворила в пода под него. Наводнението, от което бе пострадала стаята — мухълът, който бе подушила, щом влезе за пръв път — играеше ключова роля в плановете й. Според докладите, които бе получила, дървените греди на тавана били на път да прогният, а таванът — да падне, ако не бяха успели да открият теча така бързо. С една проста и много правдоподобна Фалшификация бе направила така, че подът _беше_ пропаднал.
	Зу се срути в празното складово помещение на долния етаж. Шай се изправи задъхана, след което надникна през дупката. Мъжът лежеше сред отломките от леглото. Някои от парчетата бяха меки — подплати и пълнеж от матрака. Вероятно щеше да оживее — първоначално бе замислила този капан за един от обикновените стражници, който й беше симпатичен.
	„Не точно по план“, каза си, „но няма да е проблем.“
	Втурна се към масата и си събра нещата — кутията с печатите, душата на императора, малко от останалия камък на душата и мастило. И двата тефтера със задълбочените обяснения и скици на печатите, които бе създала — официалните й записки и истинските й записки.
	Метна фалшивите в камината пътем. След това спря пред вратата и започна да отброява ударите на сърцето си.
	Нетърпението й бе като агония, докато наблюдаваше как знакът на Кръвноотпечатващия пулсира ритмично. Най-накрая, след няколко мъчителни минути, печатът на вратата присветна за последен път… и замръкна. Кръвноотпечатващият не се бе върнал навреме, за да го опресни.
	Свобода.
	Шай изскочи в коридора и остави зад гърба си стаята, която се бе превърнала в неин дом за последните три месеца — стая, която вече бе покрита с изящно златно и сребърно. Коридорът отвън бе толкова близо, но тя се бе чувствала, като че ли е в друга държава. Притисна третия от предварително приготвените печати върху закопчаната си риза, за да й придаде облик като на тези на придворните слугини — с официалния герб, избродиран отляво на гърдите.
	Не разполагаше с много време, за да продължи по плана. Или Кръвноотпечатващият щеше да дойде, или Зу щеше да се възстанови от падането, или стражниците от следващата смяна щяха да пристигнат — и то скоро. Искаше й се да побегне по коридора и да се насочи към конюшните на двореца.
	Но не го направи. Тичането би имало само две възможни обяснения: вина или важна задача. И двете щяха да направят впечатление на околните. Вместо това, тя се ограничи до забързана походка и си придаде изражение, сякаш знае какво прави и не е добра идея да бъде прекъсвана.
	Скоро навлезе в по-често употребяваните части на обширния дворец. Никой не я спря. Когато стигна един постлан с килими кръстопът на коридора, забави ход.
	Надясно имаше дълъг коридор, а в дъното му се намираха покоите на императора. Въпреки подплатената кутия, в която бе удобно настанен, тя сякаш почувства как печатът, който носеше в дясната си ръка, подскача в пръстите й. Защо не го беше оставила в стаята така, че Гаотона да го намери? Арбитрите далеч нямаше да я преследват така ожесточено, ако печатът вече беше у тях.
	Можеше просто да го остави тук — в този коридор, в който се редяха портрети на владетели от отдавнашното минало и Фалшифицирани урни от древни времена.
	Не. Имаше причина да го вземе със себе си. Бе приготвила необходимите инструменти, с които да влезе в покоите на императора. От самото начало бе знаела, че ще направи именно това.
	Ако си тръгнеше сега, никога нямаше да разбере _със сигурност_ дали печатът е проработил. Щеше да е като да построи къща, а после да не прекрачи прага й. Като да изкове меч и никога да не замахне с него. Като да създаде шедьовър на изкуството си, а после да го заключи някъде и да не го покаже никому.
	Запъти се надолу по дългия коридор.
	Веднага щом се намери сама в него, преобърна една от отвратителните урни и счупи печата на дъното й. Съдът отново се превърна в истинската си версия, направена от черна глина.
	Имала беше предостатъчно време да установи къде и кой бе създал урните. Четвъртият от предварително приготвените й печати я превърна в точно копие на едно богато украсено, позлатено нощно гърне. Шай продължи към императорските покои и кимна на стражниците, хванала гърнето под ръка.
	— Не съм те виждал преди — спря я единият пазач.
	Тя също не го разпознаваше — лице, покрито с белези, подозрително присвити очи. Така и очакваше да стане. Държаха стражниците, които изпращаха да я пазят, далеч от останалите в двореца — така нямаха възможност да издадат нещо за задълженията си в разговор.
	— О — отговори Шай, като пристъпи нервно от крак на крак и си придаде засрамено изражение. — Простете ми, господарю. Назначиха ме на тази задача едва тази сутрин.
	Тя се изчерви и измъкна от джоба си малко, квадратно парченце картон, върху което се виждаха името и печатът на Гаотона. Беше фалшифицирала и двете по обикновения начин. Добре, че бе приел съветите й как да подобри сигурността на охраната на императора.
	Успя да влезе без повече трудности. Следващите три стаи от обширните покои бяха празни. Вратата в края им беше затворена. За да влезе, й се наложи да Фалшифицира дървото, от което беше направена, така, че да е било проядено от термити — за целта използва същия печат, който бе използвала на леглото си. Не хвана за дълго, но няколкото секунди й бяха достатъчни да разбие вратата със силен ритник.
	Пред нея се откри спалнята на императора — същото място, където я доведоха първия ден; тогава, когато й предложиха този шанс. Помещението бе празно, като се изключи самият той — легнал в постелята буден, но втренчен безизразно в тавана.
	Беше тихо. Всичко беше напълно неподвижно. Миришеше на… прекалено чисто. Прекалено бяло. Като празно платно.
	Шай се приближи отстрани до леглото. Ашраван не я погледна. Очите му не помръднаха. Тя положи длан на рамото му. Лицето му беше красиво, макар и да беше около петнадесет години по-възрастен от нея. Това не беше кой знае какво за един Височайш — те живееха по-дълго от останалите.
	Чертите му си оставаха остри и силно изразени, въпреки дългото време, прекарано на легло. Златиста коса, ясно очертана брадичка, голям нос. Толкова различно от лицата на народа на Шай.
	— Познавам душата ти — рече тя меко. — Познавам я по-добре, отколкото ти някога си я познавал.
	Все още не чуваше гонга за тревога. Очакваше го всеки момент, но въпреки това коленичи до леглото.
	— Иска ми се да можех да те опозная. Не душата ти, а _теб_. Чела съм за теб; надниквала съм в сърцето ти. Построих душата ти наново, от самото начало, колкото можах по-добре. Но това не е същото. Не е същото като да познаваш някого, нали? Просто означава, че знаеш неща _за_ него.
	Дали наистина долови вик от далечното крило на двореца, или само й се беше сторило?
	— Не искам много от теб — продължи тя тихо. — Само да живееш. Само да бъдеш. Направих всичко, което можах. Нека е достатъчно.
	Тя си пое дълбоко дъх, отвори кутията и извади Отражението на същността му. Омастили го и запретна нагоре ръкава на ризата на императора, за да се открие горната част на ръката му.
	Поколеба се, после притисна печата. Когато се опря в плътта, той застина като замръзнал за момент, както винаги ставаше. Кожата и мускулите поддадоха чак след секунда и печатът _потъна_ на един-два милиметра надолу.
	Тя го завъртя, за да го заключи, и го отдръпна. Яркочервеният отпечатък сияеше със слаба, мека светлина.
	Ашраван примигна.
	Шай стана на крака и отстъпи назад, докато той се изправяше в леглото и се огледаше наоколо. Бе започнала да си брои наум.
	— Покоите ми — каза Ашраван. — Какво стана? Имаше нападение. Бях… ранен. О, майко на светлините. Каршина. Тя е мъртва.
	Лицето му се превърна в маска на скръбта, но той прогони чувството и след миг, то вече бе изчезнало безследно. Той беше императорът. Може и да беше сприхав, но стига да не го вбесяха напълно, умееше да прикрива чувствата си добре. Обърна се към нея и очите му — живи очи; очи, които _виждаха_ — се фокусираха върху лицето й.
	— Коя си ти?
	Макар че го бе очаквала, въпросът накара стомаха й да се преобърне.
	— Нещо като хирург — обясни тя. — Беше тежко ранен. Аз те излекувах. Методите ми, обаче, се считат за… неприемливи според някои представители на обществото ви.
	— Преотпечатваща — каза той. — По-скоро… Фалшификатор?
	— Донякъде — отвърна Шай. Той щеше да й повярва, защото искаше. — Този вид Преотпечатване е по-труден. Печатът трябва да бъде опресняван всеки ден и трябва да държиш онази кръгла метална плочка — онази в кутията — до себе си през цялото време. Без тях ще умреш, Ашраван.
	— Дай ми го — рече той и протегна ръка към печата.
	Тя се подвоуми. Не беше сигурна защо.
	— Дай ми го — повтори той, този път — по-настойчиво.
	Тя положи печата в дланта му.
	— Не казвай никому какво се случи току-що — каза му. — Нито на стражниците, нито на прислугата. Само арбитрите ти знаят какво направих.
	Виковете отвън се чуваха все по-силно. Ашраван погледна към вратата.
	— Щом никой не бива да узнава, значи трябва да се махнеш. Напусни двореца и не се връщай повече — рече той и сведе поглед към печата. — Сигурно би трябвало да те убия, задето знаеш тайната ми.
	Това бе себичността, на която постепенно се бе научил през годините, прекарани в двореца. Да, беше я усвоил отлично.
	— Но няма да го направиш — отговори тя.
	— Няма.
	А ето я и милостта му, заровена дълбоко под повърхността.
	— Тръгвай, преди да променя решението си — каза той.
	Тя направи крачка към вратата, след това погледна джобния си часовник — бе минало доста над минута. Печатът бе хванал — поне временно. Шай се обърна към императора.
	— Какво чакаш? — попита той.
	— Исках само да те погледна още веднъж — отвърна тя.
	Той се намръщи.
	Виковете се усилваха още повече.
	— Тръгвай — настоя той. — Моля те.
	Явно знаеше какво означават крясъците — или поне се досещаше.
	— Постарай се повече този път — рече Шай. — Моля те.
	И избяга.
	От време на време се бе изкушавала да вгради в душата му желанието да я закриля. Нямаше основателна причина да го прави — поне не и от негова гледна точка, — а и би могло да компрометира цялата Фалшификация. Но имаше и друго — тя не вярваше, че той _би могъл_ да я спаси. Докато не приключеше траурът му, той нямаше да може да напуска покоите си или да говори с когото и да било, освен арбитрите. През това време, те щяха да бъдат онези, които управляваха империята.
	Така или иначе, на практика вече я управляваха. Не — един набързо вмъкнат в душата на Ашраван импулс да я защити нямаше да й помогне с нищо. Когато наближи последната врата от покоите на императора, тя взе пак фалшивото гърне, вдигна го високо и излезе с несигурна походка. Когато чу далечната шумотевица, възкликна силно и каза:
	— Заради _мен_ ли е всичко това? Нощи! Не исках… Знам, че не биваше да отивам при императора. Знам, че е забранено да го безпокоим — но обърках вратите и влязох по погрешка!
	Стражниците се втренчиха в нея за секунда. После единият се отпусна и отговори:
	— Не е заради теб. Иди си на мястото и стой там.
	Шай се поклони и побърза да изчезне. Повечето стражници не я познаваха, затова…
	Прониза я остра болка в хълбока. Пое си рязко дъх. Чувството бе същото като онова, което изпитваше всяка сутрин — когато Кръвноотпечатващият опресняваше печата на вратата й.
	Шай опипа мястото стреснато. Когато Зу бе замахнал с меча си и срязал ризата й, явно бе прорязал и черната й долна блуза! Когато отдръпна пръстите си, по тях се виждаха няколко капки кръв. Просто драскотина, нищо опасно. В суматохата дори не бе забелязала, че е била ранена.
	Но върхът на меча на Зу… по него бе останала нейна кръв. Прясна кръв. Кръвноотпечатващият я бе открил и бе тръгнал по петите й. Болката означаваше, че се опитва да установи местоположението й и дава на любимците си да я подушат, за да започнат лова.
	Шай захвърли урната и се впусна да бяга.
	Вече не я беше грижа дали ще остане незабелязана. Нямаше смисъл да се прикрива. Ако скелеталите на Кръвноотпечатващия я докопаха, щеше да умре. Толкова. Трябваше да си намери кон скоро, а после — да поддържа преднина пред тях за двадесет и четири часа, докато кръвта й загуби свежестта си.
	Фалшификаторката препускаше през коридорите. Някои прислужници я сочеха, други викаха след нея. Почти събори един посланик от южните земи, облечен в червена свещеническа броня.
	Тя изруга и го заобиколи. Всеки изход от двореца вече беше затворен. Тя _знаеше_ това. Бе разучила охранителните мерки за такива случаи. Да се измъкне щеше да бъде почти невъзможно.
	„Винаги трябва да имаш и резервен план“, казваше чичо Уон.
	И тя винаги имаше.
	Шай спря посред един от коридорите и си даде сметка — както трябваше да направи още по-рано от сега, — че няма смисъл да бяга към изхода. Почти бе изпаднала в пристъп на паника заради Кръвноотпечатващия по петите й, но _трябваше_ да мисли трезво.
	Резервен план. Нейният беше отчаян, но с друг не разполагаше. Затича се отново, зави зад ъгъла и се втурна обратно оттам, откъдето беше дошла.
	„Нощи… Дано съм била права в преценката си за него“, мина й през ума. „Ако всъщност е майстор, чиито способности надхвърлят моите, съм обречена. О, Незнайни Боже, моля те. Нека се окажа права този път.“
	Сърцето й препускаше; натрупаната досега умора сякаш се бе изпарила. Тя спря с леко подхлъзване в коридора, който водеше към императорските покои.
	И зачака. Стражниците се вгледаха в нея изпитателно, смръщили вежди, но не напуснаха поста си в края на коридора — точно както им беше наредено. Извикаха й нещо. Беше й трудно да не хукне пак да бяга. Кръвноотпечатващият и отвратителните му любимци се приближаваха все повече и повече…
	— Защо си тук? — проговори един глас.
	Шай се обърна и видя как Гаотона пристъпва в коридора. Бе тръгнал пръв към императора. Останалите със сигурност търсеха Шай, но той бе дошъл при императора, за да се увери, че е в безопасност.
	Шай се приближи към него, разтревожена и нервна. „Това“, помисли си, „трябва да е най-лошият резервен план, който съм измисляла някога.“
	— Проработи — каза тя тихо.
	— Изпробвала си печата? — попита Гаотона, хвана я за ръката и хвърли поглед към стражниците. После я дръпна настрани, за да не могат да ги чуят. — Как си могла да направиш нещо толкова прибързано, безумно, необмислено…
	— _Проработи_, Гаотона — повтори Шай.
	— Защо дойде при него? Защо не избяга, докато можа?
	— Трябваше да разбера. Трябваше.
	Той се взря в очите й. Погледът му сякаш гледаше през тях и проникваше до дъното на душата й, както винаги. Нощи, какъв добър Фалшификатор би излязъл от него.
	— Кръвноотпечатващият те е надушил — рече той. — Насъскал е онези… _неща_ след теб.
	— Зная.
	Гаотона се поколеба за един кратък миг, след това извади от един от дълбоките си джобове една дървена кутия. Сърцето на Шай подскочи.
	Арбитърът протегна кутията към нея и тя я хвана с едната си ръка, но той не я пусна.
	— Знаеше, че ще дойда тук — каза. — Знаеше, че ще донеса и печатите и че ще ти ги дам. Изигра ме като кръгъл глупак.
	Шай не отговори.
	— Как го направи? — попита. — Мислех, че те наблюдавам достатъчно отблизо. Бях _сигурен_, че няма начин да ме манипулираш. И все пак ето, че дойдох тук — и някак си сякаш вече знаех, че ще те заваря. Знаех, че ще имаш нужда от печатите. Чак _до този момент_ не разбирах, че вероятно си планирала всичко това.
	— Манипулирах те, Гаотона — призна тя. — Но трябваше да го направя по най-трудния възможен начин.
	— И какъв беше той?
	— Като бях откровена — отговори тя.
	— Няма как да манипулираш някого с откровеност.
	— Нима? — отговори тя. — Не е ли това начинът, по който си изградил цялата си кариера? Като си говорил честно и си показвал на хората какво могат да очакват от теб, а след това си искал от тях да бъдат честни с теб в замяна на това?
	— Това не е същото.
	— Не — съгласи се тя, — не е. Но беше най-доброто, което можех да направя. Всичко, което съм ти казвала, е истина, Гаотона. Картината, която унищожих, тайните от живота ми, скритите стремежи… Бях откровена. Това беше единственият начин да те привлека на моя страна.
	— Не съм на твоя страна — възрази той и направи кратка пауза. — Но и не искам да те убиват, момиче. Особено онези _същества_. Вземи печатите. Дни! Вземи ги и бягай, преди да съм размислил.
	— Благодаря ти — прошепна тя и притисна кутията до гърдите си.
	Пъхна ръка в джоба на полата си и извади един малък, дебел тефтер.
	— Пази го внимателно — заръча му. — Не го показвай никому.
	Той го взе колебливо.
	— Какво е това?
	— Истината — отговори тя, след което се протегна и го целуна по бузата. — Ако успея да избягам, ще променя последното си Отражение на същността. Онзи, който не възнамерявам да използвам никога… Ще добавя към него — и към спомените си — един благодушен дядо, комуто дължа живота си. Мъдър и състрадателен мъж, към когото съм питаела дълбоко уважение.
	— Тръгвай, глупаво момиче — рече той.
	В очите му имаше сълзи. Ако не беше на самия ръб на паниката, Шай щеше да се почувства горда от това. И да се засрами от гордостта си. Такава беше тя.
	— Ашраван е жив — каза му. — Когато си ме спомняш, спомняй си и това. _Проработи._ Нощи… _Проработи!_
	И се втурна надолу по коридора.

	* * *

	Гаотона се заслуша в стъпките й, но не се обърна, за да я проследи с поглед. Остана втренчен във вратата на императорските покои. Двама объркани пазачи, а зад тях стаи, които водеха към… какво?
	Бъдещето на Империята на Розата.
	„Ще ни предвожда някой, който не е истински жив“, помисли си Гаотона. „Плод на едно мерзко изкуство.“
	Пое си дълбоко дъх, мина покрай стражниците и бутна тежката двойна врата. Трябваше да иде да види онова, което бе създал.
	„Само… Моля, само нека не бъде чудовище.“

	* * *

	Шай крачеше по един от коридорите на двореца, понесла кутията с печатите. Доразкъса горната си риза, скри я в джоба си и остана по тясната, черна памучна блуза. Остави полата и клина си. Ансамбълът доста приличаше на дрехите, които бе носила по време на обучението си.
	Прислужниците отскачаха от пътя й. Походката й им стигаше да се досетят, че не бива да й се пречкат. Изведнъж осъзна, че не се е чувствала толкова уверена от години.
	Бе си върнала душата. Цялата.
	Извади един от Белезите на Същността вървешком. Омастили го със смели, плавни движения, и върна кутията с печатите в джоба на полата си. След това стовари Отражението върху десния си бицепс и го заключи с леко завъртане — пренаписваше историята си, спомените си, цялото си съществуване.
	За частица от секундата си спомняше и двете си истории. Спомняше си двете години, които бе прекарала в плен, през които проектираше и изработваше Отражението на същността. Спомняше си един цял живот, посветен на Фалшифицирането.
	В същото време си спомняше как е прекарала последните петнадесет години сред народа на теулуанците. Те я бяха приели в обществото си и я бяха обучили в тънкостите на бойните си изкуства.
	Две места едновременно, две истории едновременно.
	След това първата избледня, и тя се превърна в Шаризан — име, което теулуанците й бяха дали. Тялото й стана по-гъвкаво и мускулесто. Тяло на боец. Свали очилата си. Очите й бяха излекувани преди много време и вече нямаше нужда от тях.
	Да получи право на теулуанско обучение не беше лесно; те не обичаха чуждоземците. Насмалко не я бяха убили поне десетина различни пъти по време на първата година от него. Но се бе справила.
	Загуби всичките си натрупани знания относно изработката на печати. Любознателността и влечението й към научните занимания изчезнаха. Все още беше себе си, и си спомняше близкото си минало — как я бяха заловили, как я затвориха в килията. Освен това знаеше — логически погледнато — какво е направила с печата току-що, и че животът, който си спомняше сега, е всъщност фалшив.
	Но не го _усещаше_ така. Докато печатът гореше на ръката й, тя постепенно се превръщаше в онази своя версия, която щеше да съществува, ако беше осиновена от жестоката общност на теулуанските воини и бе живяла сред тях над десетилетие.
	Изрита обувките си настрани. Косата й се скъси; белег се плъзна от носа й и пресече цялата й дясна буза. Вървеше като боец — не крачеше, а сякаш дебнеше.
	Достигна до крилото на двореца, отделено за прислугата — точно преди конюшните. Имперската галерия се падаше вляво.
	Вратата пред нея се отвори и през нея прекрачи Зу, висок и с устни, стиснати като бледа резка. На челото му имаше плитка рана — през превръзката, с която бе бинтована, се просмукваше кръв, — а дрехите му бяха разкъсани заради падането.
	В очите му бушуваше буря. Озъби се злобно, когато я видя.
	— Свършено е с теб. Кръвноотпечатващият те откри веднага. Ще те убия с удовол…
	Млъкна рязко, когато Шайзан се стрелна напред, заби долната част на дланта си в китката му и я счупи, а дръжката на меча изскочи от пръстите му. След това замахна с ръка нагоре и го удари силно в гърлото. Накрая сви пръсти в юмрук и нанесе къс, стегнат удар право в гърдите, който счупи шест от ребрата му.
	Зу залитна напред и изгъргори. Очите му се разшириха от шока. Мечът му издрънча на пода Шайзан пристъпи от едната му страна и го заобиколи, като пътем изтегли камата от колана му и сряза с нея възела на плаща му.
	Зу се свлече на пода, а плащът остана в ръката й.
	Шай сигурно щеше да му подхвърли нещо. Но Шайзан нямаше търпението да се занимава с хапливи забележки. Воините никога не спираха — така, както реката никога не спираше. Тя дори не забави ход — наметна си плаща и пристъпи плавно в коридора зад Зу.
	Той си поемаше дъх с шумно хриптене. Щеше да оживее, но нямаше да може да хване меч в продължение на месеци.
	Нещо се движеше в дъното на коридора — бледи създания, прекалено слаби, за да бъдат живи. Шайзан застана в готовност — стабилно разкрачени крака, леко свити в колената, и тяло, обърнато настрани и към коридора. Нямаше значение колко изчадия има Кръвноотпечатващият; нямаше значение дали ще спечели, или ще загуби.
	Имаше значение само предизвикателството. Това беше всичко.
	Бяха петима и наподобяваха мъже, хванали мечове. Завтекоха се тромаво към нея; костите им тракаха, кухите очни орбити на черепите им сякаш се бяха втренчили в нея — напълно безизразно, като се изключат вечно откритите им в ухилени усмивки зъби. Някои части от телата им бяха заменени с дървени — нови кости вместо онези, които бяха счупили по време на предишна битка. На челото на всяко от създанията светеше червен печат; кръвта бе необходима, за да им вдъхне живот.
	Дори Шайзан никога не се бе сражавала с такива чудовища преди. Да ги намушка би било безполезно. Но онези дървени части… някои от тях бяха ребра или други кости, от които не би трябвало да имат нужда, за да се бият. Означаваше ли това, че ако някоя кост бъде счупена или извадена, създанието щеше да спре да работи?
	Реши, че това бе най-удачният план за действие, и спря да обмисля въпроса. Шайзан винаги действаше по инстинкт. Когато съществата я достигнаха, тя сне плаща на Зу от рамената си и го метна на главата на първото. То заразмахва ръце в опит да разкъса плата, а тя нападна второто създание.
	Посрещна удара му с камата на Зу и пристъпи толкова близо до него, че усети миризмата на кокалите му. След това протегна светкавично ръка точно под гръдния му кош, стисна гръбнака му и дръпна силно. Пръстите й изтръгнаха шепа от прешлените му, а гръдната му кост сряза плътта на ръката й. Всяка част от скелеталите явно беше предварително заострена.
	То се разпадна и се свлече на земята с шумно тракане. Беше права. Ако се отстраняха главните кости, създанията губеха способността да се движат. Шайзан захвърли прешлените настрани.
	Оставаха четирима. Според малкото, което знаеше за тях, скелеталите не се уморяваха и не отстъпваха. Трябваше да побърза, иначе щяха да я надвият.
	Трите зад нея нападнаха едновременно; Шайзан залегна, като заобиколи първото, което тъкмо бе успяло да се отърве от плаща. Тя грабна черепа му, като пъхна пръсти в очните орбити, и си плати за това с дълбока резка от меча му по ръката. Кръвта й опръска стената, когато дръпна силно черепа и го откъсна от тялото; останалите части от създанието се свлякоха на купчина на земята.
	„Продължавай. Не спирай.“
	Ако се забавеше, щеше да умре.
	Завъртя се към останалите три и парира един от ударите на мечовете им с черепа, а друг — с камата. Плъзна се встрани, за да избегне третия, и той я одра дълбоко по хълбока.
	Не усещаше болката. Бе обучена да я потиска по време на битка. Което беше хубаво, защото иначе този удар щеше да _боли_.
	Стовари черепа в този на един от скелеталите, с което строши и двата. Съществото падна, а Шайзан се завъртя между останалите две. Остриетата на мечовете им иззвънтяха, когато ударите им се срещнаха. Тя изрита силно едното, а то залитна назад. След това се стовари странично върху другото и го притисна към стената. Костите изстъргаха една в друга, а тя стисна гръбнака му и изтръгна няколко от прешлените.
	Съществото се разпадна с шумно тракане. Шайзан се изправи с леко олюляване. Бе изгубила прекалено много кръв. Движенията й започваха да стават мудни. Кога бе изпуснала камата? Трябва да се беше изплъзнала от пръстите й, когато притисна скелетала към стената.
	Наложи си да се съсредоточи. Оставаше едно.
	То се втурна към нея с по един меч във всяка ръка. Тя се спусна напред, за да навлезе в обсега му, преди то да може да замахне, и го стисна за костите над лактите. Не можеше да ги издърпа от раменните стави — не и от този ъгъл. Изръмжа от усилие и задържа остриетата на мечовете встрани от себе си. Но едва. Силите я напускаха.
	Изчадието натисна напред с всички сили. Шайзан изскърца със зъби. От ръката и хълбока й течаха вадички кръв.
	Заби челото си в черепа на съществото.
	В действителност, този вид удар далеч не беше толкова ефективен, колкото в историите и приказките. Причерня й пред очите, свлече се на колене и си пое дъх с хриптене. Скелеталът се срути на земята пред нея, а пукнатият му череп се търкулна настрани — ударът го бе откачил от шията. По лицето на Шайзан се стичаше кръв. Бе наранила кожата на челото си, а нищо чудно и да беше пукнала и собствения си череп.
	Падна на едната си страна. Бореше се да остане в съзнание.
	Тъмнината бавно отстъпи.
	Дойде на себе си сред пръснатите кости в иначе празния каменен коридор. Единственият цвят бе червеното на кръвта й.
	Бе спечелила. Още едно преодоляно предизвикателство. Нададе бойния възглас, на който я бе научило приемното й семейство, а след това взе камата и отряза няколко парчета от блузата си, за да превърже раните си с тях. Кръвозагубата й беше тежка. Дори жена с нейното обучение не би могла да издържи на повече битки в същия ден. Не и трудни такива.
	Успя да се изправи на крака и да вземе плаща на Зу — все още парализиран от болката, той бе вперил в нея изумен поглед. Шайзан събра и петте черепа на любимците на Кръвноотпечатващия в плаща и върза краищата му.
	Когато приключи, продължи напред по коридора, като се опитваше да демонстрира сила и увереност вместо изтощението, замайването и болката, които всъщност изпитваше.
	„Трябва да е някъде тук…“
	Отвори рязко вратата на един от килерите в дъното на коридора и откри Кръвноотпечатващия на пода вътре. Очите му още бяха оцъклени от потрес, задето бе изгубил всичките си любимци така бързо един след друг.
	Шайзан го стисна за предницата на ризата и го вдигна на крака. От усилието отново й причерня пред очите. „Внимавай.“
	Кръвноотпечатващият изхленчи.
	— Върни се в блатото си — изръмжа тихо Шайзан. — Онази, която те чака, не се интересува, че си в столицата или че печелиш толкова много пари, или че правиш всичко това за нея. Иска само да се прибереш у дома. Затова ти пише писма с такъв тон.
	Шайзан каза това заради Шай, която иначе би се почувствала гузно.
	Мъжът се втренчи в нея объркано.
	— Откъде… _Ааргх!_
	Последното възклицание бе предизвикано от резкия удар на камата в крака му. Шайзан пусна ризата му, и той падна на пода.
	— Сега — добави тя меко, като се наведе към него, — и аз имам от твоята кръв. Не ме преследвай. Видя какво направих с любимците ти. На теб ще сторя и по-лошо. Ще взема черепите, за да нямаш възможността да ги пратиш по петите ми отново. _Връщай. Се. У. Дома._
	Той събра сили да кимне едва-едва и тя го остави да трепери от страх и болка на земята, хванал окървавения си крак. Скелеталите бяха пропъдили всички наоколо, включително и стражниците. Шайзан се запъти с тежки стъпки към конюшните, но спря и се замисли. Не беше чак толкова далеч…
	„Изгуби толкова много кръв, че си вече полумъртва“, каза си. „Не бъди глупава.“
	Но все пак реши да бъде.
	Малко по-късно, Шайзан влезе в конюшнята и откри само двама наплашени прислужника. Избра най-отличителния на външен вид кон от всички. И именно затова — защото яздеше коня на Зу, наметнала плаща му, — тя успя да препусне през портите на града и да изчезне, без да се опита да я спре жива душа.

	* * *

	— Истината ли ми каза тя, Гаотона? — попита Ашраван, загледан в отражението си в огледалото.
	Гаотона вдигна поглед. „Дали, наистина?“, зачуди се. С Шай никога не можеше да бъде сигурен.
	Ашраван бе настоял да се облече сам, въпреки че явно бе отслабнал от дългото лежане. Гаотона бе седнал наблизо и се опитваше да се ориентира сред бурята от различни чувства, които бушуваха в него.
	— Гаотона? — попита Ашраван, като се обърна към него. — Бил ли съм ранен, както твърдеше онази жена? Обърнал си се към една _Фалшификаторка_ да ме излекува, вместо към обучените ни Преотпечатващи?
	— Да, Ваше Величество.
	„Израженията на лицето“, помисли си арбитърът. „Как е успяла да ги възпроизведе така точно? Начинът, по който смръщва вежди, точно преди да зададе въпрос? Начинът, по който накланя глава, когато не му отговарят незабавно. Стойката му, начинът, по който маха с пръсти, когато говори за нещо, което според него е особено важно…“
	— Фалшификаторка от май-понски произход — продължи императорът, докато пъхаше ръцете си в ръкавите на обтъканата си със злато връхна одежда. — Не виждам защо е било необходимо да прибягвате до _такова_ нещо.
	— Беше ранен прекалено тежко. Не беше по силите на Преотпечатващите ни да те излекуват.
	— Мислех, че са способни на всичко.
	— Ние — също.
	Императорът погледна червения печат на ръката си. Изражението му охладня.
	— Това ще ми бъде като окови, Гаотона. Ще бъде бреме.
	— Ще го понесеш.
	Ашраван се обърна към него.
	— Виждам, че смъртната опасност, надвиснала над живота на господаря ти, не те е накарала да се отнасяш към него с по-дълбоко уважение, старче.
	— Напоследък се чувствам много уморен, Ваше Величество.
	— Съдиш ме — рече Ашраван и се обърна отново към огледалото. — Както винаги. Пресвети дни! Някой ден ще се отърва от теб. Разбираш това, нали? Ако не бяха отдавнашните години, в които ми служеше вярно, отдавна вече щях да съм те изхвърлил.
	Беше просто главозамайващо. Това _наистина беше_ Ашраван — Фалшификация толкова умела и съвършена, че Гаотона никога не би се досетил за истината, ако вече не я знаеше. Искаше му се да вярва, че душата на императора все още е обитавала тялото му и че печатът просто я е… разкрил отново.
	Това би било много удобна самозаблуда. Може би наистина щеше да повярва в нея след време. За съжаление, обаче, бе виждал очите на императора преди. И _знаеше_… знаеше какво е направила Шай.
	— Ще отида при останалите арбитри, Ваше Величество — каза Гаотона и се изправи на крака. — Ще искат да ви видят.
	— Добре тогава. Свободен си.
	Гаотона закрачи към вратата.
	— Гаотона.
	Старецът се обърна.
	— Три месеца на легло — каза императорът, загледан в отражението си в огледалото, — и на никого не е било позволено да ме вижда. Преотпечатващите не са могли да помогнат с нищо. А те могат да излекуват всяка обикновена рана. Но се е случило нещо с ума ми, нали?
	„Не трябваше да се досеща за това“, помисли си Гаотона. „Тя каза, че няма да го втъкава в душата му.“
	Но Ашраван бе притежавал остър ум. Дълбоко в себе си, той бе наистина прозорлив — от самото начало. Шай го беше възстановила такъв, какъвто е бил — нямаше как да го спре да не мисли.
	— Да, Ваше Величество — отговори арбитърът.
	Ашраван изръмжа.
	— За твое щастие, рискованото ви решение се е оказало правилно. Но е възможно да сте съсипали предишната ми способност да мисля. Възможно е да сте продали самата ми душа. Не знам дали да ви накажа, или да ви наградя, задето сте поели такъв риск.
	— Уверявам ви, Ваше Височество — каза Гаотона на излизане, — че вече преживях няколко месеца, които бяха за мен като най-строгото наказание и най-голямата награда едновременно.
	И напусна стаята, като остави императора да се взира в огледалото и да размишлява над огромните последици от току-що наученото.
	За добро или за лошо, императорът им се беше завърнал.
	Или поне — едно негово копие.


>	Епилог
>	Ден
>	101

	— И така, надявам се — каза Ашраван на събралите се пред него арбитри от осемдесетте фракции, — че с това сложих край на някои опасни слухове. Силното преувеличение на тежестта на болестта ми не е било нищо повече от злонамерена измислица. Тепърва предстои да открием кой е изпратил наемните убийци, но убийството на императрицата _няма_ да остане без последствия.
	Той изгледа арбитрите един по един и добави:
	— Или без да бъде понесена отговорността за него.
	Фрава скръсти ръце, загледана в копието с удовлетворение, но и неодобрение. „Какви задни вратички си оставила в ума му, малка крадло?“, питаше се тя. „Ние ще ги открием.“
	Ниен вече изучаваше внимателно копията на печатите, които бяха направили. Фалшификаторът твърдеше, че ще може да проследи обратно методът на изработката им, но щеше да му отнеме време. Може би — години. Но в края на краищата, Фрава щеше да разбере как би могла да контролира императора.
	Унищожението на бележките бе умен ход от страна на момичето. Дали някак не беше успяла да се досети, че Фрава всъщност не е наредила да им направят копия? Арбитърът поклати глава и пристъпи до Гаотона, който седеше в тяхната ложа в Пленарната зала. Седна до него и заговори тихо, почти шепнешком:
	— Ще приемат.
	Гаотона кимна, без да откъсва очи от фалшивия император.
	— Не долавям дори сянка за съмнение. Това, което сторихме… не беше само престъпно, но и — според повечето хора — невъзможно.
	— Момичето би могло да се възползва — рече Фрава. — Доказателството за истината е скрито в самото тяло на императора. Ще трябва да внимаваме през идните години.
	Гаотона кимна разсеяно. Пресвети дни, как й се искаше да имаше властта да го свали от поста му. Беше единственият арбитър, който смееше да й се противопоставя. Точно преди покушението, Ашраван бе вече готов да го изгони, ако тя го подтикнеше към това.
	Пазеха срещите си в тайна от всички останали. Шай нямаше как да е разбрала за тях, затова и Фалшификацията й не знаеше. Щеше да се наложи да започне всичко отначало — освен ако не намереше начин да контролира това копие на Ашраван. И двете възможни решения я изпълваха с раздразнение.
	— Част от мен още не може да повярва, че наистина сторихме такова нещо — обърна се към нея Гаотона тихо, докато фалшивият император започваше следващата част на речта си — призив към присъстващите да се стремят към единство.
	Фрава изсумтя.
	— Планът ни мина по вода.
	— Шай избяга.
	— Ще я открием.
	— Съмнявам се — отвърна той. — Извадихме късмет, че изобщо успяхме да я хванем веднъж. За щастие, не смятам, че има основание да се безпокоим, че ще се намеси.
	— Ще се опита да ни изнудва — каза Фрава.
	„Или да намери начин да управлява императора зад кулисите“, добави наум.
	— Не — възрази Гаотона. — Не, толкова й стига.
	— Стига й, че е успяла да се измъкне жива?
	— Стига й, че едно от творенията й седи на престола. Веднъж вече се е опитала да измами хиляди — но сега ще има възможност да измами милиони. Цяла една империя. Да разкрие истината би провалило висотата на постижението й — поне в нейните очи.
	Нима този стар глупак наистина вярваше в това? Наивността му често даваше на Фрава възможности да се възползва от него. Бе обмисляла да го остави на поста му само заради това.
	Фалшивият император продължаваше с речта си. Ашраван _действително_ бе обичал да слуша собствения си глас. Фалшификаторката бе възпроизвела това добре.
	— Използва покушението като средство да укрепи влиянието на фракцията ни — отбеляза Гаотона. — Чуваш ли? Намеците за единство, задружност, призивите да си припомним наследството на силната ни империя… И слуховете — онези, които Фракцията на Славата разпространяваше, за смъртта му… Като ги споменава, поставя честността им под въпрос. Те поеха риск, като приеха, че няма да се върне — но сега изглеждат като кръгли глупаци.
	— Наистина — съгласи се арбитърът. — Ти ли му внуши да постъпи така?
	— Не — отговори Гаотона. — Отказа да слуша каквито и да било съвети относно речта си. И все пак този ход изглежда като нещо, което би направил старият Ашраван — Ашраван от преди едно десетилетие.
	— Значи не е съвършено копие — заключи Фрава. — Ще трябва да го имаме предвид.
	— Да — съгласи се Гаотона.
	В ръката си държеше нещо — малък, дебел тефтер, който Фрава не бе виждала преди.
	От дъното на ложата се разнесе тихо шумолене и една от прислужничките на Символа на Фрава влезе, като подмина арбитър Стивиент и арбитър Ушнака. Младото момиче се приближи от едната страна на Фрава и се наведе.
	Арбитърът я изгледа неодобрително.
	— Какво толкова важно се е случило, че да ме безпокоиш тук?
	— Простете, ваша милост — прошепна момичето. — Но ме помолихте да подготвя кабинета ви за съвещанията следобед.
	— И? — попита Фрава.
	— Влизали ли сте там вчера, ваша милост?
	— Не. Покрай главоболията с онзи Кръвноотпечатващ и заповедите на императора, пък и… — Фрава смръщи вежди още по-силно. — Какво има?

	* * *

	Шай се обърна и погледна към имперската столица. Градът се простираше върху група от седем високи хълма; на върховете на шест от тях имаше по една къща, в която се помещаваха основните фракции, а на върха на този, който се намираше в центъра, се извисяваше дворецът.
	Конят до нея не приличаше по нищо на онзи, който бе откраднала от конюшните на двореца. Липсваха му някои зъби и вървеше с наведена глава и превит гръб. Козината му изглеждаше така, сякаш не е била минавана с четка от години, и беше толкова недохранен, че ребрата му се брояха ясно като по дървената облегалка на някой стол.
	Шай се бе укривала в града през последните дни — използвала беше Отражението на същността, което я превръщаше в просякиня, за да се слее с обстановката в затънтените улички на пропадналите квартали в столицата. С помощта на тази маскировка и маскировката на коня бе успяла да излезе от града без никакви проблеми. Но след като се отдалечи, отстрани Отражението от себе си. Да мисли като просякиня беше… неприятно.
	Отпусна ремъците на седлото на коня, протегна се под корема му и пъхна един от ноктите си под ръба на мътно светещия печат там. Успя да го отлепи с известни усилия, и Фалшификацията спря да действа. Конят незабавно се преобрази — гърбът му се изправи, главата се вдигна високо, а хълбоците му се наляха. Животното залитна несигурно, огледа се насам-натам и подръпна юздите, които Шай беше хванала. Бойният кон на Зу беше наистина прекрасен звяр — в някои части от империята би могла да го размени срещу малка къща.
	Сред припасите, които носеше на гърба си, бе скрита и картината, която Шай бе откраднала — отново — от кабинета на арбитър Фрава. Фалшификация. Никога досега не бе имала причина да краде някое от собствените си творения. Беше някак… смешно. Бе оставила празната рамка, а в средата й бе издълбала на стената отзад една-единствена реоска руна. Значението й не беше особено приятно.
	Тя потупа коня по врата. Доста добра печалба — като се имаше предвид ситуацията. Хубав кон и картина, която — макар и фалшива — бе толкова реалистична, че дори притежателката й я беше смятала за оригинал.
	„Сега изнася речта си“, помисли си Шай. „Иска ми се да можех да я чуя.“
	Перлата в короната й, шедьовърът на цялата й кариера носеше скиптъра на имперската власт. Това я изпълваше с гордост и вълнение, но именно те я бяха накарали да продължи нататък. Дори стремежът да го съживи не беше основната й цел, нито пък причината за трескавата й работа. Не — бе дала всичко от себе си, защото искаше да внедри в душата няколко определени промени. Може би месеците, през които бе откровена с Гаотона, я бяха променили.
	„Ако проследиш с молива очертанията на някоя рисунка отново и отново на най-горния лист от цялата купчина“, помисли си Шай, „накрая ще се е отпечатал на всички листа. Дълбоко надолу.“
	Тя се обърна и извади Отражението на същността, което щеше да я превърне в ловец, способен да оцелее в дивата природа. Фрава щеше да очаква от нея да върви по пътищата — но вместо това, тя щеше да поеме право през най-големия гъсталак, в самото сърце на Соджианската гора. Там щеше да може да се скрие най-добре. След няколко месеца щеше да я напусне и да продължи внимателно през провинцията, откъдето щеше да се заеме със следващата си задача: да открие императорския шут, който я беше предал.
	Засега искаше само да се отдалечи възможно най-много от стените, дворците и имперските интриги. Шай се покатери на седлото и се сбогува както със столицата, така и с мъжа, който я управляваше в момента.
	„Живей добре, Ашраван“, помисли си тя. „И ме накарай да се гордея с теб.“

	* * *

	Късно тази вечер, след като бе изслушал цялата реч на императора, Гаотона седеше до познатото огнище в личния си кабинет и разглеждаше тефтера, който Шай му беше дала.
	И му се удивляваше.
	Тефтерът беше точно копие на печата на душата на императора — подробно, с обяснителни бележки. Всичко, което Шай бе направила, се разкриваше пред него тук.
	Фрава нямаше да открие начин да контролира императора, понеже такъв нямаше. Душата му беше завършена, здраво заключена и изцяло негова. Което обаче не означаваше, че той беше съвсем същият, какъвто беше някога.
	„Както виждате, позволих си някои волности“, обясняваше Шай в бележките си. „Исках да възпроизведа душата му колкото можех по-точно. Това беше задачата и предизвикателството, които бяха поставени пред мен. Така и направих.
	Но след това продължих и изведох нещата още няколко стъпки напред — укрепих и засилих присъствието на някои спомени, а други отслабих. Внедрих дълбоко в Ашраван някои условности, които ще го провокират да реагира по определен начин, когато разбере за опита за покушение и лечението си.
	Това не променя душата му. Не го прави различен човек. Само го подтиква леко да поеме по даден път — също както един хитър измамник би насърчил жертвата си да избере дадена карта. Това е все пак той. Той — такъв, какъвто е могъл да бъде.
	Кой знае? Може би това е той — такъв, какъвто е щял да бъде.“
	Гаотона никога нямаше да успее да се досети за това сам, разбира се. Познанията му в тази област бяха ограничени. Подозираше, че дори да беше специалист, пак нямаше да успее да различи какво е направила. В записките си, тя обясняваше, че целта й е била да бъде така деликатна и внимателна с промените, че никой друг да не успее да ги открие. Освен ако не познаваше императора отпреди, и то — от много, много близо, човек дори не би заподозрял какво се е случило.
	Сега, след като бе прочел бележките, Гаотона успя да забележи промените. Фактът, че Ашраван се бе разминал на косъм със смъртта, щеше да го накара да се замисли дълбоко — и задълго. Щеше да потърси дневника си и да започне да препрочита разказите на младото си „аз“ отново и отново. Щеше да види какъв е бил и най-после щеше да направи истински опит да се върне към това.
	Шай уточняваше, че промяната ще бъде бавна. Ашраван щеше да се превърне в човека, в който някога бе трябвало да се превърне, в течение на години. Във взаимодействията на печатите му бяха заложени скрити склонности, които щяха да го насочат незабелязано в посоката на самоусъвършенстването, вместо в тази на егоизма и угаждането на собствените прищевки. Най-после щеше да накара фракциите да приемат промените, чиято необходимост той — и много преди него — бяха забелязали още отдавна.
	Накратко казано, той щеше да започне да се бори. Щеше да направи тази малка — но така трудна — крачка, с която да премине границата от човек, който мечтае, към човек, който действа. Гаотона виждаше всичко това на тези страници.
	Откри, че по страните му се стичат сълзи.
	Не за бъдещето на императора. Това бяха сълзите на човек, изправен пред един шедьовър. Истинското изкуство бе далеч повече от красота; далеч повече от умели похвати. Далеч повече от имитация.
	То беше смелост. Контраст, но и деликатност. В тези записки, Гаотона откриваше творба, която можеше да си съперничи с тези на най-великите художници, скулптори и поети от всяка епоха.
	Най-великото произведение на изкуството, което бе виждал някога.
	Гаотона прекара почти цялата нощ, хванал благоговейно тефтера в ръце. Това бе крайният резултат от месеци трескава, неспирна работа и вдъхновение — породени от външен натиск, но освободени като дъх, затаен до последния момент. Суров, но изпипан до последния детайл. Смел, но пресметнат.
	Възхитителен, но невидян от никого.
	Такъв и трябваше да си остане. Ако някой откриеше какво е сторила Шай, с императора беше свършено. Може би щяха да се разклатят устоите на цялата империя. Никой не биваше да разбира, че решението на Ашраван най-после да се превърне във велик водач е било породено от думи, изсечени направо в душата му от ръката на един богохулник.
	Когато небето се зазори, Гаотона се изправи бавно — мъчително бавно — от стола си до огнището. Стисна тефтера в ръка — това несравнимо произведение на изкуството, — и го протегна напред.
	А после го пусна сред пламъците.


>	Послепис

	Когато ходех на курсове за писатели, често ми казваха: „Пиши за това, което знаеш.“ Това е рефрен, който писателите често чуват, но ме накара да се почувствам доста объркан. Да пиша за това, което знам? Как да го направя? Пиша фентъзи. Не мога да знам какво е да правиш магии — а и не мога да знам какво е да си жена. Но искам да пиша от различни гледни точки.
	С течение на времето усъвършенствах уменията си и започнах да разбирам какво означава този съвет. Въпреки че в нашия жанр пишем за фантастичното, историите ни се получават най-хубави, когато имат стабилна, конкретна основа в истинския свят. За мен магията работи най-добре, когато съвпада с определени принципи. Изграждането на даден свят се получава най-добре, когато черпи от източници в нашия свят. Героите се получават най-добре, когато са изградени на основата на вече изпитани от нас човешки емоции и опит.
	Затова смятам, че за професията ни е толкова важно да бъдем наблюдателни, колкото е важно и да имаме богато въображение.
	Опитвам се да се вдъхновявам от преживяванията в собствения си живот. В това отношение извадих късмет — имам възможността да пътувам често. Когато посещавам някоя нова държава, полагам усилия да оставя културата, народа и случките от това място да се оформят в история в ума ми.
	Наскоро пътувах до Тайван и имах щастието да посетя Националния дворец-музей заедно с редакторката ми — Шери Уонг, и преводачката ни — Луси Туан, които ми бяха като тур-гидове. Човек не може да възприеме хилядолетната китайска история само за няколко часа, но направихме най-доброто, на което бяхме способни. За щастие, аз вече имах известни познания в областта на азиатската история и култура. (Живял съм две години в Корея като мисионер на Църквата на Исус Христос на светиите от последните дни, а после изучавах корейски в университета.)
	Тази история се зароди в ума ми по време на онова пътуване. Онова, което ми направи най-силно впечатление, бяха печатите. На английски понякога ги наричаме „чоп“*, но аз винаги съм предпочитал корейската дума — „тоджау“. На мандарин се наричат „ин-циан“. Представляват изкусно издялани каменни печати, използвани вместо подпис в множество различни азиатски култури.
	[* Жаргонно название на печатите, използвани вместо подпис на официални документи в Източна Азия, което произлиза от думата „чапа“ на хинди. — Б.пр.]
	Докато разглеждах музея забелязах много от тези познати червени печати. Някои, разбира се, бяха просто подписите на авторите — но имаше и други. Едно калиграфско произведение беше цялото покрито с тях. Луси и Шери ми обясниха — древнокитайските учени и благородници имали обичай да поставят печатите си върху онези произведения на изкуството, които харесвали особено много. Един от императорите обичал да прави това особено много. Когато му допаднела някоя скулптура или парче ахат — на възраст цели векове, — той карал да издълбаят върху него печата му, и може би — няколко стиха негова поезия.
	Какъв забележителен начин на мислене. Представете си какво е да бъдеш крал и да решиш, че много ти харесва Давид на Микеланджело — затова заповядваш да изваят подписа ти на гърдите му. Общо взето, било е съвсем същото.
	Тази идея ми се стори така поразителна, че започнах да се заигравам с мисълта за вълшебни печати. Печати на душата, способни да пренапишат природата и историята на съществуването на всеки предмет. Не исках идеите да напомнят прекалено силно на принципите, които бях описал в „Летописите на светлината на бурята“, затова използвах вдъхновението си от музея — и китайската история — да измисля нов вид магия, която позволява да се промени миналото на даден предмет.
	Историята се разви от тази отправна точка. Магията се получи доста сходна със системата, която разработвах за Сел — светът, където се развива действието на „Елантрис“, затова реших нещата да се случват в същата вселена. (Няколко от народите там също бяха вдъхновени от азиатските култури в нашия свят, затова всичко си пасна идеално.)
	Не винаги можеш да пишеш за това, което знаеш — не точно това, което знаеш. Но можеш да пишеш за онова, което виждаш.
@	Брандън Сандърсън


>	Благодарности

	Книгите като тази се публикуват с едно име на корицата, но изкуството никога не се създава във вакуум. Онова, което съм написал, съществува само благодарение на множеството ръце, които ми бяха подадени в моментите, в които имах нужда.
	Споменавал съм и преди, че тази книга се появи на бял свят вследствие на едно пътуване до Тайван. Искрено съм благодарен на Луси Туан и Шери Уонг, на които съм я посветил, задето ме разведоха из града. Бих искал да благодаря и на Иванна Хсу и целия екип на „Фондация за фентъзи“, които превърнаха това пътешествие в такова страхотно преживяване. Много благодарности на Грей Тан (агентът ми в Тайван), който помогна за организацията на пътуването, и на агентът ми от Щатите — Джошуа Блаймс, както и останалите му колеги от „ДЖАБберуоки“.
	Джейкъб Вайсман и Джил Робъртс от „Тахион“ бяха абсолютно прекрасни. Благодаря им, задето дадоха на това произведение дом. Благодарен съм и на Марти Холпърн за редакцията и поправките на печатните грешки.
	Заслугата за окончателната структура на повестта е на Мари Робинет Ковал; тя ми помогна да си дам сметка, че първоначалният ми пролог не е особено подходящ за завършеното произведение. Моше Федер надмина себе си и свърши много повече, отколкото се очакваше от него (и то — като служител на друга издателска къща), и ми предостави множество страхотни редакции на диалога, без които тази книга щеше да бъде доста по-слаба. Получих много полезни забележки и от Брайън Хил, Айзък Стюарт и Керън Алстрьом.
	Както винаги искам да благодаря и да засвидетелствам любовта си и пред моето семейство, и особено — съпругата ми Емили. Освен това — специални благодарности и на преподобния Питър Алстрьом, който прекара много часове в работа върху него. (И дори отиде дотам да ме накара най-после да напиша тази страница с благодарности, след като забравих да го направя около десет пъти поред.)
@	Безкрайно съм признателен на всички ви.
@	Брандън
