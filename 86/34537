>
#	Лица

	__АТИНА__
	__ОДИСЕЙ__
	__АЯКС__
	__ХОР__ ОТ САЛАМИНСКИ МОРЯЦИ
	__ТЕКМЕСА__
	__ВЕСТИТЕЛ__
	__ТЕВКЪР__
	__МЕНЕЛАЙ__
	__АГАМЕМНОН__

N	Действието се развива пред стана на ахейските войски. От монолога на Аякс на стр. 286 сцената представлява отдалечено от стана място край морския бряг.


>	Пролог

	__АТИНА__
	Лаертов сине, винаги съм виждала
	как дириш да поставиш в изпитание
	врага си. Днес те гледам при моряшките
	палатки на Аякс, при най-далечните, —
	отдавна дебнеш и се взираш в пресните
	следи от него, за да видиш там ли е,
	или пък не. Отиваш към целта си ти —
	ти душиш като кучка от Лакония.
	Аякс е вече вътре. От главата му
	се стича пот и капки кръв — от меча му.
	Недей се взира вече във вратата му,
	а ми кажи защо е туй усърдие.
	Аз всичко знам и бих те посъветвала.

	__ОДИСЕЙ__
	Глас на Атина! Глас на най-любимата!
	Как ясен за слуха и за сърцето ми
	е твоят глас, макар че си невидима —
	тръба е сякаш медна от Тирения!
	Ти пак разбра, че се въртя във дирите
	на враг — следя Аякса, щитоносеца.
	Не друг, а него дебна вече толкова.
	Направи той едно невероятно зло
	нощес — ако това е той, разбира се.
	Не знаем нищо точно и се лутаме.
	И аз самин се впрегнах в тази работа.
	Животните, които бяха в плячката, —
	избити от човек, изклани виждаме
	до крак, а с тях убити и пазачите.
	Над него падат всички обвинения.
	Видял го бил един от съгледвачите
	да тича с кървав меч в ръце през равното
	поле и ми разказа всичко. Втурнах се
	веднага по следите му. Познах едни,
	но други — не, и сам не знам чии са те.
	Навреме тук си ти. Във всичко твоята
	ръка ще ме напътва както винаги.

	__АТИНА__
	Знам, Одисее. Аз те пазя в пътя ти
	и ще ти бъда в този лов съюзница.

	__ОДИСЕЙ__
	А моят труд, богиньо, ще успее ли?

	__АТИНА__
	Напълно. Тая работа е негова.

	__ОДИСЕЙ__
	Защо е предприел това безумие?

	__АТИНА__
	Бе гневен за доспехите Ахилови.*1
	[*1 Доспехите на Ахил, който загинал пронизан от стрела на Аполон, били присъдени не на Аякс, а на Одисей.]

	__ОДИСЕЙ__
	Ала защо е връхлетял добитъка?
	__АТИНА__
	Той смяташе, че го обагря вашта кръв.
	__ОДИСЕЙ__
	Това ли бил намислил за аргивците?

	__АТИНА__
	И би го сторил, ако аз бездействувах.

	__ОДИСЕЙ__
	Какъв безумен план е бил в главата му!

	__АТИНА__
	Излезе нощем тайно, срещу всички ви…

	__ОДИСЕЙ__
	Достигна ли до нас и до палатките?

	__АТИНА__
	… и спа пред двете шатри на стратезите*2.
	[*2 _Стратези_ са Атреевите синове Агамемнон и Менелай.]

	__ОДИСЕЙ__
	И как сдържа ръката, кръв жадуваща?

	__АТИНА__
	Възпрях го аз от радостта на луд човек,
	изпратих му рояк измамни образи
	и го отвърнах към неподелените
	стада, които пастири наглеждаха.
	Той връхлетя. В кръв падаха воловете.
	Разеше, като мислеше, че двамата
	Атриди, или този, или онзи вожд,
	напада и съсича сам, с ръката си.
	Той тичаше, обхванат от безумие,
	а аз го тласках и заплитах в страшно зло.
	Когато стихна туй кръвопролитие,
	овърза всички оцелели бикове
	и ги поведе със овцете, смятайки,
	че не добитък е повел, а воини.
	Сега ги бие, вързани в палатката.
	Ще ти покажа ясно лудостта му аз,
	та да разкажеш всичко на аргивците.
	Спокоен стой, не бой се от нещастие
	пред него! Аз ще отклоня очите му
	от тебе и не ще те забележи той.

N	(Обръщайки се към палатката на Аякс.)

	Хей, ти! Ти, който окова в белезници
	ръцете на пленените, ела насам!
	Аяксе, тебе позовах! Излез навън!

	__ОДИСЕЙ__
	Какво, Ати`но? Не, недей го вика!

	__АТИНА__
	Не се страхувай, запази мълчание.

	__ОДИСЕЙ__
	Но нека си остане вътре, моля те!

	__АТИНА__
	Защо пък? Та нима не бе и той човек?

	__ОДИСЕЙ__
	Но той ми беше враг, и днес е същият!

	__АТИНА__
	Приятен е смехът над враговете ни.

	__ОДИСЕЙ__
	Не, стига ми да си стои в палатката.

	__АТИНА__
	Какво, страхуваш се да видиш луд човек?

	__ОДИСЕЙ__
	Не бих отбягвал, ако бе на себе си.

	__АТИНА__
	До него да си — пак не ще те види той.
	__ОДИСЕЙ__
	Но как така, не виждат ли очите му?

	__АТИНА__
	О, да, но аз ще хвърля мрак в зениците.

	__ОДИСЕЙ__
	Да, всичко става, щом е воля божия.

	__АТИНА__
	Мълчи, не се движи и стой на мястото!

	__ОДИСЕЙ__
	Оставам, но — да можех да не бъда тук!

	__АТИНА__ _(обръщайки се към палатката на Аякс)_.
	Ехей, Аяксе! Викам те за втори път!
	Така ли тачиш своята съюзница?

	От палатката излиза Аякс
	с кървав бич в ръка.

	__АЯКС__
	Здравей, здравей, Атино, дъще Зевсова!
	Добре дошла! Ще увенчая храма ти
	със многозлатен дар — заради плячката.

	__АТИНА__
	Добре. Но друго ми кажи: обагри ли
	с кръвта на войните аргивски меча си?

	__АЯКС__
	Да, мога да ти се похваля, сторих го.

	__АТИНА__
	А вдигна ли ръка срещу Атридите?

	__АЯКС__
	Така, че с мен не ще се гаврят никога.
	__АТИНА__
	Загинали са, ако схващам правилно.

	__АЯКС__
	Да вземат мъртви моето оръжие!

	__АТИНА__
	Така. Ами синът Лаертов? Как е той?
	Каква съдба го сполетя? Избяга ли?

	__АЯКС__
	За хитрата лисица ли е думата?

	__АТИНА__
	За Одисей, с когото сте съперници.

	__АЯКС__
	Седи там, вътре, вързан. Него най ценя —
	не искам още да умре, владичице.

	__АТИНА__
	Какво би сторил и спечелил повече?

	__АЯКС__
	На стълб ще го привържа пред палатката…

	__АТИНА__
	Какво ще правиш след това с нещастника?

	__АЯКС__
	… и с бича ще го бия до умиране.

	__АТИНА__
	Недей опозорява тъй нещастника!

	__АЯКС__
	Ати`но, всичко друго бих изпълнил аз,
	но той ще ми плати така, не иначе!

	__АТИНА__
	Така стори, щом тъй е на сърцето ти.
	Недей пропуща нищо от решеното.

	__АЯКС__
	Отивам да се заловя, но, моля те,
	и занапред бъди ми ти съюзница!

N	(Влиза в палатката.)

	__АТИНА__
	Да, Одисее, виж каква е силата
	на боговете. Срещал ли си друг човек,
	по-умен и по-храбър в тежки мигове?

	__ОДИСЕЙ__
	Не зная друг. Нещастник! Съжалявам го,
	макар че ми е враг, защото в страшно зло
	е тъй заплетен! Мисля за съдбата му
	не повече, отколкото за своята.
	Аз виждам, ние, хората, сме призраци
	и само празни сенки — нищо повече!

	__АТИНА__
	Видя го ти — затуй не казвай никога
	надменна дума към небето, никога
	не бивай горделив, ако си по-могъщ
	от другите със сила и съкровища,
	защото рухват и възхождат хората
	в едничък само ден. Благоразумния
	обичат боговете, мразят лошия.

N	Атина изчезва. Одисей излиза.
N	Влиза Хорът.



>	Парод

	__ХОР__
	Теламонов Аяксе! Ти, който си цар
	в обкръжения цял от води Саламин!
	Ако ти си добре, аз се радвам.
	Ала удар от Зевс*3 ли, или клевета
	[*3 _Удар от Зевс_ — болест.]
	на данайците падне връз твойто чело —
	аз треперя от ужас, настръхвам от страх
	като гълъб със поглед уплашен.
	Ето, тъй и сега връхлетя върху нас
	оглушителен слух, че предишната нощ
	си нападнал полето, където летят
	наште конски стада, че до крак си избил
	и овцете, и другата плячка
	на данайците, грабена в бой, че си клал
	с твоя меч от блестящо желязо.
	Съчинява и други подобни лъжи
	Одисей, па ги шепне във всяко ухо,
	и му вярват. За тебе разказва сега
	със уста сладкодумни. И всеки, дочул
	тия негови думи, ликува безкрай
	и се смее над твоите болки.
	Та когато се целиш в големи мъже,
	ще улучиш. Но каже ли някой за мен
	клевети като тези, не ще убеди.
	Към имотните люде пълзи завистта.
	И наистина, малките хора, сами,
	без големите, зле защищават града.
	Да, с големите дребният мъж се крепи,
	а сред малки изпъква големият мъж.
	Ала знам, невъзможно е всичко това
	да внушиш на тълпа безразсъдна.
	Ей такива мъже срещу тебе шумят,
	а без тебе не можем във отговор ний
	да повдигнем ръка, повелителю наш!
	Че откакто не си пред очите им ти,
	като птичи ята разшумяха се те.
	Ала само за миг, ако ти се явиш,
	те, уплашени сякаш от хищен орел,
	като неми, без глас ще се скрият.

	{e}{s}Строфа{/s}{/e}

		Как, Артемида ли, бикоубийцата —
		о, страховити слова,
		извор на позора ми! —
	при общите ни волски стада те отведе?*4
	[*4 Моряците, които не знаят кое божество е тласнало Аякс да избие добитъка, предполагат, че то може да бъде богиня Артемида. Друго предположение на Хора е, че лудостта на Аякс е последица от отмъщение на Арей (в оригинала е назован с прозвището Ениалий).]
	Навярно след победен бой не си й дал
		дар или с бляскава плячка си я мамил,
		или сърна си й убил?
	Или пък медноризият бог Арей*5,
	[*5 Поетът представя бога на войната облечен в медна ризница.]
	от гняв, че помощта му не си признал,
		хитро тази нощ ти се наплаши?

	___Антистрофа___

		Нивга не ти е изменял разсъдъкът,
		о, господарю, така,
		че да връхлетиш стадата ни!
	От бог е тази болест, но нека отбият
	и Зевс, и Феб мълвата на аргивците!
		Но ако тайно разпръснат слух за тебе
		двамата мощни царе*6
	[*6 _Царе_ — Агамемнон и Менелай (вж. бел. 2).]
	или синът на срамния род на Сизиф*7,
	[*7 _Сизифов потомък_ е Одисей. Антиклея, майка на Одисей, на път от Аркадия за Итака, където отивала да се омъжи за Лаерт, се отдала на коринтския цар Сизиф.]
	недей, недей остава при своя стан,
		царю, отхвърли позорния слух!

	___Епод___

	Бързо вдигни се оттам, където тъй
		дълго,
		вдаден в мисли, мълчиш така тревожно.
		Сам разпалваш злото до небесата.
	Затуй дързостта на твоя горд
		враг
	се втурва без страх с попътен благ
		лъх.
	Затуй
		тежки думи
	със присмех над нас
		сипят.
	А болка сърцето ми къса.


>	Първи епизод

N	Влиза Текмеса.

#	Комос

	__ТЕКМЕСА__
	Чуйте, корабни хора на вожда Аякс,
	потомци на земния син Ерехтей,
	ние плачем, защото ни грижа гризе
	за далечния дом Теламонов.
	Страховитият твърд и мъжествен Аякс,
	от свиреп ураган
	повален, днес от болест е легнал!

	__ХОР__
	Но какви теглила ни донесе нощта
	вместо прежния мир?
	Дъщеря на фригийския цар Телевтант!
	Разкажи ни, защото във бой те доби
	и с любов те обгражда юнакът Аякс,
	та не може сама да не знаеш!

	__ТЕКМЕСА__
	Ах, но как ли ужасната реч да река?
	Ти ще чуеш беда, равнозначна на смърт!
	Да, от лудост обхванат, чутовният наш
	цар Аякс тая нощ се покри със позор!
	Ще го видиш в палатката. С мощни ръце
	е разкъсал животни, удавени в кръв!
	Сякаш богу е жертви принасял!

	___Строфа___

		О!
		Страшна вест
		носиш ти за пламтящия
		наш властелин —
	непоносима, но и неизбежна!
		Мощните двама царе са я пръснали вече,
		в мощна Мълва
		бързо разраства се тя.
	Ах, тръпна от страх пред идещия ден!
	Ще загине той, виждаме всички!
	Че с ръка на безумец и с кървав меч
	сразил
		стадо и пастири, седнали върху коне!

	__ТЕКМЕСА__
	Ах, беда! Та оттам, та оттам е дошъл
	със стадата, които е хванал във плен!
	Той закла върху пода една част от тях,
	после другите — с меча разсече на две.
	Хвана два белоноги овена след туй.
	На едина отряза език и глава,
	па ги хвърли, а другия — прав, със въже —
	той привърза о стълб,
	взе голяма юзда — за устата на кон —
	и заудря с фучащия, с двойния бич,
	като сипеше хули — а тях божество,
	не смъртен човек му подсказа.

	__ХОР__

	___Антистрофа___

		Да!
		Дойде час —
		скрили в дрехите своите
		бледни лица, —
	оттук да се измъкнем с тайно бягство
		или да седнем при нашите бързи весла
		и поверим
		всичко на кораба лек.
	Гърмят към нас двувластните царе
	със такива ужасни заплахи!
	Аз се плаша да падна, от каменен дъжд*8
	[*8 _Каменен дъжд_ — Хорът мисли за ударите, които се изсипват като дъжд върху осъдения да бъде пребит с камъни.]
	пребит,
		заедно с него, когото страшен бяс държи!

	__ТЕКМЕСА__
	О, не — като буйния вятър от юг,
	който иде без мълнии, — стихна и той.
	Той сега е на себе си, но го боли.
	Че когато се вглеждаме в своето зло,
	за което у другите няма вина,
	остра болка сърцето ни къса.

	__ХОР__
	Но щом е спрял, това е, смятам, щастие.
	По-малко мислим за беди отминали.

	__ТЕКМЕСА__
	Какво избираш, ако ти е дадено:
	щастлив да бъдеш, като мъчиш своите,
	или да страдаш с общите страдания?

	__ХОР__
	Да, жено, по-голямо зло е двойното.

	__ТЕКМЕСА__
	И тъй, не ний сме болни, ала страдаме.

	__ХОР__
	Какво говориш? Не разбрах словата ти.

	__ТЕКМЕСА__
	Додето бе обзет от болестта си, той
	бе радостен при цялото си бедствие
	и само нас, разумните, измъчваше.
	Сега, когато спря и си пое дъха,
	той цял е обладан от отчаяние,
	а ние — не по-малко отпреди това.
	Не се ли удвоява тъй едното зло?

	__ХОР__
	Съгласен съм. Боя се да не би да е
	това бич божи. Но нима в покоя си
	не ще се радва, както в болестта си той?

	__ТЕКМЕСА__
	Не, всичко е така, не се съмнявайте.

	__ХОР__
	С какво начало го слетя бедата му?
	Кажи на мене, който му съчувствувам.

	__ТЕКМЕСА__
	Ще чуеш всичко — сякаш си присъствувал.
	В дълбока нощ, когато всички свещници
	угаснаха, той грабна в миг двуостър меч
	и без причина тръгна за към изхода.
	И аз му казвам с укор: „Какво правиш ти,
	Аяксе? Та нали не са те викали
	вестители, не си дочул и тръбен звук!
	А ти се втурваш! Вредом спят войниците!“
	Отвърна кратко с тая всеизвестна реч:
	„Жена, жените украсява тяхното
	мълчание!“ Разбрах и млъкнах. Спусна се.
	Не знам след туй какво му се е случило.
	Дойде си, като водеше овързани
	волове, виторога плячка, кучета…
	Закла едни, високо вдигна други той
	и ги насече; трети пък, овързани
	като войници, биеше със бича си.
	Накрай се втурна срещу сянка някаква
	навън, крещейки ту против Атридите,
	ту срещу Одисей, и се заливаше
	от смях, че бил им причинил такъв позор!
	Завтече се отново към палатката
	и късно след това дойде на себе си.
	И щом видя потънал в кърви шатъра,
	той блъсна с рев главата си. Над мъртвите
	тела се свлече, седна сред избитите
	овни, заскуба с две ръце косите си.
	И дълго време тъй стоя в безмълвие.
	А после ме заплаши със ужасна реч,
	ако не му разкажа за бедата му.
	Запита ме какво му се е случило.
	Уплашена, разказах му, приятели,
	каквото аз самата бях научила.
	Тогава той простена със ужасен стон —
	тъй както по-преди не бях го чувала.
	Той смяташе, че само малодушният
	и слаб човек издава тия стонове,
	и мълком, без отчаян плач и викове —
	тъй както глухо бик мучи, — простенваше.
	Сега, улучен от такава зла съдба,
	неял, непил, седи посред убитите
	от меча му животни. Неподвижен е.
	И той бездруго ще избърши някаква
	беда, че все това говори, плачейки.
	Но, скъпи, затова съм и дошла при вас —
	елате, помогнете, ако можете!
	Че той ще чуе своите приятели!

	__ХОР__
	Текмесо, ти говориш страшни работи!
	Аякс обзет от пристъп на безумие!

	__АЯКС__ _(от палатката)_.
	О, горко ми, горко!

	__ТЕКМЕСА__
	И нещо повече. Нима не чувате
	Аякс? Какъв ужасен вик надава той!

	__АЯКС__ _(от палатката)_.
	О, горко ми, горко!

	__ХОР__
	Навярно страда или пък предишните
	страдания сега гнетят душата му.

	__АЯКС__ _(от палатката)_.
	Сине мой, сине мой!

	__ТЕКМЕСА__
	Горко ми! Еврисаке скъпи, вика те!
	Какво ще прави той? Къде си? Бедна аз!

	__АЯКС__ _(от палатката)_.
	За Тевкър викам! Де е Тевкър? Вечно ли
	по плячка скита той? А тук — загивам аз!

	__ХОР__
	В съзнание изглежда. Отворете му.
	А може да го хване срам от мен дори.

	__ТЕКМЕСА__
	Отварям, ето. Можете да видите
	какво е сторил, как е и самият той.

N	Текмеса отваря палатката. Вижда се Аякс сред трупове на избити животни.


#	Комос

	___Първа строфа___

	__АЯКС__
	Уви!
	Мои скъпи моряци! Сред скъпите мен
	само вие зачетохте дълг и закон!
	О, гледайте какви вълни на буря кървава кръжат
	от всички страни край мен!

	__ХОР__ _(към Текмеса)_.
	Аз виждам колко право си говорила.
	Безумен е, показват и делата му!

	___Първа антистрофа___

	__АЯКС__
	Уви!
	Вие, мои помощници в морския път,
	вий, които въртите веслата безспир!
	Еднички вас аз виждам днес на помощ в моята беда!
	Убийте ме бързо тук!

	__ХОР__
	Не казвай зло! Не умножавай своите
	беди, недей лекува с лошо — лошото!

	___Втора строфа___

	__АЯКС__
	Ти виждаш ли мен, юначния мъж,
	безстрашния в бой пред лютия враг —
	с ужасна ръка сред кротки стада!
	Ох, присмех мой! Без чест съм аз, наистина!

	__ТЕКМЕСА__
	Не казвай тъй, Аяксе, царю, моля те!

	__АЯКС__
	Махни се вън! Отивай си! Излез оттук!
	О — о`! О — о`!

	__ХОР__
	О, аз те моля, слушай, размисли добре!

	__АЯКС__
	Нещастник! Оставих злодеите
	на воля да живеят,
		а нападнах витороги бици и стада кози
	и тъмната им кръв пролях!

	__ХОР__
	Защо се вайкаш за неща извършени?
	С това не ще поправиш нищо сторено!

	___Втора антистрофа___

	__АЯКС__
	Ти — с блудния взор, ти — вечно готов
	за всякакво зло, ти — син на Лаерт,
	най-мръсен подлец във нашта войска!
	Ти може би сега се смееш весело!

	__ХОР__
	От бог е всеки тъжен или радостен.

	__АЯКС__
	О, да го видя!… Нищо, че съм тъй сломен!
	О-о`! О-о`!

	__ХОР__
	Бъди смирен! Не виждаш ли бедата си?

	__АЯКС__
	О, Зевсе, баща на предците ми!*9
	[*9 Зевс е прародител на Аякс. От връзките му с Егина се родил Еак; от брака на Еак и Ендеида се родили Пелей и Теламон; Теламон и Ерибея са родители на Аякс.]
	Как бих могъл да смажа
		своя враг, подлеца хитър, и двувластните царе,
	и сам най-сетне да умра?

	__ТЕКМЕСА__
	Щом искаш туй, поискай и за мене смърт.
	Защо ли ще живея аз, щом ти умреш?

	___Трета строфа___

	__АЯКС__
	Уви!
	Ти, мрак, мой светъл зрак!
	Ти, адска тъмнина, най-светлата за мен!
	Вземи, вземи ме ти за свой поселник!
	Вземи ме — недостоен съм от днес
	да гледам боговете аз
	и смъртните с надежда за подкрепа!
		Зевсовата дъщеря*10,
	[*10 _Зевсовата дъщеря_ — Атина.]
		мощната богиня, днес
	до смърт ме покри с позор.
		Накъде сега да бягам?
		Где ли бих се прислонил?
	Та нали загина вече всичко, скъпи мои?
	Аз луд сред плячката лежа,
	а цялата войска се втурва
		с меч да ме срази!

	__ТЕКМЕСА__
	О, бедна аз! Така мълви той, гордият
	герой! Това той нивга не допущаше!

	___Трета антистрофа___

	__АЯКС__
	Уви!
	Ти, шумен морски път!
	Приморски пещери, и ти, крайбрежен лес!
	О, колко дълго, колко дълго вече
	около Троя вие ме държахте!
	Но днес лишен, лишен от дъх
	съм аз! И — който мисли, нека знае!
		О, скамандрови струи`*11
	[*11 _О, скамандрови струи`_ — Скамандър е река в малоазийската област Троада.]
		на съседния поток,
	добри към войската! Вий
		няма да съзрете вече
		мен — и нека изрека
		горди речи — друг такъв сред войните ни Троя
	не е видяла досега
	да дойде от Елада! Срамно
		тук съм проснат аз!

	__ХОР__
	Да спра ли тази реч, да те оставя ли?
	Не зная. Ти си в бездна от нещастия!

	__АЯКС__
	Ай, ай! Дали съм мислил аз, че името
	Аякс е тъй съзвучно на бедата ми!*12
	[*12 _Аякс_, по народна етимология, извежда името си от междуметие „ай, ай“, изразяващо болка. Истинският смисъл на името не ни е известен.]
	Днес мога да рева по два, по три пъти,
	ай, ай! Такова зло ме е постигнало!
	В троянската земя баща ми някога,
	спечелил сред войската първи дарове,
	дойде дома си на върха на славата.
	А аз, синът му, стигнах тук, сред същите
	места на Троя, с не по-малко воини,
	извърших не по-малко славни подвизи —
	а гина незачетен от аргивците.
	Ала едно за мен е, мисля, сигурно:
	ако Ахил бе жив, ако доспехите
	присъждаше той сам на най-юначния,
	владял ги бих единствен аз, и никой друг.
	Но — на безчестния хитрец ги дадоха
	Атридите, а мене пренебрегнаха!
	И ако мисълта ми и очите ми
	от свойта цел не бяха се отвърнали,
	те нямаше да бъдат вече съдници.
	Но щерката на Зевс, горгонооката*13,
	[*13 _Горгоноока_ — която има смразяващия поглед на Горгоната.]
	когато дигнах срещу тях ръцете си,
	ме заблуди, изпрати ми безумие —
	окървавих ръцете си в добитъка!
	Сега се смеят, че са ми убягнали,
	че не сполучих! Но когато бог рече,
	страхливецът убягва на могъщия.
	Сега — какво да правя аз? Противен съм
	на боговете, мразят ме аргивците,
	омразен съм на Троя, на полята й.
	Да тръгна за дома си, през Егейското
	море, като оставя тук Атридите?
	Ала с какви очи ще гледам татко си,
	цар Теламон? И как ли би понесъл той
	да ме посрещне без победни дарове,
	когато сам е увенчан от славата?
	О, не това! Да тръгна срещу Троя и
	нападайки един след друг троянците,
	да сторя нещо славно и умра накрай?
	Ала това е радост за Атридите!
	Не, не, ще трябва да намеря някаква
	възможност — та да види моят стар баща,
	че аз не съм роден от него без сърце!
	Позорно е мъжът да иска дълги дни,
	ако не вижда край на теглилата си.
	Каква отрада ще ми носят дните ми?
	Че приближават и оттеглят края ми!
	Не бих ценил, за мен би бил нищожество
	човек, запален от надежди глупави.
	Или щастлив живот, или красива смърт
	желае благородникът. Ти всичко чу.

	__ХОР__
	Човек не ще рече, че казваш чужда реч,
	Аяксе, — тя е рожба на главата ти.
	Но спри, предай на своите приятели
	да водят мисълта ти и не се грижи!

	__ТЕКМЕСА__
	Аяксе, царю, от съдбовно бедствие
	по-страшно зло не са видели хората.
	Самата аз съм чедо на свободен мъж —
	на най-богатия човек във Фригия.
	А днес съм в робство. Вярвам, бог и твоята
	ръка решиха тъй. Затуй, споделяйки
	леглото ти, за тебе мисля с преданост.
	Сега, пред Зевса, бога на огнището,
	пред любовта, с която се обвързахме,
	те моля — не допущай враговете ти
	да ме петнят, недей ме дава никому!
	Ако умреш, ако сама остана аз,
	мисли`, че още този ден аргивците
	насила ще ме отвлекат с детето ти,
	че в тежко робство ще тече животът ми.
	И някой ще рече сред господарите
	горчиви думи: „Гледайте съпругата
	на цар Аякс, на първия сред войните!
	Каква робия след какъв благат живот!“
	Така ще казват. Мен ще погне зла съдба,
	но с теб и с твоя род ще бъдат хулите.
	Мисли, нима ще изоставиш татко си
	в печалните му старини и майка си,
	превита под годините! Тя толкова
	се моли да се върнеш вкъщи жив и здрав!
	Детето съжали! Ако, откъснато
	от грижен взор, без теб, го вземат вражите
	нагледници на сироти, — каква беда
	оставяш ти, умирайки, на двама ни!
	Аз нямам на какво да спра очите си
	освен на тебе. Ти разби със копие
	града ми. А от друга гибел моите
	родители са днес на ада жители.
	И кой ще ми е, вместо теб, отечество,
	и кой — богатство? В тебе е съдбата ми!
	Спомни си и за мене ти — че длъжен е
	мъжът да помни де е вкусил щастие.
	Че любовта любов поражда винаги.
	Забрави ли човек благодеяние,
	за него става чуждо благородството.

	__ХОР__
	Аяксе, царю, имай състрадание —
	тъй както аз, — и одобри словата й!

	__АЯКС__
	Похвала ще получи от устата ми,
	ако изпълни моето желание.

	__ТЕКМЕСА__
	Аяксе! Скъпи! Всичко бих извършила!

	__АЯКС__
	Тогава дай да видя тук детето си!

	__ТЕКМЕСА__
	Не, аз го отстраних от тези ужаси.

	__АЯКС__
	От туй ли зло, или от други работи?

	__ТЕКМЕСА__
	Да не умре, ако те види, бедното!

	__АЯКС__
	Това при участта ми е естествено.

	__ТЕКМЕСА__
	За всичко туй сама го възпрепятствувах.

	__АЯКС__
	Аз одобрявам умните ти действия.

	__ТЕКМЕСА__
	Кажи сега, с какво бих ти помогнала?

	__АЯКС__
	Да му продумам искам, да го видя тук!

	__ТЕКМЕСА__
	Да, то е близо, пазят го прислужници.

	__АЯКС__
	Какво тогава пречи да присъствува?

	__ТЕКМЕСА__ _(към Еврисак)_.
	Дете, баща ти те зове.

N	(Към един прислужник.)

					Прислужнико,
	ти, който си го хванал, доведи ми го!

	__АЯКС__
	Но иде ли, или не те е чул дори?

	__ТЕКМЕСА__
	Хей тук е, близо, води го прислужникът.

	__АЯКС__
	Вдигни, вдигни го, дай го тук! Без страх ще е,
	когато гледа прясната пролята кръв,
	ако е моя рожба той наистина!
	Той трябва да се закали в суровия
	характер на баща си, като мен да е!
	Бъди, мой сине, по-честит от татко си,
	а в другото — приличай му, и лош човек
	не ще излезеш. И все пак, завиждам ти,
	че не разбираш моите нещастия.
	Не мислиш, и прекрасни ще са дните ти,
	додето вкусиш радост и страдание.
	Тогава покажи на враговете ми
	какъв си ти и на какъв баща си син!
	В простора дишай дотогава — младото
	сърце да крепне и да радва майка ти.
	Не ще ти хвърли никой сред ахейците
	позор, макар че аз ще съм далеч от теб.
	Оставям ти могъщ бранител — смелия,
	юначен Тевкър, па макар сега да е
	далече той, по лов у неприятеля.
	Вий, хора на морето с тежки щитове!
	И вам възлагам службата приятелска
	на него да обадите заръката —
	да отведе сина ми във родината,
	при Теламон, при Ерибея — майка ми,
	та той да ги подкрепя в старините им,
	додето слязат в адовите кътища.
	И ни врагът, ни някой съдник моите
	доспехи ще раздава на ахейците.

N	(Към Еврисак, като посочва щита си.)

	Дете, вземи това, че то на тебе е
	наречено — със здраво шити ремъци
	е моят седмокож непробиваем щит.*14
	[*14 Името _Еврисак_ Софокъл тълкува като съставено от думите eurýs, „широк“ и sákos, „щит“.]
	А другото ще бъде с мен погребано.

N	(Към Текмеса.)

	Ала детето бързо поеми сега!
	Заключвай тук и не плачи пред шатъра!
	Жената винаги обича воплите!
	Заключвай! Не нарежда песни умният
	лечител, щом е нужен нож за болката!

	__ХОР__
	С тревога слушам твоето желание.
	Тъй остър не харесвам аз езика ти.

	__ТЕКМЕСА__
	Какво си ти намислил, господарю мой?

	__АЯКС__
	Не питай, не дири! Бъди въздържана!

	__ТЕКМЕСА__
	Треперя, ах! Не ни оставяй — моля те
	за твоето дете и за безсмъртните!

	__АЯКС__
	Измъчваш ме! Не знаеш ли, че дългове
	към боговете нямам вече никакви?

	__ТЕКМЕСА__
	Смирено говори!

	__АЯКС__
				Кажи го другиму!

	__ТЕКМЕСА__
	Не чуваш ли?

	__АЯКС__
				Премного си приказвала!

	__ТЕКМЕСА__
	Треперя, царю!

	__АЯКС__ _(към прислужниците)_.
				Бързо, хей, заключвайте!

	__ТЕКМЕСА__
	Постой, за бога!

	__АЯКС__
				Струваш ми се глупава,
	щом искаш днес да обуздаеш нрава ми!

N	Влиза в палатката.
N	Текмеса излиза с Еврисак.


>	Първи стазим

	__ХОР__

	___Първа строфа___

		Славни Саламине! Ти
	честит лежиш посред вълните,
	и всички всякога те славят!
	Но аз бедняк!
		Много време вече мина,
	откакто тук,
		сред идейските ливади*15,
	[*15 _Иде`йски_ — от Ида, планина в Троя.]
		вечно сам, напуснат, аз лежа,
	измъчван от всеки ден,
	в сърцето с ужасен страх,
	че иде и моят час
	да сляза в тъмни страховити бездни!

	___Първа антистрофа___

		Ето че неизлечим,
	обзет от божията лудост,
	Аякс е ново зло за мене!
	А него ти
		в люти битки изпроводи
	изпълнен с мощ.
		Днес за близките си той е
		страшна скръб с ума си помрачен!
	А прежните му дела,
	дела на отличен мъж,
	изчезнаха без следа
	за жалките Атрееви потомци.

	___Втора строфа___

	И може би в сетните свои дни, сред бя-
	ла старост, майка му ще чуе,
	че болен, че луд е Аякс!
		Горък плач, горък плач!
		Не с тих глас на славей тя, бедната, ще плаче
		в този ден, а със вик
		остропронизващи песни
		ще зареди, а скръбна длан
		по гърдите й ще кънти.
	И белите коси с ръце ще скубе.

	___Втора антистрофа___

	Да, по-добре в ада да иде лудият цар,
	той, който по баща е първи
	в ахейския храбър род.
		Не със предишната
		мисъл вече е той — блуждае днес умът му.
		Татко бедни, каква, каква ужасна участ
		днес е заплашила твоя син!
		Нея никой в рода на Еак*16
	[*16 _Еак_ — вж. бел. 9.]
	освен Аякс до днес не е изпитал!


>	Втори епизод

N	Аякс излиза от палатката с меч в ръка.
N	След него върви Текмеса.

	__АЯКС__
	Безкрайността от време ражда скритото
	и скрива от очите всичко видимо.
	И няма неочаквано: пречупва се
	и клетва страховита, и разсъдък твърд.
	И аз, човекът, който бе тъй страшно твърд —
	като стомана, — укротих езика си
	пред нея. Да оставя нея без съпруг,
	а своя син — сирак сред враговете ми!
	Ах, колко ми е жал! Не, не! При извора,
	в крайбрежните поля ще ида! Може би
	очистен ще ме пощади богинята*17.
	[*17 Богинята — Атина.]
	Па ще отида в непристъпни кътища
	и ще заровя във земята меча си,
	злокобното оръжие, та ничий взор
	да го не види! Нека бъде пазено
	от Ада и Нощта! Откакто дар го взех
	от Хектор, своя първи враг, не съм видял
	до днес ни капка радост сред аргивците.*18
	[*18 След двубой, в който не победил никой, Аякс и Хектор си разменили подаръци. Хектор дал на Аякс меча си, а Аякс на Хектор — пояса си.]
	Но истина се казва в поговорката:
	добро не носят вражеските дарове.
	Затуй ще знам да слушам боговете аз
	и да отдавам почит на Атридите.
	Царе са, ще ги слушам аз. Защо пък не?
	И силното, и даже най-могъщото
	отдава почит. Снежните виелици
	отстъпват пред плодообилни летни дни.
	Оттегля се и нощният ужасен кръг,
	та белоконен ден да палне слънцето.
	Със страшния си дъх приспиват вихрите
	морето шумно. И сънят, всемощният,
	освобождава, не държи завинаги.
	Как ний да не познаваме умереност?
	И лично аз — та само преди миг разбрах,
	че трябва тъй врага да мразим, сякаш той
	ще ни обикне пак; а на приятеля
	да бъдем в полза тъй, като че в бъдеще
	не ще ни е приятел. Да, невярно е
	приятелството в повечето случаи.
	С добро ще свърши всичко туй.

N	(Към Текмеса.)

							А ти, жена,
	влез вътре и моли се продължително
	да стане, както иска днес сърцето ми.

N	(Към моряците.)

	И вий, другари, зачетете моята
	молба. Щом дойде Тевкър, обадете му
	за нас да се погрижи и за всички ви.
	Аз тръгвам, накъдето води пътят ми.
	Сторете тъй и може би ще чуете,
	че съм избавен въпреки бедата си.

N	Излиза.
N	Текмеса влиза в палатката.


>	Втори стазим

	__ХОР__

	___Строфа___

	От сладост тръпна и политам радостен!
	Ехей! Пане, Пане!
		Пане, Пане, яви се ти
		от скалистите върхове
	на снежната Килена, ела,
	божествен хороводецо, тук
	и с нас извий на Низа и Кнос
		бързите неучени танци!
		Днес за игри жадувам аз!
		От Мкарийско море нека дойде видим Аполон,
	делийският цар*19, и нека
	[*19 _Аполон, делийският цар_ — Аполон бил роден на остров Делос.]
	всегда към мене бъде благосклонен.

	___Антистрофа___

	Зла болка махна Арес от очите ми.
	Ехей! Днес отново,
		днес, о, Зевсе, отново бял
		слънчев зрак ще се доближи
	до бързите ни кораби! Ах!
	Забрави своето зло, Аякс!
	Благочестиво изпълни той
		божите пресвети закони!
		Времето всичко заличава.
		Нищо не ще нарека невъзможно — да, не вярвах аз
	Аякс да смири гнева си
	и свадата си с двамата Атриди!*20
	[*20 Трагическа ирония. Хорът смята, че бедата, която заплашва Аякс, е отминала, и прибързано ликува.]


>	Трети епизод

N	Влиза Вестител.

	__ВЕСТИТЕЛЯТ__
	Приятели, ще съобщя най-важното:
	току-що дойде Тевкър от мизийските
	скали*21. Но щом се приближи до царската
	[*21 Мизийските скали — скалите на Мизия, област на запад от Троя, където Тевкър отишъл да опустошава земите на троянските съюзници.]
	палатка, с хули хората го срещнаха.
	Да, още отдалече, щом го зърнаха,
	събраха се край него и отвсякъде
	със хулни думи те го заобсипваха.
	Наричаха го брат на полуделия
	изменник на войската. Вече нямало
	какво да пречи да го смажат с камъни.
	И стигнаха дотам, че всички мечове
	от ножниците мигом се изтеглиха.
	Но щом върха достигна, стихна разпрата,
	когато стари хора се намесиха.
	Но где е царят, да му съобщя това?
	Аз трябва всичко да вестя на властните.

	__ХОР__
	Излезе преди малко. Нови планове
	запрегна в променената си мисъл той.

	__ВЕСТИТЕЛЯТ__
	О — о`! О — о`!
	Дали ме прати късно изпращачът ми
	на път, или съм закъснял самият аз?

	__ХОР__
	Какво от всичко нужно е пропуснато?

	__ВЕСТИТЕЛЯТ__
	За него Тевкър каза — вън от шатъра
	да не излиза, докато пристигне той.

	__ХОР__
	Излезе, ала с най-полезен помисъл —
	отново да се помири с безсмъртните.

	__ВЕСТИТЕЛЯТ__
	Това е глупост — ако прорицателят
	Калхас е дал правдиви предсказания!

	__ХОР__
	Какви? Какво е твоето известие?

	__ВЕСТИТЕЛЯТ__
	Узнах това, случайно бях на мястото.
	От сбраните на царско съвещание
	Калхас излезе, скритом от Атридите,
	и сложи дружески ръка в десницата
	на Тевкър; каза му — по всички начини
	да задържи сега, през този светъл ден,
	в палатката Аякс, да го не пуща вън,
	ако желае да спаси живота му.
	Че гневна го преследва само този ден
	Атина, както каза ясновидецът.
	Че боговете вкарват в тежки бедствия
	незнаещите разум и умереност,
	които — тъй говореше гадателят —
	са люде, а не мислят като люде.
	Аякс показал своето безумие
	на тръгване, когато слушал бащини
	съвети. „Сине, побеждавай с копие —
	мълвял баща му, — но и с помощ божия!“
	А той отвърнал самохвално, глупаво:
	„Та с боговете, татко, и нищожният
	човек би победил! А аз, уверен съм,
	без тяхна помощ бих спечелил славата!“
	Тъй, дръзко, отговорил той. А втори път,
	когато го подбуждала богинята
	да вдигне към врага пестници кървави,
	отвърнал й с ужасна, непростима реч:
	„Царице, стой до други от аргивците!
	Врагът не ще огъне редовете ми!“
	С такива думи той спечели страшния
	Атинин гняв — не знаеше умереност.
	Но ако той е жив сега, ний може би
	ще бъдем с бога негови спасители.
	Тъй рече жрецът. Тевкър още този час
	при тебе ме изпрати с поръчение
	да го опазиш. Иначе — загинал е
	Аякс, ако пророкът казва правдата.

	__ХОР__
	Текмесо бедна! О, живот страдалчески!
	Ела и чуй словата на вестителя.
	Пресече ме! Без радост е сърцето ми!

N	Влиза Текмеса с Еврисак.

	__ТЕКМЕСА__
	Защо пак мене, клетата, извиквате?
	Едва-що спря безкрайното страдание.

	__ХОР__
	Изслушай този мъж, дошъл с известие
	за участта на царя! Ах, ужасно е!

	__ТЕКМЕСА__
	Уви, какво вестиш? Нима загиваме?

	__ВЕСТИТЕЛЯТ__
	Не зная твоята съдба, но страх ме е
	за царя, ако е отишъл някъде.

	__ТЕКМЕСА__
	Да, вън е. Чакам трепетна словата ти.

	__ВЕСТИТЕЛЯТ__
	За него Тевкър заповяда в шатъра
	да го държите, да не го оставяте.

	__ТЕКМЕСА__
	Къде е той? Защо е тая заповед?

	__ВЕСТИТЕЛЯТ__
	Ще дойде подир миг. Това излизане —
	бои се той — за него ще е гибелно.

	__ТЕКМЕСА__
	О, бедна аз! Но от кого узна това?

	__ВЕСТИТЕЛЯТ__
	От жреца, от сина на Тестор, — в този ден,
	във който смърт или живот ще вкуси той.

	__ТЕКМЕСА__
	О, скъпи, подкрепете ме в бедата ми!
	По-скоро нека дойде Тевкър! Бързайте!
	Към запад вий, а вий — към изток тръгвайте,
	дирете го в съдбовните му пътища!
	Разбрах сега, че съм била измамена,
	че старата му обич е изчезнала!
	Дете, какво да правя? Ах, не ще стоя,
	ще ида, дето мога, и самата аз!
	Да тръгнем незабавно, ако искаме
	да го спасим, когато дири гроба си!

	__ХОР__
	Готов съм да вървя и към словата си
	прибавям бързината на нозете си.

N	Текмеса и Вестителят излизат. Хорът, разделен на две, се устремява наляво и надясно.
N	Сцената се променя: тя представлява морски бряг. Аякс е забил в земята меча си с върха нагоре.

	__АЯКС__
	Тъй най-добре ще ме прониже мечът ми —
	като че всичко е докрай обмислено!
	Дарен ми е от Хектор, най-омразния,
	най-първия ми враг между чуждинците.
	Забит е тук, във вражи край, под И`лион,
	изострен е в железоядни камъни.
	Забит в пръстта и тъй добре затъпкан е,
	че с бърза смърт ще ме дари приятелски.
	И тъй, готов съм. Отсега — тъй, както е
	и редно, — Зевсе, първи помогни ми ти!
	Не ще те моля за големи милости.
	Прати вестител да обади злата вест
	на Тевкър. Той да вдигне мен, прострения
	връз този меч, облян от струя кървава,
	за да не ме съзрат и хвърлят моите
	врази на псета и пернати хищници.
	Това желая, Зевсе! И ти, Хермесе,
	водителю подземен, дай ми кротък сън,
	след като скоча бързо и стремително
	и в този меч разкъсам слабините си!
	На помощ викам днес и приснодевите,
	които гледат всички людски бедствия —
	суровите и бързоноги фу`рии*22 —
	[*22 _Фурии_ (в оригинала — Еринии) — адски божества, които преследвали и наказвали убийци и клетвопрестъпници. Аякс ги призовава като възмездителки на убийци, за каквито той смята Атридите.]
	да видят как загивам от Атридите!
	И нека зле, с ужасна смърт злодеите
	погубят те! И както гледат моето
	самоубийство днес, така от своите
	най-мили хора да умрат и двамата!
	Елате вие, бързи възмездителки,
	разете, не щадете всенародната
	войска! Ти, Фебе, бродиш из просторите
	с кола. Когато видиш мойта бащина
	земя, задръж за миг златокованите
	юзди! За теглилата ми, за края ми
	вести на стар баща, на клета майчица!
	Когато чуе тая вест, тя, бедната,
	ще огласи града ми с вопъл горестен.
	Но няма нужда от напразни плачове!
	Аз трябва да се заловя за работа.
	О, Смърт, о, Смърт, ела ме погледни сега!
	Но тебе аз и в ада ще приветствувам.
	Не, тебе, светлина на този ясен ден,
	и Хелиос, коларя, призовавам аз
	за сетен път сега и вече никога!
	О, слънце! Вий, поля свещени в родния
	мой Саламин, и ти, огнище бащино!
	Прославена Атино, вий, приятели!
	Реки, полета, илионски извори!
	Зова ви днес: прощавайте, хранители!
	Това Аякс ви казва за последен път,
	а другото ще кажа там, при мъртвите!

N	Хвърля се върху меча.
N	Отляво и отдясно се втурва Хорът.


>	Епипарод

	__ПЪРВИ ПОЛУХОР__
		Труд подир труд и още труд!
		Где,
		где,
		где ли не отидох аз?
		И никой кът не ще ми каже.
	Но чуй, но чуй —
		шум отново долових!

	__ВТОРИ ПОЛУХОР__
	Това сме ние, вашите съпътници.

	__ПЪРВИ ПОЛУХОР__
	Какво направи?

	__ВТОРИ ПОЛУХОР__
	На запад всяко кътче е пребродено.

	__ПЪРВИ ПОЛУХОР__
	Намери ли го?

	__ВТОРИ ПОЛУХОР__
	Огромен труд, и нищо пред очите ни.

	__ПЪРВИ ПОЛУХОР__
	Но и оттам, гдето иде слънцето,
	по пътя той не се показа никъде.

	___Строфа___

	__ХОР__
	Но кой ли сега, но кой работлив
	рибар, който, без да мигне, лови,
		кой олимпийски бог, или кой
		бо`сфоров*23 струен поток
	[*23 Според античния коментатор с името _Бо`сфор_ тук се означава Хелеспонт (дн. Дарданели).]
	ще каже, ако е видял
		твърдият мъж да броди
		нейде? Да,
		жалко е — аз,
	който скитах така и със толкова труд,
	не съм бил все пак на верния път,
	и сам не знам къде се лута, клетникът.

N	Влиза Текмеса.

	__ТЕКМЕСА__
	Горко ми!

	__ХОР__
	Чий ближен глас долита из дъбравата?

	__ТЕКМЕСА__
	Ах, тежко!

	__ХОР__
	Спечелената в бой Текмеса, клетата
	жена, е тук, тя плаче в отчаяние!

	__ТЕКМЕСА__
	Умрях, отидох, мъртва съм, приятели!

	__ХОР__
	Що има?

	__ТЕКМЕСА__
	Аякс, прободен преди миг, прострян лежи
	и мечът му е внизан във снагата му!

	__ХОР__
		Как ще се върна сега?
	Горко ми! О, царю, ти уби
	и своя спътник! Аз, нещастен!
	О, презлочеста жена!

	__ТЕКМЕСА__
	Ах, имат място нашите ридания!

	__ХОР__
	Чия ръка го е сразила, бедния?

	__ТЕКМЕСА__
	Самият той, бездруго. И забитият
	в земята кървав меч говори същото.

	__ХОР__
	Горко ми! Мое зло! Самин издъхна ти,
	незащитен от свои!
	А аз, безкрайно тъпият и сляп човек,
	не се погрижих! Где,
	где
	лежи Аякс — злочестникът злоименен*24?
	[*24 _Злочестникът злоименен_ — за смисъла на името _Аякс_ вж. бел. 12.]

	__ТЕКМЕСА__
	Не бива да го гледате! Със този плащ
	ще го обвия цял, защото никой друг,
	най-вече свой, не би понесъл гледката —
	изригва ручей тъмна кръв от ноздрите
	и от оная черна рана кървава!
	Какво да сторя? Кой ще вдигне мъртвия?
	Къде е Тевкър? Ах, дано се върне той,
	та брат му в гроба да положим двамата!
	Аяксе клет, какъв бе ти, какъв си днес —
	достоен за скръбта и на вразите си!

	___Антистрофа___

	__ХОР__
	Ти трябваше сам, да, трябваше сам,
	злочести, на тез безкрайни тегла
		с твърдо сърце да сложиш край.
		Денем и нощем — безспир —
	към двамата Атриди ти
		стенеше със враждебна
		мисъл, с яд,
		с болка в гърди.
	Ах, голямо начало на страшни беди
	бе оня ден, в който започнаха спор
	могъщите герои за доспехите!

	__ТЕКМЕСА__
	Горко ми!

	__ХОР__
	Прониква остра болка до сърцето ти!

	__ТЕКМЕСА__
	Горко ми!

	__ХОР__
	Не се учудвам, че повтаряш воплите —
	любим човек току-що си загубила!

	__ТЕКМЕСА__
	Ти виждаш злото, а пък аз го чувствувам.

	__ХОР__
	Така е.

	__ТЕКМЕСА__
	Дете, какъв ярем ни чака в робството,
	кои ще бъдат нашите нагледници?

	__ХОР__
		Спомняйки тази беда,
	ти спомни позорните дела
	на безсърдечните Атриди.
	Но бог да пази от тях!

	__ТЕКМЕСА__
	Без божа воля туй не би се случило.

	__ХОР__
	Премного тежки скърби те ни дадоха.

	__ТЕКМЕСА__
	Създаде ни заради Одисей това
	тегло Палада, дъщерята Зевсова!

	__ХОР__
	О, в тъмното сърце ни хули, значи, той,
	героят многопатил,
	и с гръмък смях се смее над бедите ни
	от тази лудост! О!
	О!
	А с него и царете, и Атридите!

	__ТЕКМЕСА__
	О, нека се присмиват над бедите му
	с лудешка радост! Жив не го обичаха,
	но в тежък бой ще го оплакват мъртъв те!
	Глупци — държат съкровище, но виждат го
	едва когато падне от ръцете им!
	Горчивата му смърт за тях е сладостна.
	Но той е в мир: получи той за себе си
	желаното, смъртта, която жаждаше.
	Защо да се присмиват над покойния?
	Умря от боговете той, а не от тях!
	И нека всуе Одисей безчинствува —
	Аякс не е сега пред тях — отиде си,
	но мен остави в грижи той и в плачове.

	__ТЕВКЪР__ _(зад сцената)_.
	Горко ми!

	__ХОР__
	Мълчи! Като че ли гласа на Тевкър чух!
	И жалбата подхожда на бедата му!

N	Влиза Тевкър.

	__ТЕВКЪР__
	Аяксе, мили! Ах, зеници братови!
	Така е, значи, както ми говореха!

	__ХОР__
	Загина брат ти, драги Тевкре, знай това!

	__ТЕВКЪР__
	Уви! Уви! Ужасна е съдбата ми!

	__ХОР__
	И щом е тъй…

	__ТЕВКЪР__
			Нещастен аз, нещастен аз!

	__ХОР__
	… проливай сълзи.

	__ТЕВКЪР__
				Ах, ужасно бедствие!

	__ХОР__
	Безкрайно, Тевкре!

	__ТЕВКЪР__
				Беден аз! Къде ли е
	в троянската земя сега детето му?

	__ХОР__
	В палатката, само е.

	__ТЕВКЪР__ _(на Текмеса)_.
				Доведи го тук
	по-бързо, да не би, като оставено
	от свойта майка лъвче, враговете ни
	да го отмъкнат! Хайде, чуй, помагай ми!
	Обичат всички присмеха над мъртвите.

N	Текмеса излиза.

	__ХОР__
	За него, Тевкре, той поръча приживе
	да се погрижиш, както се и грижиш ти.

	__ТЕВКЪР__
	Най-страшното от всички страшни зрелища,
	които моят взор е виждал някога!
	Мой днешен път, от всички мои пътища
	разтърсил най-болезнено сърцето ми!
	Любим Аяксе, щом узнах за твоята
	съдба, аз бързо хукнах по следите ти.
	Че остър слух премина, сякаш божия
	мълва, между войската, че си мъртъв ти.
	Когато бях далеч и слушах, стенех аз,
	а днес умирам — виждам те пред себе си!
	Уви!

N	(Към един роб.)

	Открий го, та докрай да видя злото си!

N	Робът открива трупа.

	О, вид непоносим на дързост гибелна!
	О, с колко скърби ме засипа краят ти!
	Къде и при кого бих отишъл сега,
	щом с нищо не помогнах в теглилата ти?
	Навярно Теламон, баща ми, татко ти,
	ще ме посрещне благосклонен, радостен,
	когато сам се върна? Та и в щастие
	той никога не се засмива весело!
	И ще мълчи ли? Ще пести ли думите
	към незаконен син от проста пленница*25,
	[*25 Теламон не бил благосклонен към Тевкър, роден от Хезиона. Когато Тевкър се завърнал в Саламин, баща му го обвинил като убиец на Аякс. Тевкър забягнал и основал нов град с име Саламин на остров Кипър; срв. Павзаний, „Описание на Гърция“, I 28, 11.]
	продал от слабост и от малодушие
	или с коварство тебе, най-любимия,
	за да получи твойта власт и твоя дом?
	Така, от старост натежал, той сприхаво
	ще дума, без да има основание
	за гняв. Накрай, отблъснат и прогонен, аз
	ще бъда роб, не волен мъж пред хората.
	Това ме чака там, а в Троя — много са
	вразите ми, малцина са ми предани.
	Смъртта ти ме отрупа с много бедствия!
	Какво да сторя? Как да те измъкна аз
	от тоя страшен лъскав меч, нещастнико,
	връз който си издъхнал? Та разбра ли ти
	как, мъртъв, Хектор днес прекъсва дните ти?

N	(Към публиката.)

	На двама смъртни в участта се вгледайте,
	за бога! Хектор — вързан за извитата
	кола с колана, който от Аякс му бе
	дарен, — бе късан, докато изпусна дъх.
	Аякс, когото той дарува с този дар,

N	(Посочва меча, върху който е паднал Аякс.)

	умря, като се хвърли върху меча му.
	Не е ли този меч кован от фурия,
	а поясът — от Хадес, от свирепия
	ковач? Бих рекъл, че от боговете са
	и тези, па и всички други участи.
	Ако това не смятате за правилно,
	мислете друго — аз ще мисля своето.

N	Хорът съглежда Менелай, който приближава със свита.

	__ХОР__
	Не удължавай, а мисли как мъртвия
	ще погребеш, какво след миг ще кажеш.
	Аз виждам враг — навярно над бедата ни
	да се надсмива иде той, злодеецът.

	__ТЕВКЪР__
	Но кой е този войн, когото виждате?

	__ХОР__
	Сам Менелай, с чиято рат потеглихме.

	__ТЕВКЪР__
	Да, виждам го и го познах, наблизо е.

N	Влиза Менелай.

	__МЕНЕЛАЙ__ _(към Тевкър)_.
	Хей, ти, на тебе казвам да не вдигате
	трупа с ръце, а тук да го оставите!

	__ТЕВКЪР__
	Защо така надути са словата ти?

	__МЕНЕЛАЙ__
	Тъй аз и вождът на войската искаме!

	__ТЕВКЪР__
	Но няма ли да съобщиш причината?

	__МЕНЕЛАЙ__
	Защото ние вярвахме, че тръгваме
	с приятел и съюзник на ахейците,
	а той бил враг, по-злостен от фригийците*26 —
	[*26 _Фригийци_ — тук: троянци.]
	замислил обща гибел за войските ни
	и тръгнал нощем да напада с копие.
	И ако бог не бе потъпкал плана му,
	днес неговата участ бихме имали,
	от най-позорна гибел бихме паднали,
	а сам той щеше да е жив. Но стори бог
	да падне този бяс върху добитъка.
	И затова тук няма мъж, така могъщ,
	че да положи в гроб трупа на мъртвия.
	Не, хвърлен връз жълтеещите пясъци,
	храна ще бъде той на птици-хищници!
	Та затова не се гневи разпалено!
	Ако не сме го преломили приживе,
	днес мъртъв ще го имаме в ръцете си,
	дори да не желаеш ти. Че приживе
	той ни веднъж не ми послуша думата.
	Та признак на развала е, щом простият
	човек не слуша словото на властните!
	Законите не биха мъдро водили
	града, ако боязънта бе липсвала,
	и ни войската би се управлявала,
	ако със страх и срам не беше пазена.
	Мисли си, че дори да си с огромен ръст,
	ти можеш да пропаднеш и от малко зло.
	Че у когото страх и срам са свързани,
	такъв човек добре върви — помни` това!
	А град, във който има своеволие
	и светотатство, запомни, че с времето
	след кратък плув ще полети към бездните.
	Да, нека има в мен един умерен страх!
	И да не мислим, че като постъпваме
	тъй, както нам се ще, не ще пострадаме!
	Така се движи всичко. Дързък, пламенен
	преди бе той — сега пък аз съм гордият.
	Та тебе думам да не го погребвате,
	за да не паднеш сам със него в гроба му!

	__ХОР__
	Недей подставя, Менелае, мъдрости,
	та после да кощунствуваш над мъртвите!*27
	[*27 Менелай постъпва кощунствено, като не позволява да бъде погребан мъртвият Аякс; срв. по-нататък:
P>
	А аз видях един глупец — над тежките
	беди на близки хора да кощунствува.
P$
	Както отбелязва античният коментатор, Софокъл засяга проблемата за погребението и в трагедията „Антигона“.]

	__ТЕВКЪР__
	Мъже, не бих се чудил, ако някакъв
	нищожен мъж, от ниско потекло, греши,
	когато онзи, който смята себе си
	за благороден, сам греши в словата си.
	Но я кажи отново! Значи, ти си го
	довел като съюзник на ахейците?
	Нима не тръгна сам той, с власт над себе си?
	Ти бил ли си му вожд? Кога над хората,
	които той взе от дома, си властвувал?
	Ти дойде като цар на Спарта, не със власт
	над нас. Ти нямаше над него повече
	законна власт, отколкото и той над теб!
	Като наместник, не като върховен вожд
	си тук, та и Аякса да командуваш!
	Там, дето имаш власт, владей и с горда реч
	наказвай! Него пък — и ти, и другият
	стратег да не допуснете — със почести
	ще погреба, не плашат ме словата ти!
	Не тръгна той на бой заради твоята
	жена — тъй както бедните наемници.
	Не, неговата клетва го обвързваше*28,
	[*28 _Не, неговата клетва го обвързваше_ — като жених на Елена Аякс дал клетва пред баща й Тиндарей, че ще помага на оня, за когото тя се омъжи. Тази клетва, а не властта на Менелай, заставила Аякс да участва в похода срещу Троя.]
	не ти! Нищожни хора не ценеше той!
	Сега — ела със повече вестители
	и с вожда! А пред празните ти приказки
	не ще помръдна, докато си все такъв!

	__ХОР__
	Такива думи не обичам в бедствия.
	И право да е, хапе неприятното.

	__МЕНЕЛАЙ__
	С нескромна мисъл е стрелецът, види се!

	__ТЕВКЪР__
	Изкуство имам, дадено не всекиму!

	__МЕНЕЛАЙ__
	Как би шумял, да имаше и щит в ръка!

	__ТЕВКЪР__
	Излизам гол пред твоето оръжие!

	__МЕНЕЛАЙ__
	Как чудно расне твоят дух с езика ти!

	__ТЕВКЪР__
	На правия се дава горда помисъл.

	__МЕНЕЛАЙ__ _(с ирония)_.
	Убиецът ми да ликува? Право е!

	__ТЕВКЪР__
	Убиец ли? Та ти си жив, покойнико!

	__МЕНЕЛАЙ__
	Спаси ме бог, ала за него — мъртъв бях.

	__ТЕВКЪР__
	Спасен от бог, пред бога не безчинствувай!

	__МЕНЕЛАЙ__
	Какво, нима погазвам божи правила?

	__ТЕВКЪР__
	Ти пречиш да положим в гроб умрелия.

	__МЕНЕЛАЙ__
	Да, моя личен враг. Не е ли правилно?

	__ТЕВКЪР__
	Аякс пред тебе като враг стоял ли е?

	__МЕНЕЛАЙ__
	Ти знаеш — аз го мразех, той ме мразеше.

	__ТЕВКЪР__
	Разбра, че ти си го измамил в избора.

	__МЕНЕЛАЙ__
	Не моя — на съдиите е грешката.

	__ТЕВКЪР__
	Ти можеш да извършиш много подлости!

	__МЕНЕЛАЙ__
	Беда ще бъде тази реч за някого!

	__ТЕВКЪР__
	Не повече от туй, що бихме върнали.

	__МЕНЕЛАЙ__
	Едно чуй: него в гроб не ще положите!

	__ТЕВКЪР__
	Ще го положим — ето моя отговор!

	__МЕНЕЛАЙ__
	Видях веднъж човек да вика с груб език —
	през буря да потеглят в път моряците.
	Гласът му занемя, когато вихърът
	на бурята изви — загърнат в плаща си,
	остави да го тъпче всеки в кораба.
	Така и с тебе, с твоите несдържани
	уста. От малък облак мигом бурята
	ще ревне и ще стихнат виковете ти.

	__ТЕВКЪР__
	А аз видях един глупец — над тежките
	беди на близки хора да кощунствува.
	Съзря го мъж един — на мен приличаше,
	със моя гняв — и му изрече следното:
	„Приятелю, не струвай зло на мъртвите!
	А сториш ли, ще теглиш, запомни това!“
	Така предупреждаваше той клетника.
	Но аз го виждам днес, и той е, мисля си,
	не друг, а ти! Говоря ли загадъчно?

	__МЕНЕЛАЙ__
	Аз тръгвам. Срамно е да чуят хората,
	че те наказвам с думи аз, могъщият!

	__ТЕВКЪР__
	Върви си! Най-позорното за мене е
	да слушам на един глупец брътвежите!

N	Менелай излиза.

	__ХОР__
	Препирня ще започне, голяма борба!
	Ала колкото можеш, по-бързо върви,
	драги Тевкре, и някакъв гроб за Аякс
	намери, дето вечно във влажната пръст
	той, прославен от всички, ще легне.

N	Влиза Текмеса с Еврисак.

	__ТЕВКЪР__
	Но ето, тъкмо в този миг пристигнаха
	жена му и детето му — те двамата
	ще се погрижат за трупа на клетника.

N	(Към Еврисак.)

	Ела насам и докосни молитвено
	баща си, онзи, който те роди, дете!
	Седни като молител и вземи в ръце
	коса от мен, от тебе и от майка си —
	надгробен дар е тя. Ако от мъртвия
	те грабне силом някой сред аргивците,
	земята да изхвърли зле злодееца,
	родът му да се пресече от корени —
	тъй както аз отрязвам тези кичури!
	Вземи ги и пази ги! Нека никой враг
	не те докосне! Стой прострян до мъртвия!

N	(Към Хора.)

	Мъже бъдете вие тук, а не жени!
	Бранете го! Сам аз ще дойда, след като
	намеря гроб! Нехая за забраната!

N	(Излиза.)


>	Трети стазим

	__ХОР__

	___Първа строфа___

		Имат ли край, кога най-подир
		тези безкрайно тежки години ще спрат?
		Те ми носят безбройни)
	беди и скърби от страхотни сражения
	в просторните поля на Троя —
	позор и гибел за Елада!

	___Първа антистрофа___

		По-рано, ах, да бе отишъл
		в ширния свод или пък в огромния ад
		онзи*29, който научи
	[*29 _Онзи_ — не определена личност, а изобщо онзи неизвестен човек, който пръв научил гърците да воюват.]
	Елада да воюва с проклети оръжия!
	Беди, прамайки на беди!
	Че колко хора той погуби!

	___Втора строфа___

		Нито с венци*30,
	[*30 Когато пирували, атиняните слагали на главите си венци.]
		нито с дълбок
		пълен съсъд
		той ме дари —
		той ми отне
		тяхната сладост!
		Ни флейти със звук
		сладък — уви,
		бедният аз! —
		ни радостта
		в нощния час!
	Пресекна любовта, ах, любовта, горко ми!
	А изоставен аз лежа
		с вечно влажни коси
	от едри капки роса,
		спомен от скръбната Троя!

	___Втора антистрофа___

		Да, а преди —
		мрак страховит,
		вражи стрели!
		Ала Аякс,
		мощният цар,
		щит бе за мене!
	Но днес го срази
		зло божество.
		Кой ли, ах, кой
		радост сега
		ще ми даде?
	Сега да бъда там, където над морето
	стърчи обрасъл шумен нос
		над сунийския бряг*31!
	[*31 _Сунийският бряг_ — на Сунион, нос в Атика.]
	Оттам да поздравя
		виком свещена Атина!


>	Екзод

N	Влиза Тевкър.

	__ТЕВКЪР__ _(към Хора)_.
	Побързах, тъй като видях върховния
	вожд Агамемнон устремен към нас сега.
	И сигурен съм — ще развърже зъл език.

N	Влиза Агамемнон.

	__АГАМЕМНОН__
	Донасят ми, че против нас със дръзка реч
	си бил посмял да лаеш безнаказано —
	ти, син на някаква военнопленница!
	Да бе роден от майка благородница,
	ти би се хвалил, би хвърчал из въздуха
	затуй, че ти — нищожник — браниш нищото*32!
	[*32 _Ти — нищожник — браниш нищото!_ — нищо е Тевкър поради долния си произход; нищо е и Аякс, който вече не е жив.]
	И си твърдял, че не като началници
	над всички — и над теб — сме тук пристигнали,
	че той, Аякс, дошъл като народен вожд!*33
	[*33 Всъщност Тевкър не е казал подобно нещо. Агамемнон преувеличава.]
	Не е ли срам от роб това да слушаме?
	Срещу кого си кряскал тъй наперено?
	Без мене той къде вървя, къде стоя?
	Та нямат ли сега мъже ахейците?
	За жалост, обявихме състезание
	за славните Ахилови оръжия,
	когато, според Тевкър, сме престъпници,
	когато, и сразени, не признавате
	присъдата на повечето съдещи,
	а с хули неуморно ни обсипвате
	или в тила коварно ни нападате!
	Не е възможно по такива начини
	да се насажда право и законен ред!
	Нима да пренебрегнем победителя
	и да поставим най-напред последния?
	Не можем да търпим това! Не едрите,
	не плещестите хора са най-сигурни:
	победа имат вред — благоразумните!
	И волът със могъщите си хълбоци
	под малкия камшик върви по пътя си.
	И тебе с този цяр ще излекуваме,
	ако не се сдобиеш с ум отнякъде!
	Днес той не е жив, той е мъртъв, сянка е,
	а ти — ти хулиш и говориш дързости.
	Свести се! Като знаеш потеклото си,
	ела тук с някой, който е свободен мъж,
	та той да каже вместо тебе твоето!
	А аз не искам да те слушам повече,
	защото не разбирам реч на варварин!*34
	[*34 Според Агамемнон Тевкър, като син на варварката Хезиона, е роб. По същата причина Агамемнон нарича езика на Тевкър език на варварин.]

	__ХОР__
	Мислете, вразумете се и двамата!
	Не мога да ви кажа нещо по-добро!

	__ТЕВКЪР__
	Как бързо благодарността към мъртвите
	изчезва! Обвинение в предателство!
	За тебе той не промълви ни думица,
	Аяксе, — а за него ти живота си
	тъй често на опасности излагаше!
	Да, всичко туй изчезна запокитено!

N	(Към Агамемнон.)

	Ти, който каза думи тъй безсмислени,
	не си ли спомняш, че когато бяхте се
	затворили зад вала и животът ви
	бе свършен, той се втурна сред противника
	и ви избави сам? А вече пламъкът
	обхващаше моряшките седалища
	откъм носа и Хектор пряко насипа
	към корабите вихрено се носеше.*35
	[*35 Това разказва Омир в „Илиада“, песен XV, ст. 415 и сл.]
	И кой го спря? Не той ли, който никога
	не бил излизал против неприятеля?
	Постъпката му вий не одобрихте ли?
	Когато срещу Хектор той — гърди с гърди —
	излезе не принуден, а по жребие,
	не пусна късче пръст от малодушие,
	а камъче, и то сред всички жребия
	от шлема красногрив изскочи пъргаво.*36
	[*36 Когато Хераклидите Темен, Кресфонт и Аристодем решили да си поделят Пелопонес, те се условили — онзи, чието камъче излезе първо, да вземе Аргос, вторият — Лакония; онзи пък, чието камъче остане в шлема, да вземе богатата Месения. Понеже Кресфонт искал да получи Месения, хвърлил вместо камъче бучка пръст, която се разтрошила и останала в шлема.]
	Да, той постъпи тъй, а с него винаги
	бях аз — аз, робът, син на майка варварка!
	С какви очи говориш туй, нещастнико?
	Нима не знаеш, че баща на татко ти
	е старият Пело`п, фригиец, варварин,
	и че Артрей, баща ти, на ужасен пир
	пред брат си сложил гозба от децата му?
	А майка ти е критянка*37, и чужд човек
	[*37 Майка на Агамемнон била Аеропа, дъщеря на критския цар Катрей. Катрей сварил дъщеря си с един слуга и разгневен, я изпратил при евбейския цар Навплий със заръка да я убие. Навплий се смилил над Аеропа и не изпълнил волята на баща й. По-късно тя се омъжила за Плистен, а след това — за Атрей. Критяните изобщо не се ползвали с добро име.]
	баща й бил заварил с нея някога,
	та я захвърлил да насити рибите!
	Такъв си, а петниш рода на този мъж!
	Аз, който по баща съм Теламонов син —
	на онзи, който, отличен сред войните,
	взе за съпруга майка ми, която бе
	царкиня, дъщеря Лаомедонтова
	и рядък дар от славния Алкменин син;
	аз, знатен, син на двама благородници,
	да се погавря с него, с кръвно близкия,
	когото ти подир такова бедствие
	отритваш непогребан и не се червиш?
	Но запомни, че ако него хвърлите,
	ще хвърлите телата и на трима ни!
	За мен е слава да умра пожертвуван
	за своя собствен брат, а не за твоята
	жена или за таз на брат ти! Не за мен —
	за себе си мисли! Че оскърбиш ли ме,
	ще пожелаеш сам да бъдеш винаги
	страхлив, но не и спрямо мене дързостен.

N	Влиза Одисей.

	__ХОР__
	Цар Одисее, ти дойде в удобен миг,
	ако пристигаш да развържеш възела.

	__ОДИСЕЙ__
	Какво, мъже? Аз чух вика на двамата
	Атриди отдалеч над тоя славен труп.

	__АГАМЕМНОН__
	Да, царю, Одисее! Та не чухме ли
	хей от тогова най-позорни приказки!

	__ОДИСЕЙ__
	Какви? Аз бих простил, ако на хулните
	слова човек отвръща с реч ругателна.

	__АГАМЕМНОН__
	Обидих го, че той ми стори същото.

	__ОДИСЕЙ__
	Какво ти стори, как ти е навредено?

	__АГАМЕМНОН__
	Той казва, че не ще остави мъртвия
	без гроб и ще го погребе напук на мен.

	__ОДИСЕЙ__
	Ако говоря искрено, ще бъда ли
	и занапред сред твоите приятели?

	__АГАМЕМНОН__
	Кажи. Бих бил безумен инак — ти си ми
	най-първият приятел сред аргивците.

	__ОДИСЕЙ__
	Тогава слушай! Не оставяй, моля те,
	да го лишат от гроб така безмилостно!
	Не бивай в плен на яростта си никога!
	В омразата си не потъпквай правдата!
	Той бе за мене първи враг сред войните,
	откакто взех прочутите оръжия.
	И въпреки че беше враг, аз никога
	не бих го позорил така, отричайки,
	че след Ахил той беше най-отличният
	сред нас, които стигнахме под И`лион.
	Неправо го отрупваш ти с безчестие.
	Не него ще обидиш, а свещения
	закон. Не бива, след като умре човек,
	да му вреди добрият, па и враг да е!

	__АГАМЕМНОН__
	И ти ли спориш с мен заради мъртвия?

	__ОДИСЕЙ__
	Да. Мразех го, докле това бе доблестно.

	__АГАМЕМНОН__
	Не бива ли да бъде под нозете ми?

	__ОДИСЕЙ__
	Недей се радва на облага пагубна!

	__АГАМЕМНОН__
	Да, трудно е да спазва царят светото.

	__ОДИСЕЙ__
	Но право казват: вслушвай се в приятели.

	__АГАМЕМНОН__
	Добрият трябва да зачита вожда си!

	__ОДИСЕЙ__
	Спри! Пак си цар, когато слушаш своите!

	__АГАМЕМНОН__
	Помни кому оказваш тези почести!

	__ОДИСЕЙ__
	Той бе мой враг, ала и благородник бе.

	__АГАМЕМНОН__
	Какво? Ще почетеш трупа на мъртъв враг?

	__ОДИСЕЙ__
	Да, доблестта му победи враждата ми.

	__АГАМЕМНОН__
	Това светът нарича безхарактерност!

	__ОДИСЕЙ__
	Мнозина близки стават неприятели.

	__АГАМЕМНОН__
	И ти ми хвалиш тяхното приятелство?

	__ОДИСЕЙ__
	Не, лоши люде аз не хваля никога.

	__АГАМЕМНОН__
	Ти искаш да ни смятат за страхливци ли?

	__ОДИСЕЙ__
	О, не — за най-добри сред всички елини.

	__АГАМЕМНОН__
	И, значи, да допусна погребение?

	__ОДИСЕЙ__
	Да, ей сега ще ида и самият аз.

	__АГАМЕМНОН__
	Едно са всички. Всеки гледа себе си.

	__ОДИСЕЙ__
	Кого да гледам повече от себе си?

	__АГАМЕМНОН__
	Не аз, а ти поемаш тази работа.

	__ОДИСЕЙ__
	Във всеки случай твоя ще е славата.

	__АГАМЕМНОН__
	Добре, но знай едно: от уважение
	към тебе бих направил още повече.
	А той за мен и тук, и в преизподнята
	ще бъде враг. Свободен си да действуваш.

N	(Излиза.)

	__ХОР__
	А който каже, че не си роден мъдрец
	при този ум, — глупец е, Одисее, той!

	__ОДИСЕЙ__
	Сега на Тевкър аз ще кажа: враг му бях,
	ала от днес съм му приятел. Заедно
	желая да положим в гроб умрелия
	и да му въздадем онези почести,
	които се дължат на най-достойните.

	__ТЕВКЪР__
	Отлични Одисее, похвалявам те!
	Измамиха ме моите предчувствия.
	Бе най-лют враг за него ти сред войните
	и все пак му помогна: че единствен ти
	не позволи да се погаврят с мъртвия —
	тъй както обладаният от лудост вожд
	и неговият кръвен брат желаеха
	да го захвърлят незарит, покрит с позор.
	Отецът-властник на Олимп, суровата
	Ериния и Правдата-вършителка
	да ги погубят зле — че те желаеха
	да хвърлят този мъж на поругание!
	А пък за тебе, за сина на стария
	Лаерт, боя се да ти дам до гроба му
	да се докоснеш, да не би на мъртвия
	това да е противно. Ала в другото
	помагай, доведи и свои воини.
	А аз ще свърша всичко друго. Знай добре,
	че ние за отличен мъж те смятаме.

	__ОДИСЕЙ__
	Аз исках. Ала щом е нежелателно
	това, съгласен съм със теб, отивам си.

N	(Излиза.)

	__ТЕВКЪР__
	И това е достатъчно. Ние стоим
	вече дълго. Сега — изкопайте му гроб
	вие тук, а пък вие триножник висок
	поставете сред огъня, както е ред
	при измиване свето.
	Неколцина от шатъра да донесат
	онези доспехи, които Аякс
	под щита си е носил. Дете, докосни
	своя татко с любов, привдигни го със мен
	според своите сили — че тъмната кръв
	от горещите още съсъди струи!
	Нека всички, които присъствуват тук
	от приятелско чувство, побързат сега —
	към прекрасния, храбрия воин Аякс
	нека сетния дълг да изпълнят!

	__ХОР__
	Като гледа, човек вижда много неща.
	Ала никой не може да каже какво
	ще настане, преди да го види.
