>
#	Лица

	__ОДИСЕЙ__
	__НЕОПТОЛЕМ__
	__ХОР__ ОТ МОРЯЦИ НА __НЕОПТОЛЕМ__
	__ФИЛОКТЕТ__
	__ТЪРГОВЕЦ__ (предрешен __СЪГЛЕДВАЧ__)
	__ХЕРАКЪЛ__

N	Действието се развива на остров Лемнос, пред скалистата пещера на Филоктет.


>	Пролог

	__ОДИСЕЙ__
	Брегът на Лемнос, обкръжен отвсякъде
	с води, е тук — пустинен, непристъпен край.
	Тук аз, Неоптолеме драг, потомъко
	на най-добрия между всички елини —
	Ахил, оставих някога мелиеца,
	Пеантовия син*1, по царска заповед*2,
	[*1 _Мелиеца, Пеантовия син_ — Филоктет, син на Пеант, произлизал от областта Мелида (Средна Гърция).]
	[*2 _По царска заповед_ — по заповед на царете Агамемнон и Менелай.]
	че гнойна рана глождеше ногата му,
	и нито жертви, нито възлияния
	принасяхме спокойно, че по целия
	наш стан ехтяха нечовешки викове,
	и стон, и вопли. Но защо разказвам аз
	това? Не е сега до много разкази,
	че ако чуе той, ще рухне планът ми,
	чрез който ще го заловя, уверен съм.
	А ти сега ще ми помогнеш в другото.
	Виж де е пещерата с двата изхода,
	в която зиме има достъп слънцето
	от две страни, а в летен задух вятърът
	допраща сладък сън през двата отвора.
	А вляво, малко по-надолу, изворче
	ще видиш, само — да не е пресъхнало.
	Иди и мълком знак стори ми — в тези ли
	места е пещерата, или другаде.
	Тогава ще ти разясня и другото
	от своя план, та дружно да постъпваме.

	__НЕОПТОЛЕМ__
	Цар Одисее, караш ме на лесен труд!
	Съзирам сякаш пещерата, същата!

	__ОДИСЕЙ__
	Не виждам. Горе или долу? Де е тя?

	__НЕОПТОЛЕМ__
	Там, горе. Но не чувам стъпки, тихо е.

	__ОДИСЕЙ__
	Я виж добре не е ли легнал някъде.

	__НЕОПТОЛЕМ__
	Не, няма хора, виждам празно жилище.

	__ОДИСЕЙ__
	А няма ли там някаква покъщнина?

	__НЕОПТОЛЕМ__
	Постлана шума, сякаш за да спи човек.

	__ОДИСЕЙ__
	Та пусто ли е всичко, друго няма ли?

	__НЕОПТОЛЕМ__
	Ха, чаша от дърво,

N	(Шеговито.)

					произведение
	на лош творец, а ей му и огнивото!

	__ОДИСЕЙ__
	Това ли са му всичките съкровища?

	__НЕОПТОЛЕМ__
	Ах, ах! И тези дрипи тук, оставени
	да съхнат, пълни със петна от мръсна кръв!

	__ОДИСЕЙ__
	Да, той живее тук, това е сигурно,
	и сам ще е наблизо. Та къде ли би
	отишъл надалече с този болен крак?
	Излязъл е да търси той храна или
	целебна билка, ако знае някаква.
	Прати на разузнаване слугата си,
	та онзи да не връхлети. Пред всичките
	аргивци той би хванал само мене в плен.

	__НЕОПТОЛЕМ__
	Той тръгва и ще пази на пътеката.
	Кажи, ако желаеш нещо повече.

	__ОДИСЕЙ__
	Ахилов сине, в името на делото
	не стига само телом да си дързостен.
	Дори да чуеш нови, странни работи,
	ще изпълняваш — ти си ми помощникът.

	__НЕОПТОЛЕМ__
	Какво ще искаш?

	__ОДИСЕЙ__
				Със слова престорени
	ти трябва да измамиш Филоктета.
	Запита ли те кой си и къде си бил,
	кажи, че си Ахилов син, не крий това;
	че плуваш към дома, напуснал цялата
	ахейска флота, разгневен с ужасен гняв,
	че след като с молби са те извикали
	(защото само тъй би паднал И`лион),
	оръжието на Ахил присъдили
	царете не на тебе, на законния
	наследник, а на Одисей. Приказвай му
	за мене по-обидно от обидното.
	Не ще ме огорчиш. Но не изпълниш ли
	това, ще хвърлиш в тежка скръб аргивците.
	Защото без лъка и без стрелите му
	не ще сломиш Дардановата столица*3.
	[*3 _Дардановата столица_ — Троя. Дардан бил син на Зевс, баща на Ил и основател на крепостта Дардания. Троянският цар Приам бил Дарданов потомък.]
	Защо не аз, а точно ти във разговор
	би влязъл с него безопасно, сигурно?
	Ти тръгна не обвързан с клетва в похода,
	не по принуда, не и между първите.
	А аз не ще твърдя това за себе си.
	Додето той е с лък в ръце, съзре ли ме,
	загубен съм, погиваме и двамата!
	Не, ние трябва да решим как именно
	ще грабнеш несломимото оръжие.
	Отлично знам, дете, не са по нрава ти
	позорни думи и престъпни действия,
	но сладко е да удържиш победата.
	Напред! И ние пак ще бъдем правите!
	Бъди безсрамен с мене само малка част
	от този ден! През всичките останали
	наричай се най-честен между смъртните!

	__НЕОПТОЛЕМ__
	Лаертов сине, аз не върша никога
	това, което слушам с отвращение.
	Не е по моя нрав да върша подлости,
	не ги е вършил и баща ми, знайно е.
	Готов съм, но със сила, не чрез хитрости,
	да го отмъкна. Няма той с единствена
	нога да устои срещу двамина ни.
	Дойдох да ти помагам, ала страх ме е
	да ме зоват предател. Нека, вършейки
	добро, сгреша, а не — да победя със зло!

	__ОДИСЕЙ__
	Дете на доблестен баща, самият аз
	бях с мудна реч, а сръчна бе ръката ми.
	Но знам сега от опит, че за хората
	езикът, не ръката върши работа.

	__НЕОПТОЛЕМ__
	Освен да лъжа, друго нещо искаш ли?

	__ОДИСЕЙ__
	Да хванеш Филоктет с измама, казах ти.

	__НЕОПТОЛЕМ__
	Защо с измама, а не чрез предумване?

	__ОДИСЕЙ__
	Не ще склони. А силом ти — не би успял.

	__НЕОПТОЛЕМ__
	Тъй дързостен го прави, значи, силата?

	__ОДИСЕЙ__ _(поправя го)_.
	Стрелите безпогрешни и убийствени.

	__НЕОПТОЛЕМ__
	И тъй, не можеш да го доближиш дори?

	__ОДИСЕЙ__
	Не, не, ако не го измамиш, казах ти.
	__НЕОПТОЛЕМ__
	Не е ли срамна според теб измамата?

	__ОДИСЕЙ__
	О, не, когато води към спасение.

	__НЕОПТОЛЕМ__
	С какво лице би дръзнал на такава реч?

	__ОДИСЕЙ__
	Когато вършиш работа — не се бави!

	__НЕОПТОЛЕМ__
	Какво добро, че той ще дойде в И`лион.

	__ОДИСЕЙ__
	Лъкът му само ще превземе И`лион.

	__НЕОПТОЛЕМ__
	А не аз ще го срина, както казвахте?

	__ОДИСЕЙ__
	Ни ти без него би могъл, ни той без теб.

	__НЕОПТОЛЕМ__
	Тогава трябва да го взема, ясно е.

	__ОДИСЕЙ__
	Щом сториш туй, в награда имаш две неща.

	__НЕОПТОЛЕМ__
	Какви? Кажи, не ще се бавя повече.

	__ОДИСЕЙ__
	Ще те наричат и мъдрец, и храбър мъж.

	__НЕОПТОЛЕМ__
	Добре, готов съм. Ще отхвърля всеки срам!

	__ОДИСЕЙ__
	А спомняш ли си мойте поръчения?

	__НЕОПТОЛЕМ__
	Бъди спокоен, казах ти — съгласен съм.

	__ОДИСЕЙ__
	Добре, тогава остани тук, чакай го.
	Аз тръгвам, да не би да ме съгледа той.
	Ще върна съгледвача пак на кораба.
	А ако ми се стори, че се бавите
	премного дълго, ще изпратя същия
	човек при вас, облечен като корабен
	водач, за да не буди подозрение.
	А ти, дете, от хитрите му приказки
	приемай туй, което ще те ползува.
	Със вяра в теб, отправям се към кораба.
	Хитрецът Хермес нека бъде в пътя ни
	с Атина Ника, моята закрилница!

N	Излиза.
N	Влиза Хорът.


>	Парод

	__ХОР__

	___Първа строфа___

	Какво да крия и какво да казвам — чужд
	във чужд
		край — на човек подозрителен, царю?
	Обади!
	Аз знам —
		в сръчност надвива чуждата сръчност
	и в ум —
		чуждия остър ум,
	човек
		с жезъл божествен в ръцете.
	А ти, дете, си получил тази
		власт от далечни деди. Заповядай ми
	как трябва днес да ти служа.

	__НЕОПТОЛЕМ__
	Ти навярно желаеш да видиш къде
	в тая пуста земя има жилище той.
	Гледай смело насам. А пък дойде ли той,
	страховитият скитник от тия скали,
	всеки миг неотстъпно до мене бъди
	и навреме ми идвай на помощ.

	__ХОР__

	___Първа антистрофа___

	От дълго имам тази грижа, царю мой, —
	очи
		първо към твоето щастие впервам.
	Но сега —
	кажи:
		где обитава, где е домът му,
	къде
		днес се намира той,
	кажи —
		време е вече да зная,
	за да не ме връхлети нечакан.
		Де обитава, седи и минава той?
	Дали е вън, или вътре?

	__НЕОПТОЛЕМ__
	Ето, виждаш дома му със двете врати
	и леглото от камък.

	__ХОР__
	А къде ли е той, този клетник, сега?

	__НЕОПТОЛЕМ__
	Той бездруго е тръгнал да търси храна
	и със мъка се мъкне по трудния път.
	И мълвата говори, че тъкмо такъв
	е животът му тук: със крилати стрели
	зверовете пронизва страдалецът клет
	и никой със цяр
	не му се притичва на помощ.

	__ХОР__

	___Втора строфа___

		Жал изпитвам сега, че тъй,
		без грижовна ръка на свой,
		без да срещне съчувствен взор,
		клетник, вечно самотен,
	от страшна болест более той
	и лута се без мощ
	при всяка нужда. О, как,
		как ли това,
		бедният, той понася?
		О, вие, божи ръце!
		О, горко ти, човешки род,
		ако надхвърлиш средата!

	___Втора антистрофа___

		Той, потомък на знатен род,
		който винаги пръв е бил,
		днес, от всичко лишен, лежи
		тук, далече от всички,
	сред пъстри, рунтави зверове,
	а болест го топи,
	и с нея — лютият глад.
		Тегнат при туй
		непоносими грижи.
		Носи с бъбрив език
		само ехото надалеч
		скръбните негови вопли.

	__НЕОПТОЛЕМ__
	Няма нищо за чудене тук според мен.
	Боговете, доколкото схващам и аз,
	са му пратили тези големи беди
	по молба на жестоката Хриза*4 — така
	[*4 _Жестоката Хриза_ — нимфа на едноименен остров в Егейско море; на този остров тя имала олтар, пазен от змия.]
	тая болест, далеч от сърдечен човек,
	не без божия промисъл днес го гризе —
	да не може към Троя с великия лък
	да изпрати могъщите свои стрели
	преди оня миг, в който, говори се, тя,
	поразена от тях, ще се срине.

N	Чува се далечен вик.

	___Трета строфа___

	__ХОР__
		Тихо, сине.

	__НЕОПТОЛЕМ__
				Какво има?

	__ХОР__
						Екне горък вик.
		Сякаш иде човек,
		късан от болка!
		Ето, там или там — наблизо.
		Чувам, чувам ясно аз
		глас на някого, който с мъка
	се влачи, ясно долавям —
	кънтят далечни вопли от тежка
		болка. Ясно го чувам как
		вика.

N	Гласът се чува по-близък и по-ясен.

	___Трета антистрофа___

	__ХОР__
	Имай, чедо…

	__НЕОПТОЛЕМ__
			Какво, казвай!

	__ХОР__
		… нова грижа тук.
		Не е далече той,
		тук е, наблизо!
		Не с овчарска цафара свири,
		както простият овчар,
		а надава той гръмък вопъл
	от болка — като пристъпва
	или като вижда чуждия кораб,
		спрял на котва. И вика той
		страшно!


>	Първи епизод

N	Влиза Филоктет.

	__ФИЛОКТЕТ__
	О, странници,
	кои сте вий, които сте доплували
	във този край без хора и пристанища?
	Коя земя и кой народ със право бих
	нарекъл ваши? Има вид на елинска
	носията ви. Колко ми е скъпа тя!
	Но искам да ви чуя аз. Не бойте се,
	не стойте поразени пред суровия
	мой изглед! Съжалете се над клетника,
	оставен сам, без свой човек, сломен от зло —
	проговорете, ако сте приятели!
	Кажете! Туй не бива нито аз на вас,
	нито пък вий на мене да отказвате!

	__НЕОПТОЛЕМ__
	Знай първо, чужденецо, че сме елини.
	Това желаеш да узнаеш, видно е.

	__ФИЛОКТЕТ__
	О, най-любими звуци! Колко сладко е
	да чуеш подир толкоз време родна реч!
	Какво те тласка тук, дете, какви дела
	те водят? Кой попътен вятър? Моля те,
	кажи ми всичко, за да зная кой си ти!

	__НЕОПТОЛЕМ__
	Роден съм в Скирос, обкръжен отвсякъде
	с води. Пътувам за дома. Наричат ме
	Неоптолем, Ахилов син. Ти всичко чу.

	__ФИЛОКТЕТ__
	Дете на милия баща, на милата
	земя, на стария Ликомед потомъко!
	Как стигнахте дотук, отде сте тръгнали?

	__НЕОПТОЛЕМ__
	От И`лион, завръщам се в родината.

	__ФИЛОКТЕТ__
	Какво? Но ти нали не беше с флотата
	сред нас, когато тръгнахме за И`лион?

	__НЕОПТОЛЕМ__
	Във таз беда и ти ли взе участие?

	__ФИЛОКТЕТ__
	Дете, не знаеш кой е пред очите ти!

	__НЕОПТОЛЕМ__
	Отде ще знам? Не съм те виждал никога.

	__ФИЛОКТЕТ__
	Не си ли чувал името ми някога,
	бедите ми, които ме погубиха?

	__НЕОПТОЛЕМ__
	Не знам това, което питаш, казвам ти.

	__ФИЛОКТЕТ__
	О, аз съм тъй нещастен, аз, омразният
	на боговете, за чиито бедствия
	не е достигнал слух дори до Гърция!
	Онези, що безбожно ме изхвърлиха,
	се смеят мълком, а живее болката
	в ногата ми и расне непрекъснато!
	Дете, Ахилов сине, аз съм същият,
	за който ти ще да си чувал някога,
	че обладава славния Хераклов лък —
	самият Филоктет, когото двамата
	стратези*5 и мъжът от Кефаления*6
	[*5 _Двамата стратези_ — Агамемнон и Менелай.]
	[*6 _Мъжът от Кефаления_ — Одисей.]
	с позор на тоз пустинен бряг изхвърлиха,
	от страшна болка стапян, от ужасната
	уста на смъртоносната змия ранен!
	Те с болката, дете, ме изоставиха
	и тръгнаха на път, след като флотата
	от остров Хриза в Лемнос бе пристигнала.
	Когато ме видели подир дългото
	клатушкане заспал в скалите сводести,
	потеглили без мен, като оставили
	куп жалки дрипи и нищожно ядене —
	като на нищ! Дано им бъде върнато!
	Представяш ли си моето събуждане,
	дете, след като бяха си заминали?
	Как плаках, как се вайках над бедата си!
	Заминали видях аз всички кораби,
	с които тръгнах, а край мене — никого:
	да ми помогне, да привдигне болния
	от тежка болка! Гледах вред край себе си
	и нищо не открих освен страдание,
	страдание в такава пълнота, дете!
	Така затече ден след ден животът ми.
	Сам трябваше във тясното си жилище
	да се приглеждам. Този лък ми даваше
	прехрана — бързокрили диви гълъби
	прострелвах с него. Ала щом стрелите ми
	поваляха лова, аз сам, нещастният,
	пълзях към него, влачейки ранената
	нога. И дирех ли вода за пиене,
	или си кършех сухи клони в зимните
	студени дни — туй всичко аз, нещастният,
	извършвах пълзешком. И огън липсваше,
	но удрях камък в камък и с огромен труд
	изтръгнах огън — той ме пази винаги.
	Щом има огън, моето живелище
	ми дава всичко — само цяр не дава то.
	Сега, дете, ще чуеш и за острова.
	Към него с радост не гребат моряците.
	Пристанище тук няма, няма тържище
	за тях, нито гостолюбиви домове.
	Насам не плуват никога разумните.
	Ще кажеш, идат пряко воля — много са
	в човешкия живот и тия случаи.
	Щом дойдат хора, синко, съжаляват ме
	на думи и ще ми дадат понякога
	било храна, било пък дреха някаква.
	Но колкото и да ги моля, никога
	не скланят да ме върнат. Гина, беден аз,
	десетата година в глад и бедствия,
	а болестта ме гложди непрекъснато!
	Атридите и Одисей направиха
	това, о, синко. Нека олимпийските
	властители*7 им заплатят със същото!
	[*7 _Олимпийските властители_ — боговете на Олимп начело със Зевс.]

	__ХОР__
	И аз, Пеантов сине, както другите,
	изглежда, те окайвам за бедите ти.

	__НЕОПТОЛЕМ__
	А аз съм ти свидетел: чух словата ти
	и зная, че са верни. За Атридите,
	за Одисей — аз знам, че са престъпници.

	__ФИЛОКТЕТ__
	И ти ли се оплакваш от безчестните
	Атриди и си гневен на делата им?

	__НЕОПТОЛЕМ__
	Ах, този гняв дано смиря със меча си!
	Ще разберат Микена и спартанците*8,
	[*8 _Ще разберат Микена и спартанците_ — Микена, град в Арголида (област в Пелопонес), столица на Агамемнон; над _спартанците_ царувал Менелай. Неоптолем има предвид, разбира се, не цяла Микена, не и всички спартанци, а само техните вождове Агамемнон и Менелай.]
	че Скирос ражда синове мъжествени!

	__ФИЛОКТЕТ__
	Добре, дете. Ала кажи причината
	за буйния си гняв срещу Атридите.

	__НЕОПТОЛЕМ__
	Пеантов сине, тежко е, но чуй все пак
	с какви обиди ме приеха в похода.
	Ахил умря, тъй както бе му съдено…

	__ФИЛОКТЕТ__
	Ах, стой, не казвай нито дума повече!
	Нима синът Пелеев е сред мъртвите?

	__НЕОПТОЛЕМ__
	Умря, но не от смъртен, а от бог сразен —
	прободен, както казват, от самия Феб*9.
	[*9 Аполон убил Ахил, като се прицелил в петата му, единственото уязвимо място на тялото му (срв. израза „ахилесова пета“, употребяван в преносен смисъл).]

	__ФИЛОКТЕТ__
	Да, славен и убиецът, и мъртвият.
	Не знам, дете, дали за твоите бедствия
	да питам, или да оплача татко ти!

	__НЕОПТОЛЕМ__
	Аз мисля, че ти стига злото, клетнико,
	за да не плачеш и заради чуждото.

	__ФИЛОКТЕТ__
	Ти каза право. Продължи за себе си,
	кажи ми със какво са те обидили.

	__НЕОПТОЛЕМ__
	Дойдоха с пъстрописан кораб славният
	божествен Одисей и възпитателят
	на татко*10, та ми съобщиха — вярно ли,
	[*10 _Възпитателят на татко_ — възпитател на Ахил бил Феникс.]
	не зная, — че на мен било отсъдено
	подир смъртта му да превзема И`лион.
	Реших при тези техни думи, страннико,
	веднага да потегля с мойте кораби
	най-вече от копнеж да видя мъртвия
	родител — че не бях го виждал никога.
	Но тук и друга мисъл ме вълнуваше:
	ще ида там и ще превзема И`лион!
	Пътувах за към Троя вече втори ден
	и спрях благополучно при зловещия
	Сигей. Край мене, като слязох, цялата
	войска се струпа с поздрави. Кълняха се,
	че виждали във мене жив покойния
	Ахил. А той лежеше там. Оплаках го
	аз, бедния, и тръгнах към Атридите,
	към свойте, както смятах аз, приятели.
	Доспехите му, па и всичко негово
	поисках там. А те без срам отвърнаха:
	„Ахилов сине, можеш всичко бащино
	да вземеш, но оръжието друг юнак
	владее днес — Лаертовият син е той!“
	Наляха се очите ми, изправям се
	и казвам с гняв и болка във душата си:
	„Безсрамни люде, как сте дали моите
	оръжия, преди да сте ме питали?“
	Тогава каза Одисей (и той бе там):
	„Да, момко, с право те на мен ги дадоха,
	защото аз спасих и тях, и мъртвия.“*11
	[*11 Когато Ахил паднал мъртъв, Одисей попречил на троянците да отвлекат трупа му; срв. „Одисея“, песен V, ст. 310.]
	И разгневен, обсипах го със всичките
	обиди, ни една не бе пропусната —
	че моето оръжие той вземаше!
	А той, макар че много трудно пламваше,
	отвърна тъй, засегнат от обидите:
	„Не си бил с мене там, където трябваше!
	Но щом говориш дръзко, знай — с доспехите
	за Скирос няма да отплуваш никога!“
	Онеправдан и оскърбен, към родната
	земя поех, ограбен от престъпника,
	от Одисей, потомък на престъпници*12.
	[*12 _От Одисей, потомък на престъпници_ — според някои легенди Одисей бил син на Сизиф; вж. това име в Именния показалец.]
	Но обвинявам повече стратезите.
	Градът е цял в ръцете на управника,
	тъй както и войската. Лош е наглият,
	защото слуша лоши наставители.
	Ти всичко чу. Дано със мен безсмъртните
	закрилят враговете на Атридите!

	__ХОР__

	___Строфа___

	Всеобща майко! О, Земя!
		Ти роди
		царя Зевс!
	Живееш ти при Пактол, златоносния!
	Аз тебе виках, майко свята, в И`лион,
	когато Атридите го наскърбиха,
	когато със доспехите му бащини —
	блажена майко, седнала на впряг
	от лъвове-бикоубийци, те
	зачетоха Лаертовия син!

	__ФИЛОКТЕТ__
	Със явен признак на негодувание
	към тях дотук сте стигнали, приятели.
	В съгласие сте с мен: това е работа,
	личи, на Одисей и на Атридите.
	Добре познавам Одисея: всякаква
	лъжа и клевета са на езика му,
	от него не излиза нищо хубаво.
	Но туй не ме учудва. Мисля, как ли е
	понесъл всичко туй Аякс, по-старият!

	__НЕОПТОЛЕМ__
	Той беше мъртъв, страннико. Аз никога
	не бих бил тъй ограбен, ако той бе жив.

	__ФИЛОКТЕТ__
	Какво? Нима и той е между мъртвите?

	__НЕОПТОЛЕМ__
	Да, знай, че той не вижда вече слънцето.

	__ФИЛОКТЕТ__
	Горко ми! Но синът Тидеев*13, както и
	[*13 _Синът Тидеев_ — Диомед; вж. Именния показалец.]
	продаденият на Лаерт Сизифов син*14
	[*14 _Продаденият на Лаерт Сизифов син_ — античният коментатор съобщава, че за да се ожени за бременната от Сизиф Антиклея, итакийският цар Лаерт дал много пари. В такъв смисъл нероденият още Одисей бил продаден на Лаерт.]
	не мрат! А тъкмо те смъртта заслужваха!

	__НЕОПТОЛЕМ__
	О, да! И нещо друго чуй: те двамата
	са в слава сред войските на аргивците.

	__ФИЛОКТЕТ__
	А моят стар и благороден пилоски
	приятел Нестор жив ли е? Той пречеше
	със мъдрите си думи на злините им.

	__НЕОПТОЛЕМ__
	Той днес е зле, защото Антилох умря —
	синът му, който бе до него винаги.

	__ФИЛОКТЕТ__
	Ох, двама души, за които никога
	не съм желал да чуя, че са паднали!
	Уви, в какво да вярвам? Те погинали,
	а жив е Одисей, когото трябваше
	наместо тях мъртвец да назоваваме!

	__НЕОПТОЛЕМ__
	Сам той е умен воин, но и умните
	глави изпадат често в затруднения.

	__ФИЛОКТЕТ__
	Къде, за боговете, беше в оня час
	Патрокъл, най-любимият на татко ти?

	__НЕОПТОЛЕМ__
	И той бе мъртъв. Ала с кратък отговор
	ще кажа всичко: никога страхливецът
	не пада в бой — загиват само смелите.

	__ФИЛОКТЕТ__
	Съгласен съм и точно затова сега
	ще те запитам за един презрян човек,
	но обигран и хитър във езика си.

	__НЕОПТОЛЕМ__
	Щом Одисей не е, тогава кой ще е?

	__ФИЛОКТЕТ__
	Не, не за него. Имаше Терсит един*15,
	[*15 _Терсит_ — прочутият грозник и „бъбривко“ от втора песен на „Илиада“, който държал бунтовни речи срещу царете.]
	и винаги с охота той приказваше
	напук на всички. Знаеш ли го? Жив ли е?

	__НЕОПТОЛЕМ__
	Не го видях, но чувах, здрав и читав бил.

	__ФИЛОКТЕТ__
	Така е! Не загива нивга лошото,
	за него имат грижа и безсмъртните!
	Лъжеца и хитреца те от царството
	на ада връщат с радост, но завинаги
	изпращат в него храбрия и честния.
	Какво да мисля, как да одобря това,
	щом виждам зло в самите богове дори?

	__НЕОПТОЛЕМ__
	Ще се стремя, потомъко на етски*16 род,
	[*16 _Етски род_ — род, който обитава гористите области на планината Ета. Ета била на границата между Етолия, Ениания, Мелида и Дорида.]
	да гледам отдалеч — и днес, и в бъдеще —
	и крепостта на Троя, и Атридите.
	Щом долен мъж е по-могъщ от знатния,
	щом доблестта изчезва и страхливецът
	владее — не желая дружба с никого!
	За мене е достатъчен скалистият
	мой Скирос, моят дом ще бъде радостен.
	Отивам си към кораба. Довиждане,
	Пеантов сине, сбогом! Бог от болката
	да те избави, както сам желаеш ти!

N	(Към моряците.)

	Но да вървим! А пък когато бог рече
	да тръгнем в път, веднага да отплуваме!

	__ФИЛОКТЕТ__
	Отивате ли си, дете?

	__НЕОПТОЛЕМ__
						Да, времето
	зове да тръгнем бързо, без забавяне.

	__ФИЛОКТЕТ__
	Заклевам те в баща ти и във майка ти,
	дете, във всичко свято в твоя роден дом
	те моля на колене — в тоз пустинен край
	не ме оставяй с моите страдания,
	които виждаш, за които чу, дете!
	Вземи и мене в кораба! Големи са,
	аз знам, дете, за тебе неудобствата.
	Но понеси! За знатния позорът е
	омразен, той в честта намира славата.
	Откажеш ли — над теб ще легне тежък срам
	послушаш ли ме — в дар ще имаш славата,
	че жив и здрав се връщам във земята си.
	Това не ще ти струва ни едничък ден.
	Дерзай! Хвърли ме, дето искаш, в кораба —
	напред или назад, или на дъното,
	където няма да смущавам никого!
	Пред Зевса, който брани всички молещи,
	склони, дете! Аз падам във нозете ти,
	макар и слаб и хром! Не ме оставяйте
	на тоз пустинен бряг, далеч от хората!
	Спаси ме, отведи ме в своя роден край
	или пък във Евбея Халкодонтова*17!
	[*17 _Евбея Халкодонтова_ — Халкодонт бил цар на Евбея. Неговият син Елфенор бил вожд на абантите в похода срещу Троя (срв. „Илиада“, песен II, ст. 536–545). Споменаването му тук стои в известна връзка с историята на Филоктет. Халкодонт помогнал на Херакъл в борбата му срещу елейците, а Херакъл дал своя лък на Филоктет. Общият приятел Херакъл свързва Филоктет и Халкодонт.]
	Оттам до Ета моят път не е голям
	през планините на Трахин, през буйния
	Сперхей. Предай ме там на моя мил баща.
	За него аз отдавна мисля трепетен
	дали не е умрял. Оттук, по пътници,
	му пращах вест и молех настоятелно
	да прати да ме отведат в родината.
	Или е мъртъв той, или пък хората,
	които задължавах, са забравяли
	заръката и към дома са бързали.
	Но днес при тебе, мой водач и пратеник,
	аз ида: избави ме, съжали ме ти!
	Виж колко е несигурен животът ни —
	сега сме в радост, а след миг — в нещастие.
	И да не си в беда, мисли за лошото,
	бъди нащрек, особено във щастие,
	за да не го изгубиш неочаквано.

	__ХОР__

	___Антистрофа___

	Смили се, царю! Чухме ний:
		много зло,
		тежък труд!
	Дано не стигне моите приятели!
	Но щом ти мразиш от душа Атридите,
	аз, царю, бих казал, че тяхната дързост
	е за тогова полза. С натъкмения
	бърз кораб аз бих тръгнал в път към края,
	по който той копнее, и така
	бих отклонил божествения гняв*18.
	[*18 _Бих отклонил божествения гняв_ — гневът, който би сполетял Неоптолем и хората му, ако въпреки първоначалното си обещание изоставят Филоктет на Лемнос.]

	__НЕОПТОЛЕМ__
	Не се показвай услужлив прибързано,
	че щом проникне и във теб заразата,
	ще се откажеш бързо от словата си!

	__ХОР__
	Не, царю! Справедливо тези укори
	към мене ти не ще отправиш никога.

	__НЕОПТОЛЕМ__
	Позорно е да бъда сам по-немощен
	от теб да му помогна своевременно.
	Тогава — нека влиза, и да тръгваме!
	Ще дойде с моя кораб, няма връщане!
	Небето да помогне да отплуваме
	от този бряг натам, където искаме!

	__ФИЛОКТЕТ__
	О, ден на радост! Най-любим приятелю!
	Добри моряци! Мога ли с делата си
	да ви разкрия колко съм признателен?
	Да влезем, синко, със поклон във моето
	сурово обиталище — да видите
	с какво живях, какво ме е подкрепяло.
	И, мисля, там единствен аз и никой друг
	не би могъл дори да спре очите си.
	Че зла съдба ме свърза с теглилата ми.

N	Филоктет и Неоптолем тръгват, когато се задават един Търговец и един Моряк.

	__ХОР__
	Поспрете! Идат двама души! Гледайте:
	единият е твой моряк, а другият —
	незнаен мъж. Почакайте и чуйте ги.

	__ТЪРГОВЕЦЪТ__
	Ахилов сине, този от моряците,
	що с други двама кораба ти пазеше,
	помолих да ми съобщи къде си ти,
	понеже тук те сварих неочаквано,
	че в този край и мен доведе случаят.
	С мой кораб, с малко пътници, от Илион
	пътувах за дома си, към богатия
	със грозде Пепарет, и чух, че всичките
	моряци с тебе заедно пътували.
	Не исках да отмина мълком, без да съм
	ти казал нещо, без да ме даруваш ти.
	Навярно ти не знаеш важни работи —
	как хората от Аргос*19 нови планове
	[*19 _Хората от Аргос_ — аргивците; тук по-точно: вождовете на аргивците, царете Агамемнон и Менелай.]
	кроят за тебе, и не само планове,
	но и дела, решени без отлагане.

	__НЕОПТОЛЕМ__
	Ако не съм нищожен мъж, признателен
	ще бъда аз за тази грижа, страннико.
	Но продължи. Какви по-нови планове
	си чул да се замислят сред аргивците?

	__ТЪРГОВЕЦЪТ__
	По дирите ти кораби са тръгнали
	със Феникс и със младите Тезеевци*20.
	[*20 _Младите Тезеевци_ — потомците на Тезей, т.е. Акамант и Демофонт.]

	__НЕОПТОЛЕМ__
	За да ме върнат? С думи, чрез насилие?

	__ТЪРГОВЕЦЪТ__
	Не зная. Известявам само чутото.

	__НЕОПТОЛЕМ__
	Та Феникс и другарите му толкова
	се престарават заради Атридите?

	__ТЪРГОВЕЦЪТ__
	Знай, то е вече дело, а не замисъл!

	__НЕОПТОЛЕМ__
	Как Одисей не е поискал пратеник
	да дойде сам? Страхът ли го задържаше?

	__ТЪРГОВЕЦЪТ__
	Когато тръгвах, той се вече готвеше
	с Тидеевия син да гони другиго.

	__НЕОПТОЛЕМ__
	Но по кого би тръгнал Одисей на път?

	__ТЪРГОВЕЦЪТ__
	Той бе един…

N	(Тихо.)

			Но по-напред кажи ми ти
	за този — кой е той? Но тихо, моля те!
	__НЕОПТОЛЕМ__
	Това е, драги, Филоктет, прочутият!

	__ТЪРГОВЕЦЪТ__
	Ни дума вече! Влизайте във кораба
	по-бързо и отплувайте от острова!

	__ФИЛОКТЕТ__ _(подозрително)_.
	Какво, дете? Какво е взел с двусмислени
	слова да ми продава тук търговецът?

	__НЕОПТОЛЕМ__
	Не знам. Открито трябва да говори той
	пред тебе и пред мене, и пред всички ни.

	__ТЪРГОВЕЦЪТ__
	Недей ме обвинява пред войниците,
	когато казвам нещо тайно! Беден съм,
	а те добре са плащали доброто ми.

	__НЕОПТОЛЕМ__
	Аз враг съм на Атридите, а този е
	мой пръв приятел заради враждата си
	към тях. Ти идеш със добро желание,
	затуй не скривай нищо от узнатото.

	__ТЪРГОВЕЦЪТ__
	Внимавай, момко!

	__НЕОПТОЛЕМ__
				Мислих предостатъчно!

	__ТЪРГОВЕЦЪТ__
	Ще смятам отговорен теб!

	__НЕОПТОЛЕМ__
						Съгласен съм.

	__ТЪРГОВЕЦЪТ__
	Добре. По този мъж пътуват двамата —
	синът Тидеев с Одисей. Заклеха се,
	че ще го доведат, като със доводи
	го преклонят, или пък — чрез насилие.
	И всичките ахейци ясно чуваха
	това да казва Одисей. Той повече
	от своя спътник вярваше в сполуката.

	__НЕОПТОЛЕМ__
	Ала защо Атридите след толкова
	години пак към него се обърнаха,
	след като тук го бяха изоставили?
	Дали ги води жалост, или — божа мощ
	и гняв, наказващ всяко престъпление?

	__ТЪРГОВЕЦЪТ__
	За всичко туй — не си го чувал, явно е, —
	ще ти разкажа. Жрец един, от знатен род,
	Приамов син, там имаше. Зовяха го
	Хелен. Та него хванал в плен, излизайки
	самин в нощта, достойният за всеки срам
	и хула — Одисей, хитрецът, — вързал го
	и го оставил сред войската — хубав лов!
	Той същият предрекъл, между другото,
	че никога не ще превземат И`лион,
	ако тогова

N	(Посочва Филоктет.)

			не сполучат с доводи
	да отведат със себе си от острова.
	Когато чу словата на гадателя,
	Лаертовият син продума, врече се
	да доведе тогова сред ахейците.
	Той смятал, че ще тръгне сам, а иначе —
	ще го принуди силом. Не успее ли,
	залага пред ахейците главата си.
	Ти, момко, всичко чу. Сега, съветвам ви —
	и тебе, и другарите ти — бързайте!

	__ФИЛОКТЕТ__
	Горко ми! Той се бил заклел, злодеецът,
	да ме склони и прати сред ахейците!
	Тъй след смъртта ще ме склонят под слънцето
	да дойда пак — като баща му някога!

	__ТЪРГОВЕЦЪТ__
	Не знам това. Отивам си към кораба.
	А вас навред да следва помощ божия!

N	(Излиза.)

	__ФИЛОКТЕТ__
	Не е ли страшно туй, че Одисей, дете,
	разчита мене с благите си приказки
	да отведе и сложи сред аргивците?
	По-скоро бих се вслушал в най-омразната
	змия, която ме остави без нозе!
	Но той би казал всичко, той на всичко би
	посмял! И зная затова — ще дойде той!
	Но, синко, да потеглим, та от кораба
	на Одисей да ни дели широкото
	море! Напред! Навреме щом побързаме,
	след туй ще дойде и сънят, и отдихът!

	__НЕОПТОЛЕМ__
	Когато стихне вятърът насреща ни,
	ще тръгнем. Гледай, духа срещу кораба!

	__ФИЛОКТЕТ__
	Щом бягаш от беда, добър е винаги!

	__НЕОПТОЛЕМ__
	Не, той ще пречи и на враговете ни.

	__ФИЛОКТЕТ__
	Противен вятър няма за разбойници,
	щом тръгнат по грабеж и по насилие.

	__НЕОПТОЛЕМ__
	Добре, щом искаш, да вървим. Със себе си
	вземи оттам най-скъпото, най-нужното.

	__ФИЛОКТЕТ__
	Макар и малко, все пак имам нещичко.

	__НЕОПТОЛЕМ__
	Какво е то, дали го нямам в кораба?

	__ФИЛОКТЕТ__
	Там имам билка, със която винаги
	приспивам и съвсем смирявам раната.

	__НЕОПТОЛЕМ__
	Добре, вземи я. Друго нещо искаш ли?

	__ФИЛОКТЕТ__
	Ще видя да не съм забравил някоя
	стрела, за да не я оставя другиму.

	__НЕОПТОЛЕМ__
	А твоят лък не е ли оня, славният?

	__ФИЛОКТЕТ__
	Да, точно този, който е в ръцете ми.

	__НЕОПТОЛЕМ__
	Да го разгледам, да го пипна — може ли?
	Да му се поклоня като на бог дори?

	__ФИЛОКТЕТ__
	От мен ще имаш и това, приятелю,
	и всичко, от което би бил радостен.

	__НЕОПТОЛЕМ__
	Това желая аз, но при условие,
	че е възможно; ако не — отказвам се.

	__ФИЛОКТЕТ__
	Набожно искаш, сине мой, възможно е.
	Та ти ми даваш пак да видя слънцето,
	да зърна свойта родна Ета, стария
	баща и свойте близки! Мен, сломения,
	издигна ти сега над враговете ми!
	Добре, вземи го, след това — върни ми го
	и се гордей, че само ти сред смъртните
	си го държал заради добрината си.
	С добро съм го спечелил и самият аз.*21
	[*21 Филоктет заслужил божествения лък, като запалил кладата на Херакъл и така прекратил страданията му.]

	__НЕОПТОЛЕМ__
	Щастлив съм, че те срещнах, о, приятелю!
	Че който връща на добро добри дела,
	е сам по-скъп от всякакво съкровище!
	Но, хайде, влез!

	__ФИЛОКТЕТ__
				Ела и ти, че раната
	сега изисква твоето присъствие.

N	Влизат в пещерата.


>	Първи стазим

	__ХОР__

	___Първа строфа___

	Аз чувах, но не съм видял с очите си,
	че Иксио`на, който брачното Зевсово
	легло доближил, всемогъщият Кроносов син
	привързал върху бързо колело.
		Друг не съм
		нито чул,
		нито видял
		с толкова зла
		участ —
		както бедния Филоктет!
	Не е убил, не е обрал човек,
		бил е добър с добрите той,
	а тъй позорно гине! И аз се чудя,
	как, о, как в самота,
	вслушан в морския шум,
		той е влачил до днес
		своя жалък живот!

	___Първа антистрофа___

	Лишен от крак и вечно сам със себе си,
	лишен от близък, скъп другар в теглата си,
	комуто би плакал с раздиращ сърцето до кръв,
	със екнещ във скалите глас!
		Без другар,
		който сам
		топлата кръв,
		рукнала в миг,
		бързо
		с изцелителни треви,
	накъсани от майката-земя,
		би уталожил и приспал!
	С усилие насам-натам се е влачил —
		сякаш малко дете
		без кърмачка — навред,
		дето намери цяр,
		болката щом поспре.

	___Втора строфа___

		Нивга не вкусва той
		плод от земята свещена
		или пък други неща, с които ние живеем,
		само с крилати стрели
		от бързострелния лък
		храна понякога сам си е набавял.
	Той е така нещастен!
		Цели десет години той не е вкусвал винена влага,
		а щом е виждал кална локва, натам
	едвам се е влачил.

	___Втора антистрофа___

		Да, ала срещна днес
		син на отлични хора
		и над бедите сега честит и горд ще се вдигне.
		С кораб по морската шир
		той ще отплува сега —
	след много месеци — в бащините двори,
		кът на мелийски нимфи,
		при брега на Сперхей, където със меден щит се издигна
	героят сред боговете*22, цял в божествен плам,
	[*22 _Героят сред боговете_ — Херакъл.]
	високо над Ета.


>	Втори епизод

N	Филоктет и Неоптолем излизат от пещерата.

	__НЕОПТОЛЕМ__
	Ела, ако желаеш. Но защо мълчиш
	тъй без причина и стоиш така смутен?

	__ФИЛОКТЕТ__
	Ах, ах! Ах, ах!

	__НЕОПТОЛЕМ__
	Що има?

	__ФИЛОКТЕТ__
		Нищо лошо. Но — върви, дете!

	__НЕОПТОЛЕМ__
	Не е ли туй на болестта ти пристъпът?

	__ФИЛОКТЕТ__
	О, не, усещам сякаш облекчение.
	О, богове!

	__НЕОПТОЛЕМ__
	Защо ги призоваваш със стенания?

	__ФИЛОКТЕТ__
	За да ми пратят милост и спасение.
	Ах, ах! Ах, ах!

	__НЕОПТОЛЕМ__
	Какво ти е? Кажи ми! Не мълчи така!
	Като че ли си в някакво страдание!

	__ФИЛОКТЕТ__
	Загубен съм, дете, не мога повече
	пред вас да крия злото си! Пронизва ме,
	пронизва ме! Ах, беден аз, нещастен аз!
	Загубен съм, дете! Дете, разкъса ме!
	О — о`, о — о`! О — о`, о — о`! О — о`, о — о`!
	За бога, ако имаш меч у себе си,
	крака ми удари, дете, в стъпалото!
	Но, хайде, отсечи го, чуй, не ме щади!
	По-бързо!

	__НЕОПТОЛЕМ__
	Що стана тъй нечакано, че толкова
	се вайкаш и така оплакваш себе си?

	__ФИЛОКТЕТ__
	Ти знаеш.

	__НЕОПТОЛЕМ__
			Що?

	__ФИЛОКТЕТ__
				Ти знаеш сам.

	__НЕОПТОЛЕМ__
							Какво ти е?
	Не зная.

	__ФИЛОКТЕТ__
		Как не знаеш! О! О — о`, о — о`!

	__НЕОПТОЛЕМ__
	Тежи страхотно твоето страдание!

	__ФИЛОКТЕТ__
	Страхотно и нечувано! Смили се ти!

	__НЕОПТОЛЕМ__
	Какво да сторя?

	__ФИЛОКТЕТ__
				Нямай страх, вземете ме!
	Понякога то идва, но — насища се
	и си отива.

	__НЕОПТОЛЕМ__
			О, горко ти, клетнико!
	О, клетнико, отрупан с всички бедствия!
	Ти искаш да те подкрепя с ръката си?

	__ФИЛОКТЕТ__
	Не, не това желая. Поеми лъка —
	тъй както преди малко сам желаеше,
	додето стихнат болките от раната,
	брани го и го запази! Аз винаги
	изпадам в сън, когато секва болката.
	Преди съня не спира. Оставете ме
	да спя спокойно. Ако враговете ни
	пристигнат тук, за боговете, моля те,
	недей го дава нито пред насилие,
	ни пред измама — че погубваш себе си
	и мене, който моля във нозете ти!

	__НЕОПТОЛЕМ__
	Бъди спокоен! Ти и аз единствени
	ще го държим. Но дай го — на добро да е!

	__ФИЛОКТЕТ__
	Вземи го, синко. Завистта зови сега*23 —
	[*23 _Завистта зови сега_ — голямото човешко щастие буди завист у боговете (срв. Херодот, I 32). Божественият лък донесъл много страдания на своите притежатели Херакъл и Филоктет. Затова Филоктет смята, че Неоптолем трябва да се обърне към обожествената Завист с молба да благослови лъка, върху който може би тегне проклятие.]
	дано не те отрупа тя с нещастия
	тъй както мен и стария му собственик!

	__НЕОПТОЛЕМ__
	О, богове! Добро да е за двама ни!
	Щастливо и удобно да отплуваме
	там, дето иска бог и свършва походът!

	__ФИЛОКТЕТ__
	Дете, боя се да не би молбата ми
	да е напразна. Пак изтича тъмна кръв
	от раната! Очаквам ново бедствие!
	О — о`! Ох!
	О — о`! Кракът ми! Ах, какво страдание!
	Пълзи то
	и приближава! О, горко ми! Беден аз!
	Вий виждате теглото ми! Не бягайте!
	О, болка!
	Да може тази болка, кефаленецо*24,
	[*24 _Кефаленецо_ — обръщение към Одисей (вж. бел. 6).]
	да разяде гърдите ти! Уви! О — о`!
	О, пак! О — о`! И вие, двама вождове!
	Ти, Агамемнон… Менелай! Ах, вас дано
	тъй дълго, вместо мене, гложди болката!
	О, тежко!
	О, смърт! О, смърт! О, как те викам всеки ден,
	и ти не можеш, ти не идеш никога!
	О, синко! Благороднико! Вземи ме ти
	и ме хвърли да изгоря в лемнийските
	огньове*25, благороднико! Сам някога
	[*25 _Лемнийските огньове_ — на вулкана Мосихлос.]
	склоних и аз, срещу това оръжие,
	на Зевсовия син*26 да сторя същото.
	[*26 _На Зевсовия син_ — Херакъл.]
	О, сине!

N	(Неоптолем мълчи.)

	Какво? Защо мълчиш? Дете, къде си ти?

	__НЕОПТОЛЕМ__
	Отдавна с болка стена над съдбата ти.

	__ФИЛОКТЕТ__
	Но имай смелост, синко. Тези пристъпи
	са остри, ала бързо стигат края си.
	Но пак те моля, сам не ме оставяйте!

	__НЕОПТОЛЕМ__
	Не бой се, тук ще бъдем.

	__ФИЛОКТЕТ__
						Тук?

	__НЕОПТОЛЕМ__
							Повярвай ми!

	__ФИЛОКТЕТ__
	И аз не искам да ми се кълнеш, дете!

	__НЕОПТОЛЕМ__
	Без теб не мога да отида никъде.

	__ФИЛОКТЕТ__
	О, дай ръка за вярност!

	__НЕОПТОЛЕМ__
						Вярвай, с тебе съм.

	__ФИЛОКТЕТ__ _(губейки сили)_.
	Сега, там горе, там…

	__НЕОПТОЛЕМ__
					Къде?

	__ФИЛОКТЕТ__
						Високо, там…

	__НЕОПТОЛЕМ__
	Защо блуждаеш пак, загледан в слънцето?

	__ФИЛОКТЕТ__
	Пусни, пусни ме…

	__НЕОПТОЛЕМ__
				Но къде?

	__ФИЛОКТЕТ__
					Пусни ме!

	__НЕОПТОЛЕМ__
	Ще бъда с теб.

	__ФИЛОКТЕТ__
				Допреш ли ме — убиваш ме!

	__НЕОПТОЛЕМ__
	Оставям те, по-ясно е в главата ти.

	__ФИЛОКТЕТ__
	О, земьо, аз умирам, приеми ме ти!
	Не ме оставя на нозе бедата ми!

N	(Пада.)

	__НЕОПТОЛЕМ__ _(към Хора)_.
	Ще го обхване не след дълго, явно е,
	Сънят. Отпуща се назад главата му.
	По тялото избиват потни капчици,
	а тъмна жила на крака му кърваво
	струи. Да го оставим тук, приятели,
	спокоен, та да го обземе крепък сън!


>	Трети стазим

	__ПЪРВИ ПОЛУХОР__

	___Строфа___

		Сън! Ти не знаеш скръбта, нито болките!
		С кротък лъх приближи
	и крепък, царю, ела!
		Спри връз тези очи
	светлината, която сега ги облива!
	Ела, изцелителю, ти!
	Но виж, дете, къде ще спреш,
		де ще идеш, за какво ще имаш
	сега
		грижа. Ти виждаш.
	Какво ни остава още?
	Че удобният миг решава
		всичко и носи големи успехи.

	__НЕОПТОЛЕМ__
	Той не дочува ни глас, но виждам сега, че напусто
	в наши ръце е лъкът, ако в път без тогова потеглим.
	Него очаква венец, и бог ни изпрати за него!
	Срам е да лъжем, и тъй да се хвалим с несвършено дело!

	__ВТОРИ ПОЛУХОР__

	___Антистрофа___

		Сине мой! Бог ще се грижи за другото.
		Но — каквото речеш,
	ти всичко, мое дете,
		тихо, тихо мълви!
	Че очите на болните виждат прекрасно
	във своя безсънен сън.
	Но, сам със себе си, сега
		помисли добре за нещо друго —
	мисли
		как ще го сториш.
	Разбираш какво говоря.
	Ако ти като него мислиш,
		в неизбродими беди ще затънеш.

	__ХОР__

	___Епод___

	Попътен, попътен е вятърът!
	А той е със спуснати клепки, безсилен,
		проснат за нощен сън
	(в топлината сънят е крепък),
		и не владее ръка, нито крак, нито разум;
		гледаш го — сякаш лежи пред вратите на Хадес*27.
	[*27 _Сякаш лежи пред вратите на Хадес_ — т.е. прилича на мъртвец.]
	Мисли дали речта ти е уместна.
	Според мен,
		сине мой,
		най-добър
	е трудът, в който няма опасност.


>	Трети епизод

	__НЕОПТОЛЕМ__
	Мълчете, не изпадайте в смущение!
	Отваря той очите си, привдига се.

	__ФИЛОКТЕТ__
	О, светъл зрак подир съня! Нечакана
	подкрепа от гостуващите странници!
	Та аз, дете, не съм очаквал никога,
	че толкоз твърдо и така съчувствено
	ще бъдеш с мен — закрила в теглилата ми!
	Така не биха никога постъпили
	Атридите, прекрасните началници.
	Но благородник и от благородници
	ти, синко, си роден. И затова реши
	тъй лесно — посред вопли и зловоние!
	Сега, понеже мисля, че сред толкова
	тегло ме чака отдих и покой, дете,
	вземи ме сам, тури ме на нозе, дете,
	та щом ме изостави пак умората,
	да тръгнем и веднага да отплуваме!

	__НЕОПТОЛЕМ__
	Със радост виждам как ти неочаквано
	откриваш взор и дишаш безболезнено —
	като у мъртъв бяха всички признаци
	у тебе подир днешното страдание.
	Сега — вдигни се. Ако ти е по-добре,

N	(Сочи моряците.)

	те ще те носят. Не скъпят труда си те,
	щом ние с тебе сме така намислили.

	__ФИЛОКТЕТ__
	Благодаря! Вдигни ме, както знаеш сам.
	Но тези

N	(Сочи моряците.)

		остави, за да не ги мори,
	преди да трябва, миризмата. Доста труд
	за тях ще е да бъдат с мене в кораба.

	__НЕОПТОЛЕМ__
	Да бъде тъй! Стани сега! Придържай се!

	__ФИЛОКТЕТ__
	Бъди спокоен, ще ме вдигне навикът.

N	Филоктет, придържан от Неоптолем, пристъпва. След няколко стъпки Неоптолем спира смутен.

	__НЕОПТОЛЕМ__
	Уви! Какво да правя аз оттук сега?

	__ФИЛОКТЕТ__
	Какво, дете? Какво мълви езикът ти?

	__НЕОПТОЛЕМ__
	Не зная как да изрека най-трудното.

	__ФИЛОКТЕТ__
	Какво е то, дете? Не говори така!

	__НЕОПТОЛЕМ__
	Не, не, това е моето страдание.

	__ФИЛОКТЕТ__
	Дали не тъкмо ужасът от болката
	те кара да не ме приемаш в кораба?

	__НЕОПТОЛЕМ__
	Не, ужас е, когато потеклото си
	забравиш и се заловиш за подлости!

	__ФИЛОКТЕТ__
	Но ни с дела, ни с думи на баща си ти
	изменяш — ти помагаш на почтен човек!

	__НЕОПТОЛЕМ__
	Ще видиш подлостта ми! Ах, измъчих се!

	__ФИЛОКТЕТ__
	Не в делото ти, може би в словата ти.

	__НЕОПТОЛЕМ__
	Какво да правя, Зевсе? Вземам втори грях
	аз крия злото и мълвя най-срамното!

	__ФИЛОКТЕТ__ _(към Хора)_.
	Ако добре разбирам, той предателски
	ме изоставя и поема пътя си.

	__НЕОПТОЛЕМ__
	Не те оставям! Да не би за твое зло
	да те приема — ето страховете ми!

	__ФИЛОКТЕТ__
	Какво говориш, сине мой? Не те разбрах.

	__НЕОПТОЛЕМ__
	Узнай: ти трябва да отплуваш в И`лион,
	при двамата Атриди, сред ахейците!

	__ФИЛОКТЕТ__
	Какво говориш?

	__НЕОПТОЛЕМ__
				Не стени, послушай ме!

	__ФИЛОКТЕТ__
	Какво да слушам? Що ще правиш с мен сега?

	__НЕОПТОЛЕМ__
	Ще те спася от злото, първо. След това —
	ще тръгна с тебе и ще срина И`лион.

	__ФИЛОКТЕТ__
	Наистина ли смяташ тъй?

	__НЕОПТОЛЕМ__
						Да, нуждата
	изисква тъй. Но слушай и не се гневи!

	__ФИЛОКТЕТ__
	Загинах! О! Предадоха ме! Страннико,
	какво направи? Бързо дай стрелите ми!

	__НЕОПТОЛЕМ__
	Това не може! Моят дълг и общото
	добро ме подчиняват на по-горните.

	__ФИЛОКТЕТ__
	Ах, огън! Страхотия! Зло създание
	на страшното предателство! Каква беда!
	Каква измама! И не се свениш дори,
	че моля във нозете ти, нещастнико!
	Ти взе лъка ми, ти отне живота ми!
	Върни ми го, дете, върни го, моля те!
	Живота ми не вземай, о, заклевам те!
	Горко ми! Не отвръща нито думица!
	Ах, няма да ми го даде! Извръща се!
	О, залив! Морски канари! Леговища
	на диви зверове! Скали надвесени!
	Пред вас ридая — не познавам другиго, —
	пред вас, които свикнахте с бедите ми:
	каква злина ми стори той, Ахилов син!
	Закле се да ме отведе в родината,
	а в Троя ме отвежда! Със ръката си
	той сам пое свещения Хераклов лък
	и него ще показва пред аргивците!
	И сякаш хванал мощен мъж, влече ме той,
	а аз съм мъртъв, аз съм призрак, сянка съм
	от дим. Не би ме грабнал, ако силите
	кипяха в мен. Та и сега не би успял
	без хитрост. Ах, измамен съм! Какво сега?
	О, дай го, верен остани на себе си!
	Какво? Мълчиш! Горко на мене, бедния!
	Двувратна моя пещера, о, пак и пак
	ще влизам в тебе — без стрели и без храна!
	Самотен ще изсъхна в твойта вътрешност.
	Ни лекокрила птица, ни планински звяр
	ще удрям с този лък, а сам аз, бедният,
	ще храня тях, чиято кръв ме хранеше,
	за тях, които сам улавях, — лов ще съм!
	Кръвта им с кръв ще заплатя, и всичко туй —
	от онзи, който, смятах, не познава зло!
	Умри — но не преди да разбера дали
	не мислиш друго! Иначе — проклет умри!

	__ХОР__ _(към Неоптолем)_.
	Какво да правим? Ти ще кажеш, властнико,
	да тръгнем ли, или да го послушаме.

	__НЕОПТОЛЕМ__
	Обзет съм от дълбоко състрадание,
	и не едва сега, но и от по-преди.

	__ФИЛОКТЕТ__
	Смили се, синко, моля те! С измамата
	към мен не туряй срам върху челото си!

	__НЕОПТОЛЕМ__
	Какво да правя? По-добре завинаги
	да бях останал в Скирос! Колко тежко е!

	__ФИЛОКТЕТ__
	Не си ти лош, но лоши са те учили
	на срамно дело. Остави го другиму,
	комуто е, и си върви, но дай лъка!

	__НЕОПТОЛЕМ__ _(към Хора)_.
	Какво, мъже?

N	Влиза Одисей.

	__ОДИСЕЙ__
			Какво ще правиш, клетнико?
	Дай този лък на мен и се махни оттук!

	__ФИЛОКТЕТ__
	Ох, кой е тук? Не е ли Одисей това?

	__ОДИСЕЙ__
	Да, аз съм. Одисей е пред очите ти!

	__ФИЛОКТЕТ__
	О-о`! Предаден съм, загинах! Този ли
	отне и грабна моето оръжие?

	__ОДИСЕЙ__
	Да, аз, не друг, помни това, признавам ти!

	__ФИЛОКТЕТ__ _(към Неоптолем)_.
	Върни ми, дай лъка, дете!

	__ОДИСЕЙ__
						Той сам дори
	да би желал, не ще го стори! С този лък
	ще тръгнеш ти — с добро или с насилие!

	__ФИЛОКТЕТ__
	О, ти, най-дързък и престъпен! Мене ли
	ще отвлечете?

	__ОДИСЕЙ__
			Щом не тръгнеш сам със нас!

	__ФИЛОКТЕТ__
	О, лемноска земя! Могъщи пламъци
	на Хефест!*28 Та нима е поносимо туй —
	[*28 _Могъщи пламъци на Хефест_! — става дума за вулкана Мосихлос (вж. бел. 25).]
	да ме отвлича той от бреговете ти!

	__ОДИСЕЙ__
	Не, Зевс, да знаеш, Зевс е цар на острова.
	Зевс иска тъй! А аз съм Зевсов пратеник!

	__ФИЛОКТЕТ__
	О, как намираш доводи, омразнико!
	За теб и боговете са измамници!

	__ОДИСЕЙ__
	Не, справедливи са; а пътят — чака те!

	__ФИЛОКТЕТ__
	О, не!

	__ОДИСЕЙ__
		Аз казвам: да! Ще бъде моето!

	__ФИЛОКТЕТ__
	Горко на мене, клетник! Не свободен мъж,
	а роб ме е създал баща ми, явно е!

	__ОДИСЕЙ__
	Не — равен на онези благородници,
	с които трябва да превземеш И`лион!

	__ФИЛОКТЕТ__
	Не, никога — дори да видя всичко зло,
	додето сещам тази твърд под себе си!

	__ОДИСЕЙ__
	Какво ще сториш?

	__ФИЛОКТЕТ__
				Ще се хвърля в бездните
	и в камъните ще строша главата си!

	__ОДИСЕЙ__ _(на двама прислужници)_.
	За да не стори той това, хванете го!

	__ФИЛОКТЕТ__
	Ръце! Какво понасяте ограбени,
	без своя лък, от този тук овързани!

N	(Към Одисей.)

	Ти — чужд на всеки благороден помисъл!
	Как ме измами! Как ме хвана! Скри се ти
	зад този непознат за мене юноша,
	за мен достоен, ала несравним със теб!
	Той знаеше единствено по заповед
	да действува, но, види се, измъчват го
	и грешката, и моите страдания.
	Но дебне твойта зла душа от тъмния
	свой кът и този чист и упорит човек
	тя опитен в порока е направила.
	Та вързан ще ме отведеш, нещастнико,
	от този бряг, на който ме изхвърлихте
	немил, самотен, без родина, жив мъртвец!
	Ох!
	Дано загинеш! Често съм те клел така!
	Но от небето нямам радост — капчица:
	щастлив живееш ти, а аз — със болката,
	че с много зло отрупан е животът ми,
	за присмех и на тебе, и на двамата
	Атриди, пред които ти угодничиш,
	И ти — измамен, впрегнат във принудата,
	потегли с тях*29, а аз, безкрай нещастният,
	[*29 _И ти — измамен, впрегнат във принудата, потегли с тях_ — за да не участва в похода срещу Троя, Одисей се престорил на луд. Благодарение на хитростта на Паламед той бил изобличен и принуден да вземе участие.]
	самичък тръгнах в път със седем кораба,
	а срамно бях изхвърлен — както ти твърдиш
	от тях, но те за тебе казват същото!
	Защо сега ме хващате и водите!
	Та мъртъв съм, отдавна съм умрял за вас!
	Противен на небето! Как и днес не съм
	и хром, и смраден? Как, щом вляза в кораба,
	вий жертви ще горите, ще преливате?
	Това бе твой предлог да ме изхвърлите.
	Проклети да сте заради неправдата
	към мен — ако небето тачи правото!
	Да, тачи го, защото вие никога
	не бихте тук дошли за мене, клетника,
	ако не беше ви подгонил божи бич.
	О, роден край! О, богове всевиждащи!
	Платете, о, платете вие в бъдни дни
	на всички тях, ако ме съжалявате!
	Нещастен съм, но ако тях погубени
	съзра, ще мисля — оздравях от раните!

	__ХОР__
	В гнева си гневни думи каза странникът,
	цар Одисее! Твърд е и в нещастие.

	__ОДИСЕЙ__ _(към Хора)_.
	На думите му бих отвърнал много аз,
	да имах време. Ще му кажа следното:

N	(Към Филоктет.)

	щом трябва тук такъв човек, такъв съм аз.
	Но щом се спори между благородници,
	не ще намериш ти от мен по-доблестен.
	Навсякъде желая аз победата
	освен над теб. Отстъпвам ти от все сърце.

N	(Към прислужниците си.)

	Пуснете го сега, не го докосвайте!
	На мир го оставете!

N	(Към Филоктет.)

					Не те искаме,
	щом имаме лъка ти. В редовете ни
	е Тевкър, който има твойто майсторство,
	и смятам, че и аз владея не по-зле
	от теб лъка и пращам в цел стрелите му.
	Защо ни си? Тъпчи със здраве острова!
	Напред! Навярно ще спечеля с твоя лък
	оная чест, която теб се падаше.

	__ФИЛОКТЕТ__
	О-о`! Какво да правя, клетник! С моето
	оръжие ще идеш сред аргивците!

	__ОДИСЕЙ__
	Недей приказва повече, отивам си!

	__ФИЛОКТЕТ__ _(към Неоптолем)_.
	А твоя глас, Ахилов сине, няма ли
	да чуя вече, тъй ли си отивате?

	__ОДИСЕЙ__ _(към Неоптолем)_.
	Върви! Не гледай, въпреки доброто си
	сърце, за да не ни слети нещастие!

	__ФИЛОКТЕТ__ _(към Хора)_.
	И вий ли, чужденци, ще ме оставите
	така самотен, без да ме пожалите?

	__ХОР__
	Началник ни е тоз младеж. Каквото той
	ти каже, ние същото повтаряме.

	__НЕОПТОЛЕМ__ _(към Хора)_.
	За мен ще казват, че съм състрадателен
	до крайност. Но щом иска той, почакайте,
	додето наште хора стегнат кораба
	и ние се помолим на безсмъртните.
	А дотогава той ще вземе може би
	и по-добро решение.

N	(Към Одисей.)

					Да тръгваме!

N	(Към Хора.)

	И вие, щом ви викнем, бързо тръгвайте.

N	Неоптолем и Одисей излизат.


#	Комос

	___Първа строфа___

	__ФИЛОКТЕТ__
		О, скалиста пещера,
		топла, но е ледена! Как,
		как не биваше, беден аз,
		нивга да те напущам! Не,
		ти ще ме видиш и мъртъв!
	Горко ми! О!
		Бедна моя бърлога, чуй —
		ти, препълнена с мойта скръб!
	Къде ще диря сега
	храна? И къде, у кого ще имам,
		беден аз, вяра за свойто прехранване,
	когато отгоре
		с шум ще се спускат крилатите хищници
	връз мен, безсилен вече!

	__ХОР__
	Ти сам, ти сам поиска тъй,
	нещастнико, и не от друг
		силом такава съдба ти е дадена.
	Когато трябваше да мислиш,
		сам ти реши
		да избереш
		вместо добра —
		тежка участ!

	___Първа антистрофа___

	__ФИЛОКТЕТ__
		О, злочест, злочестен аз!
		Ах, от толкова зло сломен,
		пак самотен и без другар,
		аз, нещастният, в бъдни дни
		тук ще живея и чезна!
	А-а`! А-а`!
		Без да имам от днес храна!
		Без крилатите си стрели
	във тези твърди ръце!
	Че тъй неочаквани и коварни
		думи от подло сърце ме измамиха!
	Ах, този, който
		стори това, да претегли нещастия
	големи като моите!

	__ХОР__
	Съдба, съдба от богове,
	не зло от моята ръка
		тегне връз тебе! Ужасното, страшното
	проклятие запази за други!
		Само едно
		искам сега:
		ти да цениш
		мойта обич!

	___Втора строфа___

	__ФИЛОКТЕТ__
		О! Горко ми! Може би днес
		там, при сивия морски бряг,
		той се смее над мен и размахва
		моя спасител от глад — лъка,
		който никой не бе докосвал!
		Скъп мой лък! На мене, на тези
		две ръце похитен! С тъга
		гледаш сега, ако в теб има някаква
	душа, как този беден
	Хераклов приятел
		няма със тебе от днес да си служи!
	Премина вече у друг —
	у човека със многото хитрост,
	и виждаш всичките срамни лъжи,
	и виждаш този омразен мъж —
		много беди
		стори ми той —
		никой до днес
		толкова зло не ми е правил!

	__ХОР__
		Дълг на мъжа е да говори честно.
		С нашите думи не бива зла
		болка да изхвърляме ний.
		Сам, избран между всички,
		той, послушен на тях,
		стори това за обща полза.

	___Втора антистрофа___

	__ФИЛОКТЕТ__
		Птици-хищници! Светлоок
		род на дивите зверове
		в тази планинска страна! О, няма
		в страх да доближавате вий
		мойто жилище — нямам вече
		своя лък и прежната сила,
		бедният, нещастният аз!
		Незащитено, свободно е мястото,
	не е за вас опасно!
	Елате, на воля
		с кървава мъст наситете гърлата си
	от мойта оловна плът!
	Подир миг ще напусна живота!
	Къде прехрана ще диря сега!
	Та кой от въздуха би живял,
		щом не държи
		в свойта ръка
		никакъв плод,
		даден от тази твърд свещена?

	__ХОР__
		Своя гост ако тачиш — приближи се,
		той с добро е дошъл при теб.
		Знай, о, знай, че самичък ти
		своето зло би премахнал!
		Скръб е — толкоз беди,
		свързани с него, да понасяш.

	__ФИЛОКТЕТ__
	О, пак, о, пак събуди в мен
		моята предишна болка
	ти, най-добрият, който дойде тук!
	Защо ме убиваш? Какво ми стори!

	__ХОР__
	Що значи туй!

	__ФИЛОКТЕТ__
		Чуй, в онази омразна земя,
		в Троя, недей ме отвежда!

	__ХОР__
	Според мене това е прекрасно!

	__ФИЛОКТЕТ__
	Оставете ме бързо тогава!

	__ХОР__
	Ах, желани, желани слова! С радост това ще изпълня!
	Да тръгнем, да тръгнем
	към кораба — всеки на своето място!

N	(Хорът тръгва.)

	__ФИЛОКТЕТ__
		Чакай, пред Зевс,
		с клетва в уста,
		моля те аз,
		стой!

	__ХОР__ _(продължава да се отдалечава)_.
				Успокой се!

	__ФИЛОКТЕТ__
		Странници,
		стойте, за бога!

	__ХОР__ _(спира)_.
				Защо крещиш?

	__ФИЛОКТЕТ__
	О — о`! О — о`! Съдба! Съдба!
	Ах, загубен съм аз!
	О, крак! Ах, как занапред
		с теб ще тегля, бедният аз!
		Вий, чужденци! О, елате, върнете се!

	__ХОР__
	Защо? Та ето че сега
		мислиш не тъй,
		както преди?

	__ФИЛОКТЕТ__
	Недейте се сърди
	на този, който, от страшно зло
	сломен,
		луд и без ум крещи!

	__ХОР__
		Тръгвай с нас, както ти казваме, клетнико!

	__ФИЛОКТЕТ__
		Никога, никога, знайте го сигурно!
		Не — та дори ако сам Гръмовержецът*30
	[*30 _Гръмовержецът_ — Зевс.]
		ме спепели със сияйната мълния!
		О, да загинат и Троя, и всички
	под нея, които посмяха за раната тук да ме хвърлят!
		Имам едничка молба, о, приятели!

	__ХОР__
	Казвай каква е тя!

	__ФИЛОКТЕТ__
					Меч ако имате,
	брадва или пък стрела — моля, дайте ми!

	__ХОР__
	Но какво си намислил да правиш сега?

	__ФИЛОКТЕТ__
		Ще разсека трупа си, главата си!
	За смъртта, за смъртта вече мисля!

	__ХОР__
	Защо?

	__ФИЛОКТЕТ__
		Ще диря баща си.

	__ХОР__
	Къде?

	__ФИЛОКТЕТ__
		Във ада —
		няма го вече на света.
		Град мой! Скъп мой роден град!
		О, как бих те зърнал днес, нещастен аз,
		който напуснах твойте свещени води
	и в помощ на омразните данайци
	потеглих! Сега съм — нищо!

N	(Влиза в пещерата.)

	__ХОР__
	Отдавна ние бихме се завърнали
	на кораба, но ето че съглеждаме
	насам запътен Одисей, а с него и
	Ахиловият син пристъпва — ето ги.


>	Екзод

N	Влизат Одисей и Неоптолем, които се карат.

	__ОДИСЕЙ__
	А няма ли да кажеш за какво сега
	се връщаш тъй забързан и решителен!

	__НЕОПТОЛЕМ__
	Сгреших — отивам да поправя грешката!

	__ОДИСЕЙ__
	Да, чудни думи! Но в какво е грешката?

	__НЕОПТОЛЕМ__
	В това, че слушах тебе и войската и…

	__ОДИСЕЙ__
	Извърши нещо недостойно? Що е то?

	__НЕОПТОЛЕМ__
	… и победих с коварни, срамни хитрости.

	__ОДИСЕЙ__
	Кого? Небе! Ти имаш нови планове?

	__НЕОПТОЛЕМ__
	Не нови, не! На бедния Пеантов син…

	__ОДИСЕЙ__
	Какво ще правиш? Страх обзе сърцето ми!

	__НЕОПТОЛЕМ__
	… комуто грабнах този лък, отново аз…

	__ОДИСЕЙ__
	Какво ще чуя! Зевсе! Ще го върнеш ли?

	__НЕОПТОЛЕМ__
	Владея го позорно, не по правдата!

	__ОДИСЕЙ__
	За боговете, всичко туй шега ли е?

	__НЕОПТОЛЕМ__
	Ако шега е да говориш истина.

	__ОДИСЕЙ__
	Ахилов сине! Но какво приказваш ти!

	__НЕОПТОЛЕМ__
	И дваж, и триж ли да ти кажа същото?

	__ОДИСЕЙ__
	Не бих желал да чуя ни единствен път!

	__НЕОПТОЛЕМ__
	Тогава слушай — всичко ти е казано!

	__ОДИСЕЙ__
	Ще ти попречи някой в тази работа!

	__НЕОПТОЛЕМ__
	Какво? И кой ще се изпречи в пътя ми?

	__ОДИСЕЙ__
	Ахейският народ — и аз пред всичките!

	__НЕОПТОЛЕМ__
	Не казваш нищо умно ти, разумният!

	__ОДИСЕЙ__
	Не с ум приказваш ти, не с ум и действуваш.

	__НЕОПТОЛЕМ__
	Щом е добро — избирам го пред умното.

	__ОДИСЕЙ__
	Как тъй добро? Ти връщаш завладяното
	чрез моя план!

	__НЕОПТОЛЕМ__
	Ще се опитам срамната
	постъпка да изкупя пак с делата си.

	__ОДИСЕЙ__
	Нима не се страхуваш от ахейците?

	__НЕОПТОЛЕМ__
	Не ме е страх, когато с мен е правдата.

	__ОДИСЕЙ__
	… … … … … … … … … …

	__НЕОПТОЛЕМ__
	Не ще склоня пред твоето насилие!

	__ОДИСЕЙ__
	Не с Троя, а със теб ще се сражаваме!
	__НЕОПТОЛЕМ__
	Така да бъде!

	__ОДИСЕЙ__
			Виждаш ли, ръката ми
	улавя меча!

	__НЕОПТОЛЕМ__
			Ти ще видиш — същото
	ще сторя аз самият без забавяне.

	__ОДИСЕЙ__
	Оставям те. Ще ида и на цялата
	войска ще кажа — тя ще ти плати за туй!

	__НЕОПТОЛЕМ__
	Ти поумня. И ако бъдеш винаги
	такъв, ще бъдат вън от зло нозете ти.

N	Одисей се отдалечава.

	А ти, Пеантов сине, Филоктете драг,
	ела, излез от каменното жилище!

N	От пещерата излиза Филоктет.

	__ФИЛОКТЕТ__
	Какъв е този вик пред пещерата ми?
	Що викате? Какво ви трябва, странници?
	Ах, лошо дело! И нима не идете
	към злото ново зло да ми прибавите?

	__НЕОПТОЛЕМ__
	Не бой се! Ида с вест при теб, изслушай ме!

	__ФИЛОКТЕТ__
	Не, страх ме е! От хубавите приказки
	пострадах зле — повярвах в твойте приказки!

	__НЕОПТОЛЕМ__
	Не мога ли сега да мисля иначе?

	__ФИЛОКТЕТ__
	Такъв бе и когато ми открадваше
	лъка — на думи искрен, всъщност — скрит подлец!

	__НЕОПТОЛЕМ__
	Сега не е така. Аз искам твоето
	решение да чуя: ще останеш ли,
	или ще дойдеш с нас?

	__ФИЛОКТЕТ__
					Ни дума повече!
	Каквото кажеш, всуе ще е казано!

	__НЕОПТОЛЕМ__
	Решил си твърдо?

	__ФИЛОКТЕТ__
				Бледи са словата ми!

	__НЕОПТОЛЕМ__
	Добре! Аз исках да изслушаш моите
	съвети, но понеже е безсмислено,
	ще спра.

	__ФИЛОКТЕТ__
		Та всичко всуе ще е казано!
	Не ще спечелиш моето доверие
	ти, който със коварните си хитрости
	ми взе живота! А сега — съветваш ме,
	ти, най-негоден син на най-отличния
	баща! Умрете! Най-напред Атридите,
	Лаертовият син и ти!

	__НЕОПТОЛЕМ__
					Спри клетвите
	и приеми лъка си от ръката ми!

	__ФИЛОКТЕТ__
	Какво? Нима ще ме измамиш втори път?

	__НЕОПТОЛЕМ__
	Заклевам ти се в Зевса, във всевишния.

	__ФИЛОКТЕТ__
	О, колко сладка реч — ако е искрена!

	__НЕОПТОЛЕМ__
	Ще видиш сам на дело. Дай си дясната
	ръка, и ето твоето оръжие!

N	Влиза Одисей.

	__ОДИСЕЙ__
	Но аз не позволявам туй, заклевам се —
	за цялата войска и за Атридите!

	__ФИЛОКТЕТ__
	Дете, чий глас е този? Одисея ли
	дочух?

	__ОДИСЕЙ__
		Да, аз съм, знай добре, пред тебе съм —
	аз, който силом ще те пратя в И`лион,
	дори синът Ахилов да не ще това!

	__ФИЛОКТЕТ__
	Горко ти, ако пусна в миг стрелата си!

	__НЕОПТОЛЕМ__
	Ах, не, недей, свали стрелата, моля те!

	__ФИЛОКТЕТ__
	Не, моля те, дете, пусни ръката ми!

	__НЕОПТОЛЕМ__
	Не може!

N	Одисей се отдалечава.

	__ФИЛОКТЕТ__
		Ох, защо врага, омразния,
	не даде да убия със стрелите си?

	__НЕОПТОЛЕМ__
	Нито за мен, нито за теб е хубаво.

	__ФИЛОКТЕТ__
	Но знай, че първенците на ахейската
	войска, лъжливите херолди, в боя са
	страхливи, ала храбри са в словата си.

	__НЕОПТОЛЕМ__
	Добре, у тебе е лъкът. За укори
	и гняв към мене нямаш основание.

	__ФИЛОКТЕТ__
	Така е. Ти показа потеклото си,
	дете, защото твой баща не е Сизиф,
	а сам Ахил, когото нявга славеха
	сред живите, тъй както днес — сред мъртвите.

	__НЕОПТОЛЕМ__
	Похвалите за татко и за себе си
	изслушах с радост. Чуй сега молбата ми
	към тебе. Участта, която имаме
	от боговете, трябва да понасяме.
	Но който сам се е отрупал с бедствия —
	тъй както ти със твоите, — заслужено
	не получава прошка, ни съчувствие.
	А ти си загрубял, не слушаш никого;
	когато те съветват за доброто ти,
	с омраза казваш: враг е, неприятел е!
	Чуй — Зевса, покровителя на клетвата,
	зова! Помни това, забележи си го!
	Ти боледуваш тъй по воля божия,
	че в Хриза доближи змията, пазеща,
	прикрита, непокритото светилище.
	От тежката си болест няма никога
	покой да видиш ти, докато слънцето
	изгрява тук и ляга там все същото
	и докато не идеш сам под И`лион
	и там, сред нас, не срещнеш Асклепидите,
	за да те излекуват, и пред всички ни
	с тоз лък и с мене не срутиш троянските
	стени. Аз зная, че е тъй, послушай ме.
	Там имаше един човек, под И`лион
	пленен, — Хелен, гадател пръв; той казваше,
	че трябва тъй да стане, и добавяше,
	че тъй било отсъдено — през лятото
	да падне равна Троя. Той залагаше
	главата си, ако не казва истина.
	Понеже знаеш туй, ела с желание!
	Добре ще те дарят: признат от всички ни
	за пръв храбрец, ще те поемат лекарски
	ръце, и после, гибелния И`лион
	сразил, ще стигнеш на върха на славата.

	__ФИЛОКТЕТ__
	Проклет живот, защо ме бавиш в тоя свят,
	защо не ме изпрати в преизподнята?
	Уви, какво да правя? Да не вярвам ли
	на него? Той говори за доброто ми!
	Да кажа: да! Но как ще тръгна, беден аз,
	под слънцето? Кому ще кажа думица?
	Как вий, очи, които всичко гледахте,
	ще понесете да живея заедно
	с Атридите, които ме погубиха,
	и заедно с проклетия Лаертов син?
	Не ме яде зъбът на преживяното,
	но, мисля, виждам новите страдания,
	които те ми готвят. Щом душата ти
	роди злина, тя възпитава зъл човек.

N	(Към Неоптолем.)

	Едно у тебе буди в мен учудване:
	би трябвало да не отиваш в И`лион,
	а мене да възпираш: оскърбиха те
	и взеха твоя бащин дар! За тях ли в бой
	отиваш и от мене искаш същото?
	Недей, о, момко! Изпълни си клетвата,
	прати ме вкъщи! Остани самият ти
	във Скирос — нека зле погинат лошите!
	Тъй двойна ще е моята признателност
	и тая на баща ми. Изоставяйки
	престъпните, не ще им бъдеш прилика.

	__НЕОПТОЛЕМ__
	Това е вярно, ала все пак искал бих
	със вяра в боговете и в словата ми
	на път да тръгнеш с мене, със приятеля.

	__ФИЛОКТЕТ__
	Какво? Към Троя и при най-омразния
	Атреев син със този мой нещастен крак?

	__НЕОПТОЛЕМ__
	При тез, които болките на гнойната
	нога ще спрат, ще ти дадат спасение.

	__ФИЛОКТЕТ__
	Какво говориш? Страшен е съветът ти!

	__НЕОПТОЛЕМ__
	Аз мисля за доброто и на двама ни.

	__ФИЛОКТЕТ__
	И ти не се срамуваш от безсмъртните?

	__НЕОПТОЛЕМ__
	Но кой ще се срамува от полезното?

	__ФИЛОКТЕТ__
	За мен полезно? Или за Атридите?

	__НЕОПТОЛЕМ__
	Приятел съм ти, казвам ти приятелски.

	__ФИЛОКТЕТ__
	Но как? Ще ме дадеш на враговете ми?

	__НЕОПТОЛЕМ__
	Приятелю, не бивай дързък в бедствие!

	__ФИЛОКТЕТ__
	Ще ме погубиш с тия думи, зная те!

	__НЕОПТОЛЕМ__
	О, не, не ме разбираш, уверявам те!

	__ФИЛОКТЕТ__
	Не знам ли, че Атридите ме хвърлиха?

	__НЕОПТОЛЕМ__
	Да, хвърлиха те, но сега — спасяват те.

	__ФИЛОКТЕТ__
	С добро не ще отида нивга в И`лион!

	__НЕОПТОЛЕМ__
	Какво да правя, след като със доводи
	не мога върху тебе да въздействувам?
	Най-просто е да спра, а ти — живей си тук
	тъй, както днес живееш — сам, безпомощен!

	__ФИЛОКТЕТ__
	Да, нека страдам, както ми е съдено!
	Но туй, що обеща, поел ръката ми —
	да ме изпратиш вкъщи — изпълни, дете!
	Не се бави, не споменавай повече
	за Троя! Стигат вече плачовете ми!

	__НЕОПТОЛЕМ__
	Щом желаеш, да потеглим!

	__ФИЛОКТЕТ__
						Колко благородна реч!

	__НЕОПТОЛЕМ__
	Върху мен опрян, пристъпвай!

	__ФИЛОКТЕТ__
						Стъпвам — както мога аз.

	__НЕОПТОЛЕМ__
	Обвиняван от войската, що ще правя?

	__ФИЛОКТЕТ__
									Не мисли!

	__НЕОПТОЛЕМ__
	Да, но ако те нахлуят в моя край?

	__ФИЛОКТЕТ__
									Ще дойда аз.

	__НЕОПТОЛЕМ__
	Със какво ще ми помогнеш?

	__ФИЛОКТЕТ__
							Със Херакловия лък.

	__НЕОПТОЛЕМ__
	Как?

	__ФИЛОКТЕТ__
		Ще им препреча пътя.

	__НЕОПТОЛЕМ__
						Тръгвай, целуни пръстта!

N	В този миг се явява Херакъл.

	__ХЕРАКЪЛ__
	Не, почакай за миг и послушай какво
	ще говоря на теб, на сина на Пеант.
	Запомни, че гласът на Херакъл звучи
	във слуха ти, че той е пред твоите очи.
	Та за тебе оставих небесния трон
	и при тебе дойдох
	да ти кажа какво татко Зевс е решил,
	да те спра, да не тръгваш в желания път.
	Подчини се на моите думи!
	Ще чуеш първо моите преживелици —
	как страдах, как след толкова страдания
	добих безсмъртна слава, както виждате.
	Но знай, че и на тебе са отсъдени
	благати дни след всичките страдания.
	С тогова ще отидеш при троянските
	стени, ще бъдеш изцелен от болката
	и, отличен със храброст сред ахейците,
	със този мой лък ще убиеш Париса,
	виновника за толкова страдания!
	Ще сринеш Троя, ще изпратиш плячката,
	с която ще те зачетат войниците,
	дома, на татко си Пеант, във родната
	висока Ета. А пък всички дарове
	за моя лък — ми донеси на кладата.

N	(Към Неоптолем.)

	И тебе, сине на Ахил, на същото
	съветвам. Нито ти без него някога
	ще вземеш равна Троя, нито той без теб.
	Пазете се другарски, като лъвове —
	той — тебе, ти пък — него. Знай, че в И`лион
	ще пратя изцелителя Асклепия.
	За втори път ще трябва под стрелите ми
	да падне Троя. Но когато грабите
	земята, боговете да зачитате!
	За Зевс е всичко друго второстепенно —
	че следва благочестието мъртвия:
	живеем ние, мрем, а то — безсмъртно е!

	__ФИЛОКТЕТ__
	О, ти, който ми прати желания глас
	и най-сетне дойде!
	Твоите думи не ще пренебрегна!

	__НЕОПТОЛЕМ__
	И аз съм съгласен със тия слова!

	__ХЕРАКЪЛ__
	Недейте се бави тогава, на път!
	Мигът е щастлив,
	и вятърът вее в гърба ви!

	__ФИЛОКТЕТ__
	Поздравявам страната и тръгвам на път!
	Сбогом, жилище мое, едничък подслон,
	сбогом, нимфи от влажните хладни поля,
	и ти, грохот могъщ на вълните, и ти,
	морски нос, дето често поройният дъжд
	е обливал главата ми в тъмния кът,
	дето често на тежките вопли със ек
	е допращал до мене хермейският връх*31
	[*31 _Хермейски връх_ — връх, посветен на Хермес. Хермес бил едно от божествата на остров Лемнос.]
	на душата ми скръбна кънтящия стон!
	Вие, извори! Свети ликийски води!*32
	[*32 _Ликийски води_ — според античния коментатор това са водите на един лемноски извор, посветен на Аполон Ликийски (вж. бел. 14 към „Едип цар“).]
	Ето, аз ви напущам, напущам ви днес,
	а не можех дори да помисля това!
	Сбогом, лемноска твърд, обкръжена с води!
	Изпрати ме с добро — да потегля натам,
	накъдето ме водят могъща съдба
	и съвет на приятел, и божия мощ,
	която и всичко извърши!

	__ХОР__
	Нека заедно всички потеглим на път,
	със молитва към морските нимфи, та те
	да ни бъдат закрилници в пътя!
