>	За изданието

	Този пълен превод на Софокъл се появи за първи път през 1956 г. Издаден бе от Българската академия на науките. Негови редактори бяха акад. Николай Лилиев и проф. Руска Гандева. Той бе отличен с награда от Съюза на българските писатели.
	Предлаганото второ издание е подобрено.*
	[* Тази книга е отпечатана по второто издание на Софокъл. Трагедии. Превел от старогръцки проф. д-р Александър Ничев. Издателство „Народна култура“, София, 1982. (Бел. ред.)]
	Тук, както и в първото издание, редът на трагедиите е съобразен не с хронологията им, а с принадлежността им към един или друг цикъл от сказания. Така се обединяват сюжетно близки трагедии. Трагедиите от Тиванския цикъл, макар че не образуват трилогия, са разположени една след друга. Като се взема за основа последователността на събитията в тях, те се поставят в следния ред: „Едип цар“, „Едип в Колон“, „Антигона“. След тях идат двете трагедии от Троянския цикъл „Аякс“ и „Филоктет“. Редът им се определя също от съображения върху последователността на събитията, изобразени в тях. В случая той съответства и на хронологията на двете трагедии: трагедията „Аякс“ е по-стара от „Филоктет“. След тях, като най-близка до тях и като свързана донякъде с Троянския цикъл, е поставена „Електра“. На последно място остава трагедията „Трахинянките“.
	В настоящото издание частите на трагедията се означават с гръцките термини, повечето от които ни са засвидетелствани и обяснени от Аристотел („Поетика“, гл. 12). Цялата начална част на трагедията до появата на Хора се нарича пролог. Прологът има назначение да въведе зрителя в събитията на драмата. Хорът излизал на сцената разделен на два полухора, пеейки маршова песен, наречена _парод_. След парода идат _епизодите_, които Аристотел определя като цялостни части на трагедията, разположени между две завършени хорови песни. Епизодът е диалогична част на драмата; названието съответства на термините „действие“, „акт“. _Стазим_ е лирическа песен, изпълнявана от Хора между два епизода, обикновено когато лицата от диалога не са на сцената. Последното действие се нарича _екзод_. Скръбните реплики, които се разменят между Хора и лицата от диалога, образуват _комос_. Аристотел определя комоса като „общ плач на хора и актьорите“.
	Лирическите части се състоят главно от _строфи_ и _антистрофи_, съставени в еднакви метрически схеми. Понякога след строфата и антистрофата иде „припевна“ строфа — _епод_. Хорът може да изпълнява и песен, съпроводена от танц-пантомима; тя се нарича _хипорхема_.
	И в античната гръцка трагедия, както и в съвременната драма, преди текста на произведението се означават действащите лица. Гърците обаче подреждат имената им, като се водят не от значителността на героя, а от реда на появата му. Фигурантите (лицата без реплики) обикновено не се отбелязват в списъка на действащите лица. В настоящото издание е спазен онзи ред на имената, който предлага оригиналът. Имената на фигурантите не се посочват.
	С термина _хор_ атическата драма означава цялата група от дванайсет или петнайсет хористи. Много често обаче той означава не целия хор, а само корифея (т.е. предводителя на хора). В нашето издание навред — и при партиите на хора, и при репликите на корифея — стои означение _Хор_. Смисълът на репликата показва дали тя принадлежи на целия хор, или на корифея.
	В атическата трагедия няма ремарки. В предлаганото издание, с цел да се улесни както режисьорът в постановъчната му работа, така и читателят, ремарки са поставени на всички места, където се чувства нужда от тях.
	Понеже голяма част от гръцките собствени имена, които се срещат в трагедиите, са малко популярни у нас, в изданието е възприето да се означава тяхното ударение. Това се налага най-вече в лирическите части, където особената ритмика на стиха невинаги може да служи за указание къде пада ударението. Но ударението се означава дори в случаи, когато подобни непопулярни имена се намират в частите на диалога, въпреки че ритмиката на последните определя с достатъчна яснота коя е ударената сричка.


	Преводът е направен по изданието: Sophokles, Erklärt von F. W. Schneidewin und A. Nauck. Berlin, Weidmannsche Buchhandlung.
	1. Bd. Aias. 10. Aufl. von L. Radermacher, 1913.
	2. Bd. Oidipus Tyrannos. 11. Aufl. von E. Bruhn, 1909.
	3. Bd. Oidipus auf Kolonos. 9. Aufl. von L. Radermacher, 1909.
	4. Bd. Antigone. 11. Aufl. von E. Bruhn, 1913.
	5. Bd. Elektra. 10. Aufl. von E. Bruhn, 1912.
	6. Bd. Die Trachinierinnen. 7. Aufl. von L. Radermacher, 1914.
	7. Bd. Philoktetes. 11. Aufl. von L. Radermacher, 1911.
	В отделни случаи преводачът се е отклонявал от това издание.


	Бележките към текста на трагедиите поначало не поясняват собствените имена. Понеже много собствени имена се срещат не само в една трагедия, въпросът за поясненията към тях се решава по-удобно чрез един _Именен показалец_, приложен в края на книгата. Показалецът предлага предимно сведения, свързани с конкретните Софоклови текстове.


>	Именен показалец

	_Авлида_ — пристанищен град в Беотия (Средна Гърция), където се събрали ахейските вождове, за да потеглят в поход към Троя.
	_Агамемнон_ — цар на Микена, върховен вожд на войските, които водили войната срещу Троя. За да осигури успеха на похода, принесъл в жертва дъщеря си Ифигения. След войната се завърнал в Микена, където паднал убит от жена си Клитемнестра и нейния любовник Егист.
	_Агенор_ — цар на финикийския град Сидон, баща на Кадъм и Европа.
	_Адраст_ — цар на Сикион, един от участниците в похода на седемте вождове срещу Тива.
	_Аидоней_ — вж. Хадес.
	_Алкмена_ — съпруга на Амфитрион, цар на Тива, майка на Херакъл.
	_Амфиарай_ — прочут аргоски прорицател. Полиник го увещавал да участва в похода срещу Тива, но той, предвиждайки катастрофата, отказал. Полиник спечелил на своя страна жена му Ерифила, като й подарил златотъкана кърпа, и тя склонила Амфиарай да вземе участие в похода. На връщане от Тива, след злополучния край на войната, Амфиарай намерил смъртта си. Така подаръкът, който Полиник направил на Ерифила, косвено погубил Амфиарай.
	_Амфион_ — син на Зевс и Антиопа. Според Омир („Одисея“, песен XI, ст. 262–264) той и брат му Зет построили градските стени на Тива.
	_Амфитрита_ — съпруга на Посейдон, богиня на морските води.
	_Антигона_ — дъщеря на Едип и Йокаста.
	_Антилох_ — син на пилоския вожд Нестор; загинал под стените на Троя, бранейки баща си.
	_Аполон_ — син на Зевс и Лето (Латона), брат на Артемида, бог на светлината и бог прорицател. Прозвище: Феб, т.е. „лъчезарен“.
	_Аргивци_ — едно от названията, с които се означават съюзните войски в похода срещу Троя; срв. също ахейци, данайци.
	_Аргос_ — главен град на областта Арголида (Южна Гърция).
	_Арей, Арес_ — бог на войната, син на Зевс и Хера.
	_Арктур_ — главна звезда в съзвездието Воловар.
	_Артемида_ — дъщеря на Зевс и Лето (Латона), богиня на лова, покровителка на младите горски и полски животни.
	_Асклепиди_ — потомци на Асклепий, бог на лекарското изкуство.
	_Асклепий_ — бог лечител.
	_Аталанта_ — красива аркадска ловджийка, прочута с бързия си бяг. Обявила, че ще се омъжи за онзи, който я надбяга. Всички, които се състезавали с нея, бивали побеждавани и умъртвявани. Състезавал се и Хипомен, комуто помогнала богиня Афродита. Той изпреварил Аталанта и тя станала негова жена.
	_Атика_ — област в Средна Гърция с главен град Атина.
	_Атина_ (I) — дъщеря на Зевс, излязла из главата на баща си; богиня на мъдростта, занаятите, победата; покровителка на град Атина.
	_Атина_ (II) — град държава, център на областта Атика (Средна Гърция).
	_Атрей_ — цар на Микена, баща на Агамемнон и Менелай (затова те са Атриди), брат на Тиест. В борба за царството прогонил брат си; по-късно, след привидно примирие, убил децата му и му поднесъл гозба от тяхната плът.
	_Атрид_ — означение на потомък на Атрей (вж.), предимно Агамемнон, по-рядко Менелай.
	_Афродита_ — според Омир — дъщеря на Зевс и Диона, според Хезиод — родена от морската пяна; богиня на женската красота и на любовта.
	_Ахейци_ — вж. Аргивци.
	_Ахелой_ — най-голямата и пълноводна река в Гърция; богът на тази река.
	_Ахерон_ — река в подземното царство.
	_Ахил_ — син на Пелей и Тетида, тесалийски герой, цар на мирмидонците, участник в Троянската война, най-храбрият сред ахейските вождове.
	_Аякс_ — син на Теламон и Ерибея, цар на Саламин; след Ахил най-храбрият сред ахейските вождове, които се сражавали под стените на Троя.


	_Бакх, Бакхус_ (остар. _Вакх_) — едно от многото имена и прозвища на бог Дионис (вж.).
	_Беотия_ — област в Средна Гърция, на северозапад от Атика, с главен град Тива.
	_Босфор_ — проливът, който свързва Черно море (Понтос Евксинос) с Мраморно (Пропонтида).


	_Данайци_ — вж. Аргивци.
	_Даная_ — дъщеря на аргоския цар Акризий, майка на Персей.
	_Делфи_ — свещен участък в областта Фокида, в подножието на планината Парнас, с прочуто прорицалище на Аполон; място на Питийските игри. Друго название: Питон.
	_Деметра_, т.е. „майка-земя“ — дъщеря на Кронос и Рея, майка на Персефона, богиня на земеделието и плодородието.
	_Дионис_ — син на Зевс и Семела, бог на виното, веселието и опиянението.
	_Додона_ — град в Епир със старинно прорицалище на Зевс. Там гадаели по шума на свещения „многоезичен“ дъб.
	_Дорида_ — област в Средна Гърция.
	_Дриант_ — тракийски цар, баща на Ликург.


	_Еак_ — син на Зевс, митически цар на Егина.
	_Евбея_ — голям остров в Егейско море, разположен срещу Атика, Беотия и Южна Тесалия.
	_Евмениди_, т.е. „благосклонни“ — евфемистично название на Ериниите (вж).
	_Евмолпиди_ — жреци на Деметра и Персефона.
	_Евридика_ — съпруга на тиванския цар Креон.
	_Еврисак_ — син на Аякс и Текмеса.
	_Евристей_ — цар на Микена, който възложил на Херакъл прочутите дванайсет подвига.
	_Егист_ — син на Тиест, любовник на Клитемнестра, убиец, заедно с Клитемнестра, на Агамемнон.
	_Едип_ — син на тиванския цар Лай и на Йокаста, цар на Тива.
	_Елевзин_ — предградие на Атина, главен център на тайния култ на Деметра и Персефона.
	_Електра_ — дъщеря на Агамемнон и Клитемнестра, сестра на Орест, Ифигения и Хризотемида.
	_Ениада_ — град в Южна Акарнания, до устието на река Ахелой.
	_Ерехтей_ — митически цар на Атина, въвел култа на богиня Атина в страната си.
	_Еринии_ — адски божества на възмездието; у римляните: фурии.
	_Ерос, Ерот_ — бог на любовта, обикновено смятан за син на Афродита.
	_Ета_ — планина в Тесалия.
	_Етеокъл_ (I) — син на Едип и Йокаста, брат на Полиник, Антигона и Исмена.
	_Етеокъл_ (II) — един от седемте вождове, които обсаждали Тива.
	_Етдлия_ — област в Средна Гърция.


	_Зевс_ — син на Кронос и Рея, върховен бог на древните гърци.


	_Икарийско море_ — югоизточната част на Егейско море, около остров Икар. Според мита до този остров паднал Икар, който, заедно с баща си Дедал, летял с крила, перата на които слепил с восък.
	_Иксион_ — тесалийски цар, който дръзнал да се влюби в Хера. За наказание бил прикован в подземното царство към непрестанно въртящо се огнено колело.
	_И`лион_ — другото название на град Троя (вж.).
	_Исмена_ — дъщеря на Едип и Йокаста, сестра на Етеокъл, Полиник и Антигона.
	_Истър_ — дн. Дунав.
	_Ифианаса_ — дъщеря на Агамемнон и Клитемнестра, сестра на Електра, Хризотемида, Ифигения и Орест. С името Ифианаса някои поети означават Ифигения.
	_Ифит_ — син на ехалийския цар Еврит, убит от Херакъл.


	_Йокаста_ — съпруга на тиванския цар Лай, майка и съпруга на Едип.


	_Кадъм_ — древен беотийски герой, родоначалник на тиванците, основател на беотийска Тива. Син на финикийския цар Агенор, по чиято заповед тръгнал да дири отвлечената от Зевс своя сестра Европа. По божие указание основал крепостта Кадмея в Беотия на мястото, където бил доведен от една крава. Водил бой с дракон, убил го и посял зъбите му, от които изникнали първите тиванци. Тия „земеродени“ воини встъпили в бой помежду си и се изтребили взаимно.
	_Калхас_ — птицегадател на ахейските войски, които се сражавали под Троя.
	_Капаней_ — един от седемте вождове, участвали в похода срещу Тива, поради кощунственото си поведение бил поразен от Зевсовата мълния.
	_Касталия_ — извор в Средна Гърция под най-високия връх на планината Парнас, където всяка година жени от Фокида, Беотия и Атика устройвали буйни нощни празненства в чест на Дионис и Аполон.
	_Кенеон_ — нос на западния край на остров Евбея.
	_Кери_ — дъщери на Нощта, демони на нещастието и насилствената смърт.
	_Кефаления_ — най-големият сред Йонийските острови.
	_Кефиз_ — малка река, която тече на север от Атина. Атиняните смятали водите й за непресъхващи.
	_Килена_ — планина в Аркадия, родно място на бог Хермес.
	_Киприда_, т.е. Кипърката, Родената (или тачената) на остров Кипър — прозвище на богиня Афродита.
	_Китерон_ — планина между областите Беотия и Атика.
	_Колон_ (I) — предградие на Атина, където се намирала гората на Евменидите; родно място на Софокъл.
	_Колон_ (II) — герой-епоним на атинското предградие Колон.
	_Кнос_ — град на северния бряг на остров Крит.
	_Коринт_ — град, разположен на Коринтския провлак, на Истъма (оттам: Истмийска земя).
	_Креон_ — син на Менойкей, брат на Йокаста, цар на Тива след Едип.
	_Криза_ — град във Фокида, където бил отгледан Орест.
	_Кронид_, т.е. потомък на Кронос — Зевс или Посейдон.


	_Лабдак_ — син на Полидор, баща на Лай, дядо на Едип.
	_Лабдакиди_ — потомци на Лабдак (вж.).
	_Лай_ — цар на Тива, син на Лабдак, баща на Едип.
	_Лакония_ — област в Югоизточен Пелопонес (Южна Гърция).
	_Лемнос_ — вулканичен остров в северната част на Егейско море.
	_Либия_ — северната част на Африка, западно от Египет.
	_Ликомед_ — цар на остров Скирос, тъст на Ахил.
	_Локсий, Локсиас_ — прозвище на Аполон, означаващо неговите предсказания като тъмни и двусмислени.


	_Менелай_ — цар на Спарта, брат на Агамемнон, съпруг на Елена, заради която се водила десетгодишната Троянска война.
	_Меропа_ — съпруга на коринтския цар Полиб, мнима майка на Едип.
	_Микена_ — град в Арголида (Пелопонес), столица на Агамемнон.
	_Миртил_ — син на Хермес, кочияш на цар Еномай.
	_Мойри_ — трите богини на човешката съдба: Клото (Предачката), Лахеза (Богинята на жизнения жребий) и Атропа (Неотвратимата). В някои случаи се схващат като богини отмъстителки. Със съчетанието _адска Мойра_ се означава смъртта.



	_Неоптолем_ — син на Ахил и Деидамия, участник в Троянската война.
	_Нереиди_ — петдесет сестри, морски божества, дъщери на водния бог Нерей.
	_Нес_ — кентавър, убит от Херакъл.
	_Нестор_ — цар на Пилос (в Пелопонес), най-старият и най-мъдрият сред ахейските вождове.
	_Низа_ — планина, на която Дионис прекарал детството си.
	_Ника_ — епитет на богиня Атина: Победителка.
	_Ниоба_ — дъщеря на фригийския цар Тантал. Горда със своите четиринайсет деца, тя не скривала пренебрежението си към Латона, която родила само Аполон и Артемида. Последните отмъстили на Ниоба, като убили всичките й деца. Самата нея боговете превърнали във вечно плачещ камък.


	_Одисей_ — син на Лаерт (или на Сизиф), цар на Итака, един от ахейските вождове, които воювали срещу Троя.
	_Ойней_ — цар на Калидон в Етолия, баща на Деянира.
	_Олимп_ — планински масив в Северна Гърция, където според гръцката митология обитавали главните (олимпийските) богове.
	_Олимпия_ — свещен участък в областта Елида (Южна Гърция), със светилище и прорицалище на Зевс; място на Олимпийските игри.
	_Омфала_ — царица на Лидия, у която Херакъл робувал три години.
	_Орест_ — син на Агамемнон и Клитемнестра, брат на Електра, Ифигения и Хризотемида.


	_Пактол_ — златоносна река в Лидия (Мала Азия), извираща от планината Тмол.
	_Палада_ — прозвище на богиня Атина.
	_Пан_ — козлоног и рогат бог на горите и пасищата, покровител на стадата, изобретател на овчарската цафара (сиринкс), почитан особено в областта Аркадия.
	_Парис_ — син на троянския цар Приам и на Хекуба; отвлякъл спартанската царица Елена и така предизвикал десетгодишната Троянска война.
	_Парнас_ — планина във Фокида, откъм южната страна на която се намирало делфийското светилище на Аполон.
	_Партенопей_ — син на Аталанта, брат на Адраст, един от седемте вождове, които обсаждали Тива.
	_Патрокъл_ — приятел на Ахил, убит от Хектор.
	_Пеан_ — бог лечител, отъждествяван с Аполон.
	_Пелоп_ — цар на Аргос, син на Тантал, баща на Атрей и Тиест.
	_Пепарет_ — остров в Егейско море пред полуострова Магнезия.
	_Персефона_ — дъщеря на Зевс и Деметра, царица на подземното царство.
	_Пиритой_ — син на Иксион, цар на лапитите.
	_Пития_ — жрица пророчица в делфийското светилище на Аполон.
	_Питон_ — старинно название на Делфи (вж.).
	_Плутон_ — син на Кронос и Рея, брат на Зевс, бог на подземното царство; други имена: Аид, Аидоней, Хадес.
	_Полиб_ — коринтски цар, който отгледал Едип като свой син.
	_Полидор_ — легендарен цар на Тива, син на Кадъм, баща на Лабдак, дядо на Лай, прадядо на Едип.
	_Полиник_ — син на Едип и Йокаста, брат на Антигона и Исмена.
	_Посейдон_ — син на Кронос и Рея, брат на Зевс и Плутон, бог на морските води; покровител на атинското предградие Колон.
	_Прометей_ — титан, син на Япет и Климена, създател на човека, на неговите знания и умения.


	_Рея_ — дъщеря на Уран (Небе) и Гея (Земя), майка на Зевс, Посейдон, Плутон. Като майка на олимпийските богове била отъждествявана с малоазийската майка на боговете Кибела.


	_Саламин_ — остров с едноименен град в Саронския залив на Егейско море, срещу атическия и мегарския бряг.
	_Салмидес_ — брегова ивица и град на тракийския бряг на Черно море.
	_Сигей_ — нос и град в Троада.
	_Сизиф_ — цар на Коринт, син на бог Еол. За своите измамничества бил наказан в подземното царство; там трябвало да тласка по нагорнище скален къс, който изтървавал от самия връх, за да започне отново тежката си и безполезна работа (срв. израза „сизифов труд“).
	_Сипил_ — планина в Лидия (Мала Азия).
	_Скирос_ — остров в Егейско море, на североизток от остров Евбея, родно място на Неоптолем.
	_Спарта_ — град държава в областта Лакония (Южна Гърция).
	_Сперхей_ — река, която тече през областите Ениана и Мелида (Северна Гърция).
	_Строфий_ — фокидец, брат на Фанотей (вж.).


	_Тартар_ — пространство под ада, в което Зевс запратил победените титани.
	_Тевкър_ — син на Теламон и Хезиона, брат на Аякс по баща.
	_Тезей_ — син на Егей, легендарен герой и цар на Атика.
	_Текмеса_ — дъщеря на фригийския цар Телевтант, съпруга на Аякс.
	_Теламон_ — син на Еак, баща на Аякс и Тевкър.
	_Телевтант_ — цар на Фригия, баща на Текмеса (вж.)
	_Темида_ — дъщеря на Уран и Гея, богиня на правосъдието и на гражданския ред.
	_Терсит_ — войник от съюзните ахейски войски, който изобличава Агамемнон като заинтересуван от продължаването на Троянската война и настоява за прекратяването й.
	_Тесалия_ — област в Североизточна Гърция.
	_Тива_ — град в Средна Гърция, „седмовратната“ столица на областта Беотия.
	_Тидей_ — син на Ойней, баща на Диомед, участник в похода на седемте вождове срещу Тива.
	_Тирезий_ — прочут сляп тивански птицегадател и прорицател, който давал предсказания по времето на Лай, Едип и Креон.
	_Тирения_ — Етрурия, област в Северозападна Италия (дн. Тоскана).
	_Трахин_ — град в Южна Тесалия.
	_Троя_ — главен град на малоазийската област Троада, столица на Приам; обсаждан десет години от ахейците и разрушен от тях.


	_Фазис_ — река в Колхида, дн. Рион.
	_Фанотей_ — цар на Фокида, приятел на Егист.
	_Феб_, т.е. Лъчезарният — епитет, който означава Аполон като бог на светлината.
	_Феникс_ — син на Аминтор, възпитател на Ахил.
	_Фригия_ — територия в Мала Азия, включваща областта Троада с главен град Троя (Илион). Оттам троянците често се означават като „фригийци“.


	_Хадес_, вероятно „Невидимият“ — син на Кронос и Рея, брат на Зевс, Посейдон и Хера, бог на подземното царство; други имена: Аид, Аидоней, Плутон.
	_Хейрон_ — кентавър, когото Херакъл неволно пронизал със стрела.
	_Хектор_ — син на Приам и Хекуба, защитник на Троя при обсадата й от ахейците, убит от Ахил.
	_Хелен_ — син на Приам, войсков гадател на троянците.
	_Хеликон_ — планина в Беотия (Средна Гърция), посветена на Аполон и музите.
	_Хелиос_ — бог на слънцето, отъждествяван с Аполон.
	_Хемон_ — син на Креон и Евридика, годеник на Антигона.
	_Херакъл_ — син на Зевс и Алкмена, герой от гръцката митология; лат. облик: Херкулес.
	_Хермес_ — бог вестител на олимпийските богове; същевременно бог от подземното царство, водител на душите на мъртвите.
	_Хриза_ — нимфа на едноименен остров в Егейско море.
	_Хризотемида_ — дъщеря на Агамемнон и Клитемнестра, сестра на Орест, Ифигения и Електра.


	_Якхос_ — едно от многото прозвища на бог Дионис (вж.).
