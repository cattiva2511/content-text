	През последните няколко години международните литературни награди за детска книга се присъждат все по-често на японски писатели. И това не е случайно. Оставайки верни на националните традиции, те възприемат творчески най-доброто от чуждите литератури и бележат все по-големи успехи.
	Измежду носителите на много литературни награди в Япония, а също така и на международни награди е и Йошихико Фунадзаки (1945). Творческата си дейност той започва веднага след завършването на университета Гакушуин отначало в съавторство с жена си Ясуко Фунадзаки, като едновременно работи и в областта на илюстрацията на детската книга. По-късно преминава към самостоятелна литературна дейност. Произведенията му са изключително разнообразни, като много от тях са посветени на растителния и животинския свят в Япония. Със своите книги Фунадзаки се стреми да възпита у децата любов към природата и животните. Член е на Японския комитет по опазване на дивите животни и Дружеството на приятелите на животните.
	През 1973 г. Йошихико Фунадзаки започва серия повести за професора-ентомолог Попен, една от които е и повестта „Приключенията на професор Попен в тресавището“.
	В началото на книгата ние виждаме професора да обядва спокойно в сянката на олеандъра в университетската градинка. И нищо особено не би се случило, ако той не бе забелязал някаква розова сянка — невиждан досега екземпляр еднодневка. Професорът хуква да гони насекомото и изведнъж усеща, че на гърба му израстват крилца, а самият той се превръща в еднодневка. Вече въз основа на своя личен опит той ще може да се запознае с животинския свят в блатото, което се намира до университета, и с борбата за съществуване в него.
	Много приключения очакват професор Попен, много смях за малките читатели, преди да го видим отново в сянката на дървото с чинията в ръце.
	Като използува в повестта си приказния похват в духа на будистката идея* за прераждане на душата — поредица превъплъщения на главния герой, — авторът доказва своите големи възможности да разсмее децата и едновременно да ги запознае с начина на съществуване на птиците, животните и различните видове насекоми. Това прави книгата не само весела и увлекателна, но и извънредно полезна.
	[* Една от многото религии в Япония.]
