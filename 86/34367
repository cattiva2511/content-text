	Таткото на Зарко зачете новия вестник. За разлика от друг път Зарко се навърташе все около него и току заничаше неспокойно иззад рамото му.
	— Има ли нещо интересно? — някак гузно подпитваше той.
	— Има — учудено извръщаше глава баща му. — Мачът между „Левски“ и „Славия“…
	— Не, не. Нещо за оная кражба на новия модел на Дженерал моторс?
	— А, едва ли. Тя тая афера вече позаглъхна. Аха, ето тука има едно дребно съобщение. Още не са открити крадците.
	— Защо пък крадците? Може да е само един крадец.
	— Тия работи, моето момче, сам човек не ги прави. В Америка има организирана престъпност. Коза ностра и прочие.
	— Да им умра на организацията — най-неочаквано изтърси Зарко.
	— Какво? — опули се таткото. — Що за изрази!
	— Ами такива изрази, каквито заслужават. Нищо нямаше да направят, ако не бях аз.
	— Ти ли?
	— Аз, ами кой. Аз откраднах чертежите на Дженерал моторс.
	— Ти май пак си ходил на Долната земя? — обезпокои се таткото.
	— Ами ако имаш предвид, че Америка е в южното полукълбо и в тоя смисъл е точно под нас, може да се каже, че пак съм бил на Долната земя.
	— И пак ли слезе през басейнчето в парка?
	— То си е моя работа — тросна се Зарко. — А сега, като ти покажа материалите, ще изгубиш охота да ми се подиграваш.
	Зарко отключи шкафа, дето прибираше своите работи, и измъкна една голяма черна кожена папка. Баща му получаваше такива папки, когато биваше делегат на някой конгрес. Но върху тая с хубави златни букви бе написано на английски: „Дженерал моторс. Строго секретно. Само за генералния директор“.
	Таткото на Зарко захвърли вестника и я разтвори, вече наистина по-уплашен. Пълна бе с чертежи на различни автомобилни части.
	— Видиш ли? Твоята организирана престъпност остана с пръст в уста. Аз ги задигнах.
	— Зарко, но цялата международна полиция е на крак. Ако ги намерят у дома…
	— Ще ги намерят друг път! — затвори Зарко папката, като я тупна самодоволно с длан. Те ги търсят у другите конкурентни фирми. Представям си колко детективи ходят по петите на Хенри Форд младши. Даже и да се усъмнят в някоя социалистическа страна, тя няма да бъде България. Ние не произвеждаме автомобили.
	— Добре де, защо ти трябваше на тебе да крадеш чертежите на това велико изобретение? Защо попречи да се извърши преврат в автомобилостроенето? Хиляди човешки живота щяха да се спасят досега при катастрофи — питаше таткото уж сериозно, а в същото време се мъчеше да си припомни телефонния номер на един свой познат лекар-психиатър, за да се посъветва с него относно момчето.
	— Как защо? — учуди се Зарко. — Ти не схвана ли опасността още при първите вести за това изобретение?
	— Опасност ли? — съвсем се отчая таткото и взе да примъква към себе си телефонния апарат. — Как може да се говори за опасност, моето момче, когато изобретението отстранява именно всяка опасност. При катастрофа абсолютно запазва живота на пътниците. Изпробвано е. Стопроцентова сигурност. В каквото и да се блъсне, при каквато и да било скорост…

	— Ами точно това е най-опасното. Притежателите на тия скъпи коли ще почнат да се блъскат в останалите с каквато си искат скорост и хич няма да ги е еня. Представяш ли си какво ще стане с нашата?
	Таткото спря да тегли към себе си телефона. После го остави на мястото му. Не се обади нито на международната полиция, нито на психиатъра. Стана съучастник на похитителя на изобретението…
