>	Начало на историята

C>
	__Меню за днес:__
	Супа с ориз
	Кюфтета от раци
	Мариновани зеленчуци
C$
	— Хм! — смънка професор Попен, вперил очи в написаното на дъската, и поръча: — Един обяд, моля!
	Пластмасовият жетон се стрелна пред носа му. Попен едва успя да го хване, събра от джоба си няколко дребни монети с полепнали по тях конци, преброи ги, сложи ги в чинийката и пристъпи към гишето за храна.
	На другия ден започваше лятната ваканция и университетският стол му се видя невероятно просторен. Няколко студенти седяха в ъгъла, далеч от горещите слънчеви лъчи, проникващи през огромната стъклена врата. Те пиеха чай и спореха за нещо. А в хола, който обикновено гъмжеше от народ, само група момчета и момичета гледаха някакъв филм по телевизията и гръмко се смееха.
	— Я! Професоре, май само вашите мъки няма да имат край?! — подаде глава готвачката от прозорчето, пред което Попен очакваше обяда си. — Нали занятията свършиха?
	— Не!… А да, свършиха! Но аз трябва да приключа някои мои изследвания. Ще ме потърпите още малко!…
	— Нямате занятия и стоите тук? Ама и вие сте един, просто да ви се чуди човек! Вашите колеги откога се припичат — кой на морето, кой на вилата си…
	Попен й подаде жетона и замислен повтори:
	— Един обяд!…
	Той наистина нямаше защо да снове сега сам из университета, и то в тая жега. От шест дни занятията бяха приключили. Но всъщност никога не ходеше на вилата си през свободните дни, а по силата на навика се изтягаше в леглото, което от месеци не бе оправяно, гледаше в тавана и до насита слушаше една от любимите си плочи на Бетховен.
	Може би все пак нещата щяха да се развият другояче, ако в последния ден на занятията не бяха позвънили от редакцията на едно списание. Напомниха му за статията, която чакаха да им предаде. Той им бе обещал да опише изключително интересния животински свят и борбата за съществуване в блатото, което се намираше до живия плет в парка, на стотина крачки от университетския двор. Колкото и да е странно, но в центъра на такъв голям град имаше живописно тресавище с какви ли не животинки вътре — като се започне от планктона и се свърши с най-причудливите риби и насекоми. Само за изброяването и подреждането им по видове бе необходимо сума ти време, а какво оставаше да се изследва и борбата им за съществуване. Попен смяташе, че за това ще са му нужни поне десет години, а в редакцията му казаха, че искат материала след месец, и то да бъде в размер от тридесет страници.
	„Не, това е абсолютно невъзможно!“
	Но щом като веднъж се бе съгласил, как да се измъкне?!
	Последният срок изтичаше вдругиден. Представяте ли си как се чувствува човек в такова едно положение? Попен усети, че главата му пламва, и не разбра как заговори на глас:
	— Дали ще успея? Не, изключено е!…
	— Какво казахте? — подаде се от прозорчето зачервеното лице на готвачката.
	— Нищо, нищо! — смутено промълви професорът, пое кюфтетата от раци и продължи да чака.
	— Странен човек… — смънка помощничката, като изсипа ориза в тенджерата с врящата супа.
	— Ако и ти, мила, се занимаваше с наука, и на тебе щеше да ти се завърти главата — каза й готвачката.
	Тя се върна, подаде супата и се извини:
	— Прощавайте, че ви накарах толкова да чакате!
	— Нищо, нищо — кимна професорът и като пое внимателно подноса със съдовете, от които се издигаше ароматна пара, тръгна към изхода.
	— Слушайте! — чу той зад гърба си веселия глас на жената. — Да не забравите да ми донесете чиниите!
	В хола беше нетърпимо горещо. Слънцето надзърташе от големите прозорци и направо пронизваше с лъчите си. А навън, от сградата нататък се простираха сенчестите дървета, болницата и старият храм. Професорът замижа на слънцето и забърза към цъфтящия олеандър*, под който обикновено обядваше. Той се намираше близо до живия плет, зад който бе скътано обраслото с камъш блато. В същата тази великолепна сянка всеки следобед си отдъхваха и студентите, като се наслаждаваха на прохладата. Ето че и нашият професор, щом стигна до своето кътче, постави подноса на тревата и седна. Свали лятното си тъмносиньо сако, окачи го на бухналите в розови цветове клони и разхлаби връзката си. Хладинката полази под ризата му и той потръпна.
	[* Вечно зелено декоративно дърво. — Бел. ред.]
	— Благодат! — пое дъх с пълни гърди и започна да обядва.
	Кичестите клони на дървото висяха над него като чадър и го бранеха от лятното слънце.
	Бе свършил наполовина с обяда си, когато се раздаде познатият мек звън на университетската камбана: Бим-бам, бим-бам!
	Попен остави на тревата клечките*, с които се хранеше, нави ръкавите на ризата си и погледна часовника си. Беше един часът и осем минути.
	[* Японците, както и някои други източни народи използуват за хранене не вилици и лъжици, а клечки — хаши. — Бел. ред.]
	— Правилно! — кимна той доволен от себе си, че е нагласил стрелките с осем минути напред.
	Професорът редовно закъсняваше за заседания и събрания — все се връщаше за нещо забравено. Или пък, когато отиваше на гарата, спираше замислен някъде по средата на пътя, защото се оказваше, че неусетно е тръгнал в погрешна посока. И времето, за което се оправяше в такива случаи, не надвишаваше осем минути.
	Но ето че точно сега се случи нещо ужасно! Стрелката отмери осмата минута, трепна и мигновено спря…
	— А?!… — Попен бързо поднесе часовника към ухото си и го затръска, но като че ли нищо не беше в състояние да накара механизма му да се събуди.
	— Хубаво се нагласих! — рече той, посегна да разкопчае черната кожена каишка, но в това време край него прелетя някаква розова сянка и го накара да вдигне глава. Видя невероятно красиво същество — еднодневка с розови крилца. Тя затрепка на едно място, мина напреко на слънчевите лъчи и се устреми към блатото.
	— Каква красота! — ахна Попен. — Изключителен екземпляр!
	Той моментално забрави за часовника си, захласнат от красотата на рядкото насекомо. Обикновено еднодневките от този вид бяха синьо-зелени, а тая красавица?!… Странно!… Може би бе някаква азиатска разновидност? Или нещо съвсем ново! Неизвестно!… Следователно той бе длъжен незабавно да изучи това непознато насекомо и да го опише. Време за губене нямаше. Грабна сакото си от клона и се втурна по посоката, в която се бе изгубила еднодневката.
	А тя — истински дар на природата — сякаш отгатна мислите му и започна да се движи зигзагообразно, ту по-бавно, ту по-бързо, като не му даваше възможност да я настигне. Попен тичаше с всички сили, изплашен да не я загуби. Но когато прекрачваше живия плет, изцяло съсредоточи вниманието си върху собствените си крака. И с това сбърка. В този миг еднодневката изчезна от погледа му.
	{img:popen_presledva_ednodnevkata.png}
	„Край! — ядосан изцъка той. — Как можах да изтърва такъв рядък екземпляр?!“ Чак сега забеляза, че е нагазил сред пласт окапали листа, които при една следваща крачка можеха да пропаднат и той да затъне до кръста. Освен това камъшът наоколо му пречеше. Той почувствува, че се беше изморил.
	„Остава сега и аз да се превърна в еднодневка, за да открия това чудо на природата.“
	Когато беше малък и припкаше по поляните, често му се случваше да тича почти с бързината на насекомите, които зърваше да летят, и така настигаше всяко, което пожелаеше.
	Попен затегна колана си, намести си очилата и внимателно огледа близките храсти, които сякаш му се присмиваха с веселите си цветове. Блатото навътре беше покрито с килим от нежни синьо-зелени водорасли. Слънцето надзърташе през листата на високите дървета и лъчите му галеха тревата. Обикновено тук се събираха любителите-рибари от цялата околност и студентите от факултета по изящни изкуства, които, застанали зад триножниците си, с увлечение рисуваха своите етюди. Но днес наоколо цареше пълно мълчание. И на професора му се струваше, че ако притаи дъх, ще чуе тишината, която нахлува от всички страни.
	„Я чакай! Я чакай! Сякаш еднодневката отново прелетя?“
	Попен се втурна между храстите, но техните върхове стърчаха над главата му и той не можеше да види нищо дори когато се повдигаше на пръсти. Навлезе сред огромни дървета.
	„Каква гора! — озърна се боязливо той. — Ако наистина можех да бъда еднодневка, щях да си избера широко, открито, светло място!“
	Край огромните дървета имаше и ниски храсти, които му преграждаха пътя и го шибаха по лицето. Изведнъж зад гърба си той чу стъпки, сякаш някакъв огромен човек се провираше между дърветата: Шляп, Шляп!
	Шумът бързо се приближаваше и ученият мъж се стресна. Спря и се обърна. Това, което видя, наистина беше един огромен човек!
	— А-а-а! — изкрещя той и полетя напред, провирайки се между клоните. Да, да, точно така — той полетя като истинска еднодневка. Леко размахваше разкошните си розови крилца и кръжеше над блатото!…

>	I глава

	Попен направи няколко кръга, обзет от единствената мисъл — по-бързо да се измъкне от това място. Независимо как. Без да има време да помисли, че на гърба си има вече крила, и без да осъзнава докрай каква беше оная огромна фигура, която го накара да полети.
	Той се спусна ниско над брега на блатото, над младата трева край пътеката, която се губеше надолу към хълмчето. И като сви ко`со над водата, над красивите дантели от водорасли зърна своето отражение и едва не падна от изненада. Той наистина бе приел образа на еднодневка! Стреснат, Попен се отпусна взе да пада стремглаво към водната повърхност и едва успя, трепкайки с крилца, да се извиси отново към небето. Кацна на отсрещния бряг на блатото, върху едно от цветята, позлатили поляната. Сърцето му едва не се пръсна при мисълта за сполетялата го беда. Разположи се удобно, взря се в мястото, където беше останала странната огромна фигура — и в този миг отново закрещя:
	— А-а-а!…
	В гъсталака той видя мъж с очила, с тъмносиньо сако и разчорлен — кажи-речи, себе си.
	„Ама че щуротия!“ — ококори се Попен, за да се увери, че наистина вижда себе си.
	В това време онзи отсреща се обърна с гръб към него и пробивайки си шумно път през гората, продължи в друга посока.
	„Това е сън! Аз сънувам! Може би е някакъв кошмар“ — опита се да се успокои Попен.
	В този момент полъхна ветрец и тъмнозелените листа на тръстиката се разлюляха. Професорът раздвижи стърчащите върху главата си антени и долови аромата на полските цветя, шума на горските листа и движението на птичите крила. Всичко това достигаше до него като лек полъх.
	Не, това не беше сън! В стремежа си да догони еднодневката ученият наистина беше приел образа й. Замижа изтръпнал… Но ако това е така, тогава какво търси онзи човек с очилата в храстите, който всъщност не беше никой друг, а самият той. Нима душата и тялото му са се разделили. Тялото му си бе запазило своя първоначален образ и се щураше насам-натам из храстите, а изтерзаната му душа се беше вселила в странното насекомо.
	Попен си пое дъх. Спомни си една песничка, която долиташе до прозорците на университета от близката детска градина:
P>
	От дете обичаше цветя, градини —
	градинар той стана след години.
P$
	На него му хрумна нов вариант на текста и тихичко си го затананика:
P>
	От дете по насекомите изпитвах страст —
	ето ме, че еднодневка станах аз!
P$
	В това време той забеляза, че от цвета на една слабонога* внимателно го следи нещо, подобно на птича курешка. Досега в лабораторията бе наблюдавал често с научна цел курешки на различни птици, но за първи път му се случваше курешката да наблюдава него. Стана му неприятно от този неподвижен предмет.
	[* Вид красиво растение. — Бел. ред.]
	— Ей — раздразнено се провикна той, — извинявай…
	Курешката се дръпна:
	— А-ха-а! И ти ме дебнеш? Така ли?
	Като се вгледа, Попен видя, че курешката има отпред челюсти, между които светкаха като фенерчета очички. От двете страни на топчестото й кехлибарено тяло се проточваха дълги шарки, които много приличаха на семеен герб. Това беше вид паяк — „птича курешка“. Наподобявайки птича курешка, този паяк се пазеше от враговете си.
	— Ей! Ти ме наблюдаваше, за да ме изядеш? Нали? — попита насекомото. — Затова ме беше зяпнал!
	— Глупости — отвърна му Попен. — Аз просто размишлявах за положението, в което изпаднах.
	Паякът го гледаше внимателно, като въртеше кръглите си бледозелени очи.
	— Да, наистина имаш странен цвят, като че ли са те потопили в розова боя.
	— Работата не е в боята. Просто нямам късмет — отвърна професорът.
	— Късмет ли? — попита паякът с такъв глас, като че ли му беше запушен носът.
	— Да, никакъв късмет. Все едно да попаднеш в ямка, изкопана от ларва на мраволъвовете.
	Той се сети, че бе виждал как спокойно вървящи мравки изведнъж се подхлъзват и изчезват в ямките на ларвите от мраволъвовете.
	Паякът го изгледа презрително.
	— Ти си една глупава еднодневка!…
	— Защо? — професорът раздразнено раздвижи дългите нишки, които стърчаха отзад на тялото му.
	Събеседникът му го гледаше с блестящи от негодувание очи.
	— Говориш ми за ямките на ларвите на мраволъвовете. Та нали те са опасни само за мравките, а ти си просто еднодневка.
	— Аз не казвам, че съм падал в такава ямка. Искам само да ти опиша подобно положение, за да разбереш какво е да си без късмет.
	— Подобно? — промърмори паякът. — На този свят постоянно трябва да мислиш за неща, които приличат на други неща.
	— Така ли? — учуди се професорът.
	Паякът го погледна високомерно:
	— Ти нали разбираш защо мравките падат в ямките на ларвите на мраволъвовете? Защото те приличат на пътечки. Мравките се лъжат и падат в тях. А простряната във въздуха паяжина прилича на въздух. Затова крилатите насекоми попадат в нея. Аз също приличам на птича курешка, затова птиците не ме забелязват.
	Професорът беше учуден от познанията на паяка:
	— Това явление на езика на биологията се нарича мимикрия или маскировка. Почти всички животни я използуват, за да се крият от враговете си и да ловят други животни.
	Паякът подсвирна:
	— Мимикрия?! Колкото и умни думи да знаеш, ти самата си изпаднала в подобно положение, да го наречем съдба! И не мога да разбера защо, като си запозната с тези неща толкова добре, си избрала за своята мимикрия такъв ужасен крещящ цвят, който винаги бие на очи. Всъщност на какво би искала да приличат, за да се скриеш от враговете си?
	— Бих искал да приличам на човек — побърза да отговори професорът. — Ако приличам на човек, няма да е нужно да мамя своите врагове. Човекът не се бои от нищо!
	— Я престани! — надменно му отвърна паякът. — Мислиш, че щом си се боядисала в този крещящ розов цвят, си заприличала на човек? Къде си видяла розов човек? Ти май си попрекалила със седенето сред цветовете на олеандъра.
	— Точно оттам идвам — отвърна професорът. — Исках да постоя там на спокойствие по време на обедната си почивка. И нищо нямаше да се случи, ако не беше оная розова еднодневка.
	— Какво? Искаш да кажеш, че има още една еднодневка с такъв цвят?
	— Ами! Глупости! Където и да търсиш, няма да намериш такава. Тя е единствена в целия свят.
	— Извинявай, но приказките ти са ми непонятни. — Паякът поклати четириъгълната си главичка. — Щом си видяла още една такава еднодневка, ако пресметнем, излиза, че има две.
	— Не, само една е. — Професорът изпъчи гърди. — Онази, която видях преди малко, съм аз.
	— Объркваш ме! — начумери се паякът.
	— И аз съм в същото положение.
	— Добре де. — Паякът се върна към предишната тема. — След като си се забъркала в подобна история, как успя да оцелееш? Аз трябва да знам това, за да не ми бяга уловът. Нали казваш, че си избягала.
	Професорът поклати антените си.
	— Не, аз попаднах в това положение преди малко и още не съм успял да избягам.
	— Какво? — учуди се паякът. — И мислиш да бягаш?
	— Разбира се, че мисля. Само че не знам как да го сторя.
	— А пък аз искам да те изям и те следя отдавна. Ей сега ще попаднеш в корема ми — просъска той и вдигайки предните си крачета, се измъкна изпод сянката на цветето.
	— Е-е не, извинявай — извика професорът, изплъзна се от челюстите му и излетя високо в небето.
	Паякът гледаше нагоре след розовата еднодневка и тракаше ядосано с челюсти.
	А професорът, като трепкаше с крилца, летеше все по-нагоре и по-нагоре. Цветовете на слабоногата ставаха все по-дребни.
	„Всъщност на английски език названието на слабоногата е Touch-me-not — Не ме докосвай! Трябва да внимавам и отсега нататък да не доближавам растенията, които само приличат на цветя. Това е закон, който трябва да се спазва, за да се оцелее в природата.“
	Отдолу, от север на юг, във формата на буквата „У“ се простираше блатото. А професорът се намираше върху насипа откъм източната страна, точно в стеснената долна част на буквата. На западната страна на насипа се виждаше тясна безлюдна пътека, обградена с висока ограда, която водеше до гарата.
	„Какво да правя сега? — питаше се Попен, като размахваше прозрачните си крилца. — Какво всъщност трябва да направя, за да се отърва от тази странна съдба. Може би да отлетя нанякъде? Или пък да се върна на онова място, откъдето започна всичко?“ Но той нямаше смелост да се върне обратно и да опита късмета си отново. В този миг неговите антени приеха тревожен сигнал. Нещо като повей на вятъра, сигнал, насочен към него с голяма мощност. Той долови вик:
	— Помощ! Помощ!
	Неволно се обърна. Видя огромно водно конче, което стремително се приближаваше към него.
	{img:vodnoto_konche_se_udrja_v_popen.png}
	— Ба-а-ам! — Попен бе зашеметен от страшен удар, загуби равновесие и за миг се озова в прегръдката на водното конче.
	— Ка-кво означава това? — Той нищо не разбираше. — Нали викахте за помощ?
	— Да, виках — отговори насекомото с тих, но зловещ глас. — Умирах от глад и затова те виках, за да ми помогнеш.
	— Вие искате да ме изядете? — сети се Попен. — Не се ли шегувате? Много сте коварен, сега пък аз трябва да викам за помощ. Помощ! Помощ! — завика той. Не искаше да се помири с мисълта, че ще стане храна на някакво си насекомо. Дърпаше се с всички сили, но не можеше да се освободи от страшните крачка`. В двойните очи на неговия противник, подобни на огледални топки, които ослепително святкаха под самия му нос, той видя своето отражение. А какви ужасни космати челюсти стояха под тези очи!…
	„Повече не мога!…“ — Професорът загуби всякаква надежда и затвори очи.
	В същия миг от всички страни се разнесе:
	— Помощ! Помощ! — и рояк водни кончета се впуснаха към тях, всяко едно с надеждата да грабне жертвата за себе си. Нападнато неочаквано, първото водно конче отстъпи и професорът се завъртя свободно във въздуха. Но това беше само за момент, защото в следващия миг с жален вик го грабна друго, после трето, а и останалите с викове за помощ енергично го атакуваха. Заобиколили мъничката еднодневка, водните кончета започнаха ръкопашен бой. Тялото на професора прелиташе от едни крачка` в други, после в трети…
	— Ей, престанете! — викаше той, докато го подхвърляха като перце. — Не бива да действувате от позицията на грубата сила. Моля ви, разберете се посредством преговори. Така всичко ще се реши по-справедливо.
	Той беше вече забравил, че става дума за неговия живот, и мечтаеше да се спре това ужасно безредие. Но водните кончета не желаеха да слушат съветите му. Те се скупчиха на едно място като черен облак и се заудряха бясно с криле, без да престават да надават жални викове: „Помощ!“ В това време антените на професора приеха нови сигнали: „Кюр-кюр…“
	Това бяха скорци. От гората се задаваше цяло ято.
	— Птици, скорци! — Попен, когото прехвърляха като футболна топка, завика с всички сили. Неговите мъчители веднага го оставиха и се разлетяха кой накъдето види.
	„Уф… — въздъхна злощастният учен, като все още трепереше. — И този път се отървах. На тоя свят май наистина трябва постоянно да бъдеш нащрек.“
	Той продължи да се снижава и навлезе в сенчестата страна на алеята, която заобикаляше южната част на блатото. След ослепителната слънчева светлина имаше чувството, че е попаднал в някаква мрачна страна, докъдето не достига слънчев лъч. Той разпери своите изпомачкани от водните кончета крилца и полетя. Но в този миг: Бам! — отново усети страшен удар и се търкулна по гръб в гъсталака. Видя пред очите си една друга паднала и едвам дишаща еднодневка. Попен се беше сблъскал с нея и бе тупнал върху клона на един надвиснал над водата дъб.
	— Как си позволяваш да летиш така безразсъдно? — каза еднодневката, като гледаше ококорено професора и се държеше за листото. — Когато времето лети, не бива да се изпречваш така на чуждия път.
	— Много се извинявам!… — смънка професорът. — Не знаех, че тук се намира твоята пътека.
	— Отсега нататък внимавай! — Еднодневката се покачи на листото и грижовно повдигна с предни крачета антените си, които също се бяха огънали. — Цялото наше блато е разделено на територии, които не се виждат с просто око. Ако смяташ да живееш тук, трябва да ги научиш и да запомниш безопасните пътеки.
	— Така ли! — професорът се разтревожи. — Може би ще ми ги покажеш?
	— Не, сега нямам свободно време — каза еднодневката. — Ако искаш да се запознаеш с тях, попитай испанската муха. Другото й име е пътепоказател. Тя знае всички пътеки.
	После еднодневката си пое дъх и продължи:
	— Освен това не бива да летиш с толкова разперени криле.
	Той я погледна отдолу и каза:
	— След като се движим с криле, естествено е да ги разперваме!
	— Не е съвсем така — отсече еднодневката. — Ние, еднодневките, трябва да летим не с разперени, а с трепкащи крилца, тъй като времето не чака…
	— До такава степен ли не чака времето?
	— Ами, ти как я мислиш: да прекараш този толкова кратък живот с разперени криле.
	— Не, разбира се, няма да летя така цял живот с разперени криле. — Професорът енергично раздвижи предните си крачка. — Някога имах намерение в най-близко бъдеще да направя нещо значително.
	— Близко бъдеще? Някога! Ти говориш направо като ларва. Та нали ние с теб сме минали етапа на ларвата и сме възрастни еднодневки. А еднодневките не могат да говорят за „някога“ или за „близко бъдеше“.
	— В какъв смисъл? — с подчертано безпокойство попита професорът. — Аз съм на 38 години и мисля, че съм имал „някога“, а ще имам и „бъдеще“.
	— Какво? Какви ги приказваш? — Еднодневката внимателно го погледна. — 38 години? Искаш да кажеш 38 часа.
	— Извинявай, но не те разбирам… — Професорът насочи антените си встрани. — Ние с тебе трябва преди всичко да се разберем относно понятията за време.
	— Да, най-напред трябва да изясним това — кимна събеседничката му. — Но трябва да го направим по-бързо. С всяка измината минута времето тече.
	— Слушай, една година има 365 дни, а всеки ден по 24 часа. Това е общоизвестно.
	— Почакай малко — прекъсна го тя. — 24 часа при нас еднодневките са 24 години.
	— Какво говориш? — очите на професора се уголемиха. — Това е невъзможно. Истинска глупост!
	Но сега пък събеседничката му на свой ред се учуди:
	— Ти, ти наистина ли си еднодневка?
	— Да! Не!… — измърмори професорът, като още веднъж огледа своето тяло. — Да, все още съм еднодневка и не ми остава друго. — Той отново се замисли над своята странна съдба. Изведнъж извика: — А-а! — Хвана еднодневката и я раздруса. — Искам нещо да те питам.
	— Заповядай, но само по-бързо. Времето не чака.
	— Жи-животът на еднодневките колко трае? Два дни ли? — запита той, като заекваше.
	— Да! Два дни! — Еднодневката учудено го погледна. — Та ти и сама знаеш това!
	Попен започна бързо да пресмята:
	— Два дни — това са 48 часа живот. 38 години, това са 38 часа живот. Следователно ми остават още 10 години, тоест само още 10 часа живот!!!
	Професорът беше биолог и знаеше, че видът, към който принадлежеше, умира по-бързо, отколкото другите от същия разред. Той хвърли поглед на опънатите си върху гърба крилца. Сети се, че възрастта на еднодневките и водните кончета се определя по крилцата. Разбра, че му остават приблизително два часа живот. От момента, когато на гърба му бяха израснали тези две крилца, той бе започнал с всяка изминала минута да се приближава към своя край. Еднодневката погледна още веднъж смълчалия се професор и го потупа по рамото:
	— Е, всичко хубаво! По живо, по здраво! Животът е краткотраен и затова трябва да го изживеем весело, както правят всички еднодневки.
	— Само еднодневките ли? Да бяха само те. — Професорът меланхолично поклати глава.
	— Нека изпълним с веселие и наслада всеки миг! Бъди здрава!
	Еднодневката затрепка с крилца, напусна листото и с усмивка се отправи натам, където всичко бе залято от слънчевата светлина.
	Професорът съвсем беше загубил самообладание и с отворени уста следеше полета й. Когато тя най-сетне се скри зад тръстиките, той дойде на себе си.
	„Шегата настрана. — Той изправи антените си. — Нямам намерение да завърша живота си като еднодневка. Ще си възвърна човешкия облик, та каквото ще да става!…“
	Всъщност самият той не бе наясно как да постъпи. Понадигна вече отпочиналото си тяло и енергично разпери крилца. Дали ще може благополучно да мине през невидимите граници на чуждите територии и успешно да стигне до отсрещната страна на блатото? И ако все пак успее, дали там не ще го посрещнат птиците, които са още по-страшни и от насекомите. Еднодневката, с която говори преди малко, имаше зелени крилца, а той как ли ще успее да опази себе си с този розов цвят? Професорът обходи с поглед блатото. Единственият изход беше да си пробие път чрез собствените си сили и знания!
	„Добре, тогава ще направя следното!…“
	Той хвана с крачката си едно листо от дъб и започна да прегризва дръжката му. Действуваше бързо — нямаше нито минута за губене. Всяка секунда, която прекарваше върху дъбовото листо, се равняваше на един ден от човешкия живот. Най-после Попен прегриза дръжката на листото. Там, където трябваше да бъдат очите, проби малка дупчица.
	„Това ще бъде чудесен маскировъчен халат!“ Щом собственият му цвят бе лесно забележим, то така той щеше да заблуди своите врагове. По същия начин действува и ракът-отшелник, който броди по морското дъно, обвивайки се с водорасли. Професорът решително хвана листото с крайчетата на крачката си.
	„Е, тръгвам“ — каза си той, постави листото върху корема си и полетя с гръб надолу.
	Сега неговите врагове щяха да помислят, че това е само обикновен лист, носен от вятъра, и няма да му обърнат внимание. При това той ще бъде в състояние и неочаквано да кацне върху водната повърхност, като сгъне внимателно листото на две. Попен-еднодневката се спусна над водата, подобно на листенце, поклащайки се наляво и надясно. А когато погледна през дупчицата, видя високо в небето водните кончета. Явно, те не обръщаха внимание на странния лист, но сред ония, които летяха по-ниско, имаше и такива, които веднага го наближиха, за да разберат каква е тази движеща се сянка. Водната повърхност под него беше светът на водните паяци. Те плуваха, като рисуваха кръгове по водата, очертавайки по този начин своите територии. Когато Попен прелетя над главите им, те завъртяха на всички страни очите си — всеки от тях по четири — две за вода и две за суша, и в уплахата си се изпокриха в чужди територии. Попен се притисна плътно до листото, определи посоката до отсрещния бряг, прецени височината, за да не падне във водата, и бавно пресече блатото. Когато достигна брега и полетя нагоре към горичката, гой видя, че е съвсем сам. Прорязвайки клонки и дървеса, слънчевите лъчи огряваха самотното листо, а нейде отдалече се чуваха стържещите звуци на жетварките.
	Професорът се загърна с листото така, че да не му пречи да маха с крилца. В гъсталаците той беше нащрек — всеки момент върху него можеше да връхлети някакъв враг. На този свят всичко беше разделено на територии — всеки клон, всеки лист. На него, който наблюдаваше света през дупчицата, му се стори, че отвсякъде го дебнат врагове. Прелитайки през гъсталаците, Попен си спомни колко силно същество е човекът. Беше насочил своя полет към градината на столовата, но не знаеше какво трябва да направи, за да възвърне предишния си обилк. Ако еднодневката и човекът се съберяха заедно, сигурно щяха да измислят нещо. Може би Попен-човекът усеща, че нещо не е наред, след като душата му е напуснала тялото. Замислена, еднодневката едва не се сблъска с един бръмбар-дървопробивач, който долетя отстрани.
	Обаче Попен-човека го нямаше в сянката на олеандъра. Там стоеше само чинията с недовършения обяд.
	„Колко странно!“ Попен лекичко отстрани листото и полетя към олеандъра. В столовата, която той добре виждаше, нямаше почти никакви хора. Само няколко студенти от катедрата по джудо в спортно облекло пиеха чай. Другите навярно бяха отишли на тренировка.
	„И все пак къде ли може да съм отишъл? — промърмори учудено еднодневката. — Може би до тоалетната? Обикновено отивах там, след като се наобядвам.“ Но се сети, че е бил в тоалетната преди обяд. Дали мъжът, когото видя на брега на блатото, не беше някаква халюцинация! Не, глупости, по-скоро това би могло да се каже за еднодневката, в която се беше превърнал. Но все пак Попен-човекът трябваше да бъде някъде наблизо. Но къде? Може би в лабораторията? В това потиснато състояние той полетя към лабораторията.
	„Ах, горкият професор Попен“ — съжали сам себе си той и му стана много тъжно. От клончето на олеандъра той се насочи към райграса, където беше оставил дъбовия лист, наметна го върху раменете си, хвана го здраво и полетя. Рояците насекоми, които кръжаха наоколо, му правеха път. Полетя към лабораторията. Когато иззад дърветата се показа така познатата двуетажна тухлена сграда, той се снижи и летейки ниско над земята, зави на изток, където беше входът. Хвърли листото и се хвана за дръжката на вратата. Мислеше да я отвори, обаче силите на една еднодневка явно не бяха достатъчни. Зацъка с език от яд, но изведнъж се сети, че винаги работеше при отворен прозорец, и зави вляво от входа. Стаята му се намираше над глициниите*, които растяха до терасата на сградата. Погледна нагоре и както предполагаше, прозорецът беше широко отворен.
	[* Увивен храст или дърво. Родина — Китай. Цветове — сиво-синкави, събрани в гроздове. — Бел. ред.]
	„Добре, да побързам тогава“ — сети се той за онзи нещастник, който би трябвало да е вътре, и полетя нагоре бързешката. Обаче очакванията му не се оправдаха. Вътре имаше само стоманени полици с наредени върху тях шишета със спирт и изпитателен стенд с хвърлена върху него мръсна бяла престилка. На покрития с линолеум под бяха разхвърляни смачкани листа от предназначената за списанието статия. А на бюрото, зад което бе седял до неотдавна, имаше хартия за пишеща машина, затисната със стоманена преса-жаба. До нея се търкаляше писалката. И някакви бележки. Но никъде не се виждаше фигурата на професор Попен. Като погледна ръкописа, той прочете: „Въздушното пространство над блатото се намира под контрола на водните кончета. Те не нападат обаче такива насекоми, като еднодневките, чиято територия са най-ниските слоеве на атмосферата…“ Тук ръкописът беше прекъснат.
	„Трябва да поправя това — мрачно помисли Попен. — Но сега е по-важно да разбера къде съм отишъл аз.“ И той отправи поглед навън.
	Слънчевият часовник, който стоеше тук още от създаването на университета, сочеше един часа`. До градинката с райграса се виждаше белият покрив на парника.
	„А може би в момента се скитам из онази гора? — помисли си той. — Често следобед се разхождах там.“
	Попен мислеше да полети към гората и се насочи към прозореца, но в този миг се сети за своя колега Хачиска, който в съседната стая пишеше статия за отделяното от мравките вещество феромон.
	„Ще попитам Хачиска къде се намирам в момента и ако и той не знае, ще помоля да ме повикат по университетската радиоуредба.“
	Той зави и полетя към прозореца на съседната стая. Кацна върху дървената рамка, направо нажежена от слънцето, и видя колегата си. Той наливаше нещо като захарен разтвор в хартиена чинийка.
	— Професор Хачиска, професор Хачиска. — Попен се опита да удари с крилца о стъклото, но професорът не го чуваше. Тогава забеляза неголямо отверстие в прозореца, удължи тялото си и се промуши през него.
	— Ох! — Най-неочаквано еднодневката се бе натъкнала на някакъв пламък и от болка подхвръкна чак до тавана. Професор Хачиска пестеше кибрита, затова спиртникът му винаги бе запален. Точно в неговия пламък Попен си бе опърлил опашката. Хачиска долови шума, вдигна глава и забеляза розовата еднодневка, която летеше към тавана.
	— Великолепен екземпляр! — възкликна той, изгаси бързо цигарата си, отиде в ъгъла на стаята и грабна сака за лов на насекоми.
	— Хачиска! Недей! Аз съм Попен! — завика професорът, отхвърчайки нависоко. — Нека да поговорим спокойно.
	Но Хачиска, изглежда, взе тънкото гласче на еднодневката за шумолене на крилца. Очите му, които обикновено бяха спокойни и добродушни като на слон, сега гледаха кръвожадно като очи на вълк. Те алчно следяха полета на еднодневката. Хачиска здраво стискаше сака, после се прицели и го метна върху Попен.
	— О-ле-ле! — Попен едва успя да се спаси. Той по-скоро бе изтласкан от течението на въздуха, предизвикано от замахването със сака.
	— Дявол да го вземе! — изруга Хачиска.
	„Трябва да бягам“ — каза си Попен. Единственият изход за него беше да се мушне през цепнатината в прозореца, но се сети за спиртника.
	„Няма как, трябва да рискувам…“
	Хвръкна към прозореца, зашумя с крилца, но не можа да намери цепнатината. Университетската горичка изглеждаше толкова близко, направо с ръка да я докоснеш. Но това нищо и никакво стъкло се изпречи пред него като непреодолима преграда.
	— Колко пъти съм казвал на Хачиска да работи през лятото на отворен прозорец — ядосано си каза еднодневката.
	А Хачиска се приближаваше със сака за насекоми. И когато Попен смяташе вече, че е загубен, се чу страшен звън — б-а-ам! — и пред очите му заблестя яркосиньото небе. Желязната рамка на сака бе счупила стъклото и Попен излетя на свобода.
	— По дяволите! — чу зад себе си ядосания глас на Хачиска.
	Попен се спря сред глициниите. Какво да прави сега? Как да намери Попен-човека? Сети се за лелката в столовата. Може би тя щеше да му помогне, ако не мразеше така страшно мухите. Тъй като нищо не разбираше от биология, едва ли щеше да проумее, че той е еднодневка, а не муха и току-виж го убила с мухоубийката. Но Попен вече нямаше сили да долети дори до столовата. Мушна се в сянката на голямото гинко*, което растеше до лабораторията. Почина си, а след това полетя над пътеката, спускаща се към блатото. Сред гъстата трева, избуяла от двете й страни, кръжаха безброй дребни насекоми. Уплашени от еднодневката, те се разбягаха.
	[* Вид декоративно дърво — Бел. ред.]
	Потънал в тревожен размисъл, Попен наблюдаваше играта на слънчевите лъчи по повърхността на блатото, което се намираше под хълма.
	„Навярно съм изразходвал и последните си жизнени сили в тази бъркотия.“ Той погледна надолу и видя трепкащото си отражение да се люлее върху тъмната повърхност на водата. Отнякъде се разнесе тържествената мелодия на „Траурният марш.“
	„Наистина, животът е така ефимерен… — прошепна той, като че ли се обръщаше към отражението си във водата. — За какво всъщност живях? Всичко е така безсмислено!“ С горчивина той се замисли за себе си, за това, че бе посветил живота си на биологията, а всъщност и сега умира заради нея.
	„Падне ли нещо в блатото, няма излизане“ — спомни си той нечии думи. Преди два месеца беше изтървал там трамвайната си карта, грижливо поставена в кожено калъфче. Тя се задържа на повърхността няколко минути, като образуваше кръгове, а после нещо я всмукна отвътре и наистина повече не се появи на бял свят. Тогава той не обърна внимание на това, но сега, като се сети за случилото се, помисли, че и то, подобно на съдбата, не се поддава на логично обяснение. Дали и него самия сега нямаше да го сполети съдбата на картата?
	Попен повече нямаше сили да гледа отражението си във водата. Мелодията на марша все по-мощно нахлуваше в ушите му, а едновременно с това в съзнанието му започнаха да се движат в такт с музиката и безброй опашки на водни кончета. Те се извиваха ту вдясно, ту вляво и описвайки дъги, се издигаха във въздуха и отново падаха. Но когато се вгледа по-внимателно, видя, че това не са опашки на водни кончета, а лъкове на цигулки. В душата му изплуваше отново концертът, който бе слушал миналата седмица. Мелодията наближаваше последните си и най-тъжни акорди и когато изсвириха и заключителния акорд, изведнъж се превърнаха в диригентски палки и се вдигнаха високо. В момента, в който бяха енергично свалени, цигулката засвири с цялата си мощ и всичко стихна. Попен почувствува, че в главата му се спуска бяла завеса, изведнъж крилата му увиснаха и той падна във водата.

>	II глава

	Пляс-с! — водата в блатото се разплиска. И следващото нещо, появило се пред очите му, бяха сребристите перки на риби, движещи се из тъмнозелената вода, и различните видове водни насекоми, които спокойно плуваха между люлеещите се водорасли. Наоколо се въртяха безброй ларви на комари, висящи с главите надолу, като закачени за повърхността на водата, и го гледаха с фасетните си очи*.
	[* Очите при насекомите, раците и някои други животни се състоят от множество малки очички, наречени фасетки. Това им позволява добре да виждат движещите се предмети. — Бел. ред.]
	„Чудно нещо! Паднах в блатото, а останах жив!“ — учуди се професорът. Той затвори плътно уста, за да не нагълта вода. Внимателно огледа живите същества на този чуден свят. Остана изненадан от това, колко приятно било във водата. Досега не умееше да плува и се бе страхувал от нея.
	„Наистина нещо става с мен?!…“ — замисли се той. Преди изпитваше ужас дори само като се доближеше до брега на блатото. А сега изведнъж бе толкова спокоен и сигурен в себе си! Сякаш се е родил тук. Какво ли означаваше това?… Не е ли странно, бе спрял да диша, за да не се нагълта с вода, и въпреки това бе жив! А може и да не е жив, а да съществува като дух? Душата му да се е освободила от тялото на еднодневката и да се лута сега из водата? Пред очите му отново изплува силуетът на падналото посред блатото дърво, на което беше кацнал преди малко. Разпростряло величествените си клони, открояващи се на фона на водата, то бе плътно обвито с водорасли, а помежду тях и със сини и зелени блатни охлюви. В този момент отгоре падна един лист. Изплашените ларви на комарите, святкайки с опулените си очи, се изсипаха върху главата му. Той неволно се отдръпна и се скри под падналото дърво. Едва сега огледа себе си. Стъписа се: имаше сребристи перки, а тялото му, наподобяващо риба, бе покрито с люспи.
	„Нима съм риба?!“ Изненадан Попен раздвижи перки и почувствува, че тялото му леко тръгва напред и се преобръща. Понечи да се хване за един от клоните, но не успя. Нямаше пръсти. Въпреки това гръдните му перки, разпервайки се вляво и вдясно, уравновесиха тялото му.
	— Така или иначе, аз съм се превърнал в риба! — искаше му се да промърмори, но устата му само беззвучно се отвори и затвори. И той отново си спомни преданието за това блато — падне ли нещо веднъж в него, няма излизане оттам! Спомни си как преди няколко месеца изпусна тук трамвайната си карта. Тя поплува няколко минути на повърхността, а после водата я погълна. „Може би и аз не ще видя повече земята?“ Стана му отново тъжно. Заоглежда се наоколо. Дъното бе покрито с паднали есенни листа. Между тях се виждаха разни червейчета и ларви, които разтягаха и свиваха опашките си. Наоколо стремително се носеха микроорганизми — водни бълхи с дебели кореми, амеби, които простираха навсякъде лъжливите си крака, като ги свиваха и разпускаха. И ето пред очите му изникнаха нисши микроорганизми, които беше наблюдавал само през увеличителното стъкло на микроскопа.
	„А може би и тези същества имат моята участ… — Той почувствува другарска топлинка към тях. — Но… макар и риба, аз съм жив…“ Тази мисъл го успокои и малко разведри настроението му. Той се сети и за древногръцката легенда за Нарцис — прекрасен юноша се любува на своето отражение във водата, но пада в нея и се превръща в красиво цвете. В сравнение с тази легенда обаче превръщането на професора в риба никак не бе романтично.
	„Поне да бях станал и аз някакво цвете, например лале, и да цъфтя край брега. Но късно е да въздишам… След като съм вече тук, трябва да помисля как ще живея по-нататък. Първо може би трябва да се представя на господаря на блатото?“ — помисли си той.
	Беше чувал, че блатото си има господар. Някои говореха, че това е огромен престарял шаран, други, че е каппа*, а трети — че е дракон. Какъвто и да бе, смяташе се, че всичко, което става тук, е дело на този господар. И Попен реши на всяка цена да го намери.
	[* Фантастично същество, вампир, в японския фолклор, с вид на дете, с лице на тигър и дупка на темето, което живее и във водата, и на сушата, примамва своите жертви във водата и ги дави. — Бел. ред.]
	„Ако се държа учтиво с него — помисли си той, — сигурно нищо няма да ми направи.“
	Той се отправи към северния край на блатото, като махаше с перки, завивайки ту вляво, ту вдясно през гората от водорасли. Тялото му бавно и умело се провираше между различните микроорганизми. Той си спомни как бе пътувал веднъж до Токата, за да вземе участие в научна конференция за птиците. В тъмнината се бе взирал през прозореца на влака, където кръжаха рояк насекоми. Тъжно му стана, че някога е ходил на два крака, возил се е във влак, говорел е с хората… А сега дори не бе в състояние да диша през носа и устата като преди…
	Всеки път, когато опашката му допираше тинестото дъно, се издигаше цял облак мътилка. Изведнъж в тази мътилка се появи огромна риба и се насочи към него, като отваряше и затваряше устата си. На Попен му заприлича на торпеден катер.
	„Сигурно това е господарят на блатото…“ Потиснат от големината на рибата, Попен, без да я поздрави, се гмурна дълбоко в тинята. И когато, треперейки, си подаде носа и погледна с крайчеца на окото си, видя, че е рибата лобан. Тя отваряше огромната си уста, от която стърчаха остри зъби, и плуваше точно срещу него. Той отново се скри.
	— Видях те! Няма защо да се криеш! — гласът на лобана се разнесе из цялото блато. Професорът се сви — от страх кръвта му се смръзна.
	„Може би господарят на блатото е дошъл да ме изяде?…“ — затаи дъх той и се прилепи към дъното. А огромната риба, като поклащаше тялото си, продължаваше да крещи:
	— Ти май си оня, знаменитият Дългоноско! А?
	— Дългоноско? — повтори учуден професорът. — Вярно е, моят нос е по-дълъг, отколкото на другите риби, но…
	Той изви очи настрана, погледна носа си и си спомни, че наистина има риби с подобни носове. Наричаха се дългоноски. Но всъщност това, което при тях стърчи напред, не е нос, а долната им челюст. С нея дългоноските ровят в тинята и търсят храна. Попен видя, че има точно такъв нос и наистина се бе превъплътил в Дългоноско. „Но как е възможно тази риба, която обитава южните морета, да попадне в това блато?“ Внимателно оглеждайки носа си, той изведнъж се сети. Преди четири-пет години доктор Шигидзава от неговата лаборатория беше донесъл от чужбина такава риба и я бе пуснал в блатото. Рибата се отличаваше с лесната си приспособимост към всякакви условия на живот. Шигидзава си беше поставил за цел да проучи как ще съществува тази риба в условията на тяхното блато. Попен се изви и погледна гърба си. Върху него стърчеше портативен предавател, целият във водорасли. Батериите на този предавател, поставен да изпраща сигнали за поведението на рибата в радиус от двеста и четиридесет метра, сигурно сега се бяха изтощили. А и доктор Шигидзава почина миналата година, без да види резултата от своите изследвания. Навярно вече бе на място, където не достигат никакви сигнали.
	Явно в тази риба се бе превърнал професор Попен.
	„И все пак Дългоноско е оцелял в нашето блато! Сигурно се е заравял през зимата в тинята, за да издържи на студа. Заслужава си да се живее заради такава интересна и жизнеспособна риба!“
	Плувайки към слънчевата страна на блатото, Попен премина в едно от разклоненията му. Тук слънчевите лъчи проникваха по-силно. Може би заради това в душата му трепна нещо като надежда — и в това малко блато слънчицето щедро раздаваше своите лъчи!
	„Е, тук не е чак толкова лошо — помисли си професорът. — За разлика от света на насекомите поне няма никакви територии. И изглежда, че няма да имам врагове, които да ме нападат най-неочаквано.“ Но в същия миг някой се опита да го налапа.
	— Помощ, помощ! — задърпа се уплашен професорът и задвижи силно перките си, но напразно. Зовът му за помощ заглъхна в огромната като пещера уста. „Ако сега бях човек, щях да се измъкна с ръце и крака — помисли си той. — А с тези глупави перки не мога да направя нищо. Но може би, ако имах ръце и крака, също нямаше да си помогна — те само щяха да се наранят от острите, криви зъби. Явно съм в грешка! И във водата не е рай! Трябваше да ми е ясно, че навсякъде има борба за съществуване.“
	{img:popen_pri_gospodarja_na_blatoto.png}
	А в това време широкият език на неговия враг — навярно това беше огромна риба, — грапав като пила, спокойно облизваше лицето му. Без да дъвче, той като че ли го проучваше с езика си. „Какво ли пък ще е това? — помисли си професорът. — Тази риба облизва с език всяко нещо, след като вече го е налапала.“ И той затаи дъх. Изведнъж почувствува, че заедно с многобройните мехурчета излита обратно във водата. От изненада дори не можа да побегне, а се вторачи в противника си. Той беше огромен сом. Толкова голям, че и да бягаш от него — все едно, няма да се спасиш.
	„Значи това е господарят на блатото“ — помисли си Попен, като продължи да разглежда страшната риба, чието тяло имаше тинестозеленикав цвят. Очите й мъждиво святкаха, а под тях имаше такава огромна паст, че на човек му се щеше направо да я закопчае с цип. От двете й страни опипваха тъмнината и се движеха десетина мустака. Попен се вгледа по-внимателно и видя, че мустаците са само четири, а другите висулки бяха рибарски куки. Явно господарят на блатото неведнъж е бил хващан от рибарите, но всеки път е откъсвал стръвта заедно с куката и затова хората никога не са успявали да го видят. По широкия му гръб бяха избуяли водорасли, а между тях се подаваха червените коремчета на множество тритони. Професорът не се решаваше да поздрави този сом, а стоеше пред него, като движеше перки. Изведнъж сомът проговори с тъничък глас, който никак не подхождаше на огромното му тяло:
	— Ти още ли си тук? Я да се махаш бързо!
	Професорът се усмихна насила и промълви:
	— Много ми е приятно да се запозная с вас. Нали вие няма да ме изядете?
	— Не — сомът отвори голямата си уста. — Толкова съм отегчен от такива дребни същества.
	— Но тогава защо ме глътнахте?
	Такъв беше характерът на Попен, той обичаше да изяснява нещата докрай. И не би могъл да се успокои, без да си обясни защо сомът го беше глътнал, а после изплюл.
	— Аз имам навика да опитвам всичко с език. Ти си една обикновена риба и не ми трябваш. Върви, където искаш!
	— Така ли? — обиди се професорът. — А какви риби ви интересуват?
	— Само тези, които са свързани с културата на блатото — отговори важно сомът, като движеше мустаците си. — Аз пазя в корема си всички животни и предмети, които биха показали на идващите след нас на какво културно ниво е нашето блато.
	— Според теб аз не играя никаква роля за културата му ли?
	— Разбира се, че не! — отвърна сомът и бавно поклати голямата си глава.
	Тогава Попен се изпъчи и каза:
	— Според мен ти грешиш. Аз не съм обикновена риба, а съм от тропическия пояс. Живея в това блато, за да привикна и се нагодя към неговия климат. Нима това е без значение за културното равнище на блатото?
	— Без значение е. Такива като теб тук има много. Има и различни преселници: от Китай, от Америка. Да вземем например американския рак-отшелник.
	— Добре де, а знаеш ли, че аз, преди да стана риба, бях човек? Нима и това не е важно за културата на блатото?
	— Какво? — Сомът така се учуди, че не успя да въздъхне. — Ти мислиш, че като съм сом, можеш да се подиграваш с мен?
	— Съвсем не, искам само да ти кажа следното: от човек се превърнах в еднодневка, а после в риба…
	Сомът преглътна и запита, като се изпъчи:
	— Какви доказателства имаш?
	— Виждаш ли този нос? — повдигна глава професорът. — Издатината, която обикновено имат Дългоноските, представлява долната им челюст, а при мен нима не забелязваш, че е истински нос. Това е непоклатимо доказателство, че човекът в мен все пак си остава човек!
	— А освен това? — подозрително попита сомът.
	— Освен това ли?… Това доказателство не е ли достатъчно?
	Професорът нямаше други доказателства и се смути.
	— Не, не ми е достатъчно! Когато имаш само едно доказателство, това е още по-подозрително, отколкото въобще да нямаш.
	— Ако посоча няколко, ще ми повярваш ли?
	— Не няколко, трябват безброй, за да ме убедиш.
	Докато сомът говореше, рибарските куки, накачени по устата му, се клатеха и звънтяха.
	— Ако наистина си бил човек, трябва да имаш за това безброй доказателства.
	— Добре, а предметите, които ти грижовно пазиш, имат ли безброй доказателства, че са именно те, а не други?
	— Разбира се — отвърна сомът, като гледаше нагоре. — Аз не съхранявам предмети, които нямат никакви доказателства.
	— Ще ми ги покажеш ли да ги видя?
	Попен вече дотягаше на сома, но въпреки това той му отвърна:
	— Добре! — И в следващия миг мощна струя въздух, излязла от устата на неговия събеседник, изтласка професора от мястото му. Той полетя към дъното и едва успя да се спре в стъблото на едно водорасло. Зачака да се успокои мътилката, която беше вдигнал сомът. А след това видя пред себе си множеството различни предмети, които бяха изхвърлени от него. Те с нищо не показваха културното ниво на блатото. Това бяха най-различни боклуци, които рибарите често хващат вместо риба: една джапанка, ръждясали консервни кутии, ботуши, очила, шишета от уиски, грейки, портмонета…
	— Това ли са културните експонати, които ти така ревностно пазиш? — учуди се Попен.
	— Да. — Сомът самодоволно го погледна.
	— Но такива предмети се намират на дъното на всяко блато.
	Попен се раздразни от това, че сомът смята тези боклуци за нещо много по-значително и по-важно от него самия.
	— Слушай. — Той се приближи до сома. — Искаш ли да ти обясня за какво служат тези боклуци? И това, че аз мога да ти обясня всичко за тях, не е ли още едно доказателство, че първоначално съм бил човек? Всичко, което лежи пред тебе, съм употребявал, когато бях човек.
	Сомът нищо не отвърна. Само подозрително наблюдаваше смелото приближаване на Попен до джапанката, която лежеше досами мустаците му.
	— Това е джапанка, ето виж, под тези каишки се мушкат пръстите и тя се обува на крака. Много удобна и проветрива обувка.
	— Не съм съгласен — веднага отговори сомът. — Това е шапка.
	— Какво? Не се шегувай! Аз наистина съм обувал такава джапанка и съм ходил с нея.
	— А пък аз съм я слагал на главата си. Това е шапка. Тя предпазва от нараняване, ако някой отгоре хвърля камъни. А между тези каишки се мушкат перките. Това, че на дъното на нашето блато се съхранява такава оригинална вещ, има историческо значение.
	— Какви са тези глупости! — възмути се Попен.
	— Глупости ли? — намръщи се сомът. — Ако погледнеш на въпроса от археологическа гледна точка, сам ще се убедиш, че аз съм прав. Да приемем, че това е джапанка. Помисли само, ако под каишките се поставят пръстите на краката, то къде бихме могли да си мушнем перките?
	Професорът разбра, че е безсмислено да спори, и заплува бавно през боклуците към очилата с пукнати стъкла.
	— Сега ще ти обясня за какво служи и този предмет. — Той застана зад стъклата и погледна през тях. — Това са очила за късогледи. Носят ги хора, които не виждат надалече.
	— Не е вярно — прекъсна го сомът. — Това е огледало за онези риби, които не виждат зад себе си.
	— Наистина има и такъв предмет и се нарича задно огледало. То се прикрепва към една металическа пластинка и през него не може да се гледа. А през тези очила се гледа.
	— Именно това е забележителното на това огледало. Такова нещо няма в нито едно блато.
	— Ако това е огледало, то трябва да отразява предметите.
	— Не — отговори сомът. — Хубавите задни огледала не отразяват. Това би пречило на общия изглед отзад.
	— Но виж, моля те, това, което се вижда през тях, не е ли същото, което е пред очите ни?
	Сомът поклати отрицателно глава:
	— Не, онези, които не могат да виждат зад себе си, биха се чудили дали тази гледка е пред тях или не. Но да спрем. За мен е ясно, че ти никога не си бил човек.
	Той отвори огромната си уста и всмукна отново всички боклуци, които лежаха пред него. Попен предпазливо захапа едно водорасло, за да не бъде погълнат и той. Ръждясалите консервни кутии, ботушите, джапанките, очилата и другите боклуци едни след други изчезваха в устата на сома. Изведнъж професорът забеляза и своята карта за пътуване, която само преди месец беше изпуснал в блатото.
	— Почакай, моля те! — хвърли се той към огромната уста. — Ако обичаш, обясни ми какво е това?
	Сомът спря да вдишва и картата падна на дъното. Наистина беше трамвайната карта на професора. Едва сега професорът разбра защо, падне ли нещо в блатото, няма излизане. Всичко се е събирало в този голям корем. Той се спусна и хвана с уста връзките на коженото калъфче. Тези връзки той сам беше зашил, за да не губи картата си.
	— Ето, погледни! Тук са написани името и възрастта ми.
	— Къде? Покажи ми, къде пише Дългоноско? — Сомът се приближи и внимателно се вгледа в картата.
	— Не, не пише Дългоноско, а името ми, което носех, когато бях човек. Тук отгоре е написана валидността на картата.
	Професорът с нежност гледаше парчето картон, набъбнало от дългото пребиваване във вода. Имаше чувство, че то го е чакало в корема на сома, предвиждайки сегашната му участ, и неволно го притисна към гърдите си.
	— Това не е никаква карта, а е покана — важно каза сомът. — Обикновено такива покани ги слагат в калъфчета.
	— Ти пак грешиш, това наистина е „покана“, но „покана“ за трамвай.
	— А може ли да се устройва събиране в трамвай? Не, аз не греша, а вярвам на очите си.
	— Добре, обясни ми тогава какви са тези метални предмети, които висят от устата ти.
	— Това са медали.
	— Какво?! Медали ли?
	— Да, аз от дълги години с всички сили опазвам културните ценности на блатото, затова отгоре ме награждават с тези медали.
	— Ти се заблуждаваш — сериозно го предупреди Попен. — И това е много опасно за теб! Това са рибарски куки. Ако се хванеш на тази хитрина, която хората са измислили, за да те измъкнат от водата, можеш да загинеш!
	— У-уф… — изпуфтя сомът. — Ти мислиш, че като съм сом, можеш да се подиграваш с мен? Ако е уловка, защо тогава на крайчеца на тези медали слагат специални угощения? Я ми кажи!
	{img:popen_ednodnevkata_v_laboratorijata.png}
	Попен наистина нямаше какво да отговори и сомът продължи да всмуква останалите боклуци. Изведнъж професорът се сети за картата.
	— Моля те, остави ми картата! — помоли той отново.
	— Не, не мога! Това сигурно е покана за голямо тържество, там може би ще ме награждават и не мога да ти я дам.
	— Стига с тези глупости! — възмути се професорът.
	— Глупости?! Май почваш да си позволяваш много! Помисли си какво ще стане, ако се разсърдя! Мога да предизвикам земетресение и да разлюлея всичко наоколо.
	На Попен нищо друго не му оставаше, освен да се примири със загубата на последното си доказателство, че някога е бил човек. Изведнъж радостна усмивка огря лицето му.
	— Сетих се! Ако желаеш, можеш да направиш размяна. Ще ти дам нещо много по-ценно.
	— По-ценно за културата на блатото? — Мустаците на сома щръкнаха от учудване.
	— Да — отговори професорът. Той се обърна с гръб към него и му показа предавателя, който беше закрепен към гръбните му перки.
	Лицето на сома се изкриви от недоволство.
	— Та това е празна консервна кутия.
	— Нищо подобно. Вътре е поставен специален радар, който изпраща сигнали извън блатото.
	— Сигнали ли? Имат ли отношение към земетресенията? — Сомът се примъкна напред.
	— Сигнали, които дават възможност на вашето блато да се свърже с други цивилизации. Я ми кажи, какво избираш: покана за тържество или ключа към разгадаване тайните на блатото?
	Очите на сома светнаха:
	— Давай го бързо тук!
	— Заповядай! — Професорът приближи гърба си към устата му. — Но внимавай да не ме заболи, като го сваляш.
	Сомът откачи предавателя, повдигна го с двата си мустака, захапа го и го побутна с езика си, а професорът, освободен от тежкия товар, хвана картата и я окачи на шията си.
	— Прекрасно — радваше се сомът. — Аз се сдобих с истинско постижение на културата, за каквото отдавна мечтаех. — От устата му надничаше крайчецът на предавателя.
	Изведнъж професорът забеляза някакви букви, написани на обратната страна на предавателя.
	— Чакай, дай ми го за момент. Искам да видя нещо.
	Сомът изплю предавателя. Върху металната пластинка бяха гравирани датата и мястото на пускане на Дългоноско във водата, името на професора и посланието му до него: „Извинявай, че те хвърлям на такова място, но това е необходимо за науката. Моля те, живей дълго!“ Прочитайки тези думи, професорът имаше чувството, че те бяха предназначени не за Дългоноско, а за самия него, и неволно изпъчи гърди.
	— Е, довиждане — каза той на сома.
	— Довиждане. Като получа сигнали, ще те информирам — отвърна сомът и обърна предавателя с езика си.
	— Желая ти успех.
	Професорът повдигна леко перки, заплува нагоре към повърхността и скоро излезе от гъсто обраслия с водорасли край на блатото. Постепенно блатото ставаше все по-плитко, а водата по-топла. Край Попен плуваха, бляскайки с белите си кореми, шарани и каракуди. Почти достигнал повърхността на водата, той дочу вик. Попен спря, огледа се наоколо и видя, че върху листото на една водна лилия седи някаква крастава жаба. В първия момент той се уплаши и помисли, че тя иска да го изяде, но после прецени, че едва ли би могла да стори това, и я попита:
	— Какво искаш?
	— Имам заповед да ви намеря — отговори жабата с дрезгав глас.
	— Заповед? От кого?
	— От стопанина на това блато.
	— От стопанина? Имаш предвид господаря?
	— Да — отвърна жабата.
	— Та аз вече бях при него, дори си разменихме подаръци. — Той показа картата на жабата.
	— Глупости — промърмори жабата и се цамбурна във водата.
	— Вашият сом беше много доволен от моя подарък — продължи професорът.
	— Сом? — опули очи жабата.
	— Да, нали той е господарят на блатото.
	— Що за измишльотини? — започна да се надува жабата. — Как е възможно оная нищожна риба да се представя за наш господар! Нашият господар е много по-велик.
	— А? — на свой ред се учуди професорът. — Нима има някой и по-велик от онзи сом?
	— Да — отговори важно жабата. — И той иска да се посъветва с вас по много важен въпрос. Моля, последвайте ме!
	Без да дочака отговора на професора, тя тръгна напред.
	— По-почакайте малко — замънка професорът. — Ако дойда с вас, няма ли да ми се случи нещо лошо? — Той не се решаваше да тръгне, като чу, че господарят на блатото е по-велик и от сома.
	— Моля, не се тревожете! Нашият господар е толкова добър, че не посяга дори и на мушица.
	— Наистина ли? Е, тогава да вървим. — Професорът беше много заинтригуван и пое след жабата.
	„Интересно, какъв ли ще е този господар? Ако е още по-голям и от оня сом, то ще е навярно някакво чудовище!“
	Жабата се насочи към тръстиките, които растяха от северната страна на блатото. Като я видяха, различните водни насекоми се разбягаха настрани, а американският рак-отшелник завика:
	— Хелп ми! Хелп ми!* — и се скри в своята дупка.
	[* Помогнете ми! (англ.) — Бел. пр.]
	Жабата продължаваше да плува към плитчините, провирайки се между тръстиките, които стърчаха като стълбове над водата.
	„Как е възможно такова огромно чудовище да живее на толкова плитко място? — мислеше си професорът. — Дали пък цялата онази височина, която стърчи над земята, не е живо същество?“
	Скоро те достигнаха до едно малко островче, което се издигаше между тръстиките.
	— Почакай малко тук! — Жабата остави професора и се изкачи на островчето.
	Той показа глава над водата, погледна и видя между тръстиките една огромна жаба, която седеше върху купчина хранителни отпадъци.
	Познатата му вече жаба се приближи до нея, те поговориха малко и после, скок-подскок, се върна при професора.
	— Господарят каза да се качите при него. Моля, заповядайте вътре!
	— Чакай да те попитам нещичко. Къде е господарят на блатото?
	— Седи ей там — посочи краставата жаба.
	— Какво?! Та там няма никой, освен една жаба!
	— Ш-ш-т… — краставата жаба уплашено го погледна. — Осмелявам се да ви осведомя, че именно тя е господарят на блатото.
	— Но нали ми каза преди малко, че господарят на блатото е много по-велик от онзи сом?
	— Разбира се. — Краставата жаба гордо изправи глава. — Разбира се, че нашият господар е много по-велик, но в духовно отношение.
	— А-а-а. Това ли имаше предвид. — Попен въздъхна. — Нима господарят на блатото е просто жаба?
	— Ш-ш-т. — Жабата затисна устата му с краче. — Когато се явиш пред него, в никакъв случай не бива да го наричаш „жаба“. Господарят мрази всички имена, освен онова, което му дадоха хората.
	— Тогава как да го наричам?
	— С официалната научна титла на латински: Вана Измийкраката.
	— Ти нещо грешиш, на латински жабата се нарича Rana higromaculata.
	— Добре де, можеш тогава да го наричаш просто господарю.
	В същия момент откъм тръстиките се дочу гласът на „господаря“.
	— Кой вдига шум там?
	Краставата жаба намигна на професора и заподскача към господаря си. Помагайки си с перките като тюлен, Попен запълзя след нея. Не усещаше никакво затруднение в дишането. Очевидно хрилете му можеха да функционират и като дробове. Той се поклони пред господаря.
	— От много отдавна вече чувам, че си риба с голям интелект. Извиках те за съвет — заговори господарят.
	— Дано ви бъда полезен — отвърна Попен, като гледаше с отвращение струпаните около жабата хранителни отпадъци. — Какво е това? — попита той. — Има ли някаква връзка с културата на блатото?
	— Това са подаръци от столовата на университета в знак на особено благоразположение към мен.
	— Но защо? — попита учудено професорът.
	— Защото сега се занимавам с много важна работа. — И тя посочи с една тръстикова пръчка калта пред себе си.
	Професорът се вгледа по-внимателно и видя очертанията на някаква карта на блатото във формата на буквата „у“. Върху нея бяха сложени парчета хранителни отпадъци.
	— Както виждаш, това е картата на нашето блато, а това пък са условните знаци, които означават населението му.
	— Да, наистина — съгласи се професорът.
	— Но между тези лакоми, глупави същества никога не стихва борбата. И на мен, господаря на блатото, това ми причинява особено голяма мъка.
	Професорът се замисли: „Кой и кога би могъл да повери блатото на това същество?“ — но не се осмели да попита, а жабата продължаваше:
	— Силните нападат слабите, слабите нападат по-слабите и така до безкрай. Мъчно ми е да живея и да гледам това…
	Тук тя спря, хвана един комар с дългия си език и го глътна.
	— Точно така, точно така — кимна с глава краставата жаба.
	— Ето защо аз реших да разделя нашето блато на няколко територии: във всяка една от тях ние ще заселим само онези, които не се карат помежду си, и по този начин то ще стане зона на мира. Ще стане едно спокойно, тихо място, такова, за каквото винаги съм мечтал. Сега обмислям на кои територии кого да заселя, с други думи, в момента съм зает с проектирането на градовете на мира.
	— Това наистина е грандиозна идея! Хората отдавна мечтаят за подобно нещо, но засега просто не им се е удавало да го осъществят.
	Жабата го погледна доволно:
	— Ако аз успея, моето дело ще остане и за бъдещите поколения. И така, според моя проект блатото трябва да бъде разделено на четири района. — Тя посочи с краче очертаните вече линии. — В единия район ще живеят рибите, ей тук, аз ще го отбележа с корен от ряпа, във втория ще живеят насекомите, него ще отбележа с листо от тази сърма, а в третия и четвъртия ще бъдат моите владения. В единия резиденцията, а в другия — басейна. Тук ще се отглеждат и тритоните за моята трапеза. Тези територии ще бъдат най-слънчевите и красивите.
	Професорът учудено гледаше жабата.
	— Естествено е — обясни му тя — изработилият проекта да вземе най-доброто място.
	Тук тя ловко глътна една пеперуда, което прелиташе пред очите й.
	— И тъй, когато блатото бъде разделено по този начин, ние ще издадем указ, според който обитателите от една територия няма да имат право да влизат в друга. Така аз ще престана да гледам всеки ден една и съща картина — как рибите изяждат насекомите, а едрите насекоми — дребните рибки. Сега нека чуем и твоето мнение по този въпрос.
	— Ако искаш да знаеш истината, това е направо безсмислица! — отвърна Попен крайно изненадан от чутото.
	Краставата жаба подскочи:
	— Как се осмеляваш? Господарят не говори никога безсмислици!
	— Нищо, нищо — заквака господарят. — Между думите безсмислен и смислен има съвсем незначителна разлика. Да продължим!
	— Съществуват няколко проблема, които подробно са разгледани в моята статия — заговори бързо Попен. — Всъщност в това блато враждуват не само рибите и насекомите. Най-напред бива изяждан растителният планктон*.
	[* Дребни растителни и животински водни организми, носени пасивно от водата. — Бел. ред.]
	Като чу това, жабата нареди на своя слуга:
	— Донеси ми тук растителен планктон!
	Краставата жаба със страхопочитание й поднесе парченце лук, който се търкаляше до краката й.
	— Сложи го ей тук! — Жабата посочи с една тръстикова пръчка корена на ряпата.
	Краставата жаба внимателно сложи там лука, а господарят прокара с пръчката граница между ряпата и лука.
	{img:popen_govori_s_gospodarjat_zhaba.png}
	Професорът продължи:
	— Растителният планктон се изяжда от животинския планктон.
	Жабата веднага нареди:
	— Донеси ми животински планктон!
	Слугата й подаде остатък от картоф. Господарят го сложи и отново прекара линия.
	— А животинският планктон се изяжда от рибите и дребните насекоми, които живеят на дъното.
	— Тях вече ги отделих — доволно кимна жабата.
	— От друга страна тези риби и насекоми се изяждат взаимно.
	— Точно така, точно така. Колко жалко! — Тя бързо глътна една калинка.
	— Но не е само това — над водата има много крилати насекоми, които изяждат по-дребните съществуващи във водата насекоми и рибките.
	— Донеси ми тук дребните насекоми и рибките — извика жабата, като прекъсна професора.
	Краставата жаба бързо подскокна и събра кромид лук, сърцевина на зелка, остатъци от риба и ги подаде на господаря, който отново ги нареди върху картата и прокара помежду тях черта.
	— Освен това над блатото летят като бесни водни кончета и дебнат другите дребни насекоми — продължи професорът.
	При тези думи господарят заповяда:
	— Доведи ми водните кончета!
	Краставата жаба отново скочи, хвана няколко сламки и ги сложи върху картата. Господарят очерта и тяхната граница.
	— А високо над блатото дебнат безброй птици — поклати глава професорът.
	— Донеси ми птиците!
	Краставата жаба мушна краче в боклука, извади хранителни отпадъци и ги поръси навсякъде върху картата. А господарят ги раздели с граници както му падне. Като видя това, краставата жаба изпищя:
	— Господарю! Чуйте нещо много важно! Вашите владения са завзети от обитателите на другите територии.
	— Какво?! — Голямата жаба се опомни и пребледня. — Каква дързост! Това е метеж! Предателство! Трябва да се укрепим с крепостни стени.
	— За съжаление и крепостните стени са завзети от ряпата — отвърна краставата жаба.
	— Това са глупости — каза господарят. — Аз тук прекарах граница.
	— Вярно е, но вие всичко объркахте… — каза Попен.
	Като чу това, жабата-слуга завика:
	— Ти също си вражески шпионин! Господарю, ние сме в опасност!
	Тя гледаше нагоре в небето. Изведнъж двете жаби се шмугнаха в тръстиките. Професорът не можа да разбере какво става, но за всеки случай искаше да ги последва. В момента, когато понечи да скочи във водата, нещо остро като нож прободе тялото му. Водата се разплиска и пръските се разлетяха, искрейки на слънчевите лъчи…

>	III глава

	Земеродното рибарче беше кацнало върху един надвиснал над водата клон. Навеждайки острия си клюн, то внимателно се целеше. Попен се смръзна целият от този поглед и не бе в състояние да помръдне.
	„Това вече е краят — помисли си той. — Сега тази птица ще ме налапа и повече няма да ме има. Без съмнение, тя отдавна ме причаква.“
	А тялото на земеродното рибарче ту се удължаваше, ту се смаляваше пред неговите очи.
	„Може би, след като ме е клъвнало, от силния удар ми се е повредил главният мозък и затова го виждам такова? Но хубаво все пак, че в природата всичко е устроено така добре. Дори и да се превърнеш в нечия храна, не усещаш нито мъка, нито болка. Смъртта на една риба е нещо толкова тихо и спокойно! Каква добрина се чете в погледа на това рибарче, което след няколко секунди ще ме изяде“ — мислеше си Попен.
	Дори усети някаква нежност към тази птица, като продължи внимателно да я наблюдава. Изведнъж забеляза, че главата й му напомня някого. Кръглите й очи наподобяваха очила, дълга коса беше увиснала над тях, а на шията й беше окачена неговата трамвайна карта.
	— Да не би това да съм аз самият? — извика учудено Попен.
	Вълнообразни линии пресичаха главата на земеродното рибарче. Професорът се огледа наоколо. Тръстиките шумоляха на вятъра и хвърляха сянка върху блатото. От столовата долитаха звуци на тромпет. Той пак погледна надолу и се сети:
	— Това тук е водна повърхност и земеродното рибарче върху клона съм аз! А другата птица това е моето отражение!
	Професорът още веднъж внимателно се вгледа в отражението си. Имаше остър клюн с цвят на костенурка, светлозелена перушина, с бели точки върху синьо-зеленото гръбче. Нямаше съмнение, че той бе вече земеродно рибарче.
	„Нищо не разбирам! — поклати глава Попен. — Нима е възможно всичко това да бъде свързано с още един професор Попен?“ Той тъжно гледаше към синьото небе, сякаш очакваше да получи обяснение отгоре за странната си съдба.
	Но ето че задуха лек ветрец и Попен като че ли започна да се успокоява.
	„Всъщност защо толкова се тревожа? По-добре е да летя свободно в небето, отколкото да се вра сред мръсното гъмжило в блатото. Вече не съм беззащитна еднодневка, а птица! Сега няма да се боя от водните кончета. Ще се наслаждавам на свободата си и ще летя, където поискам!“
	Настроението му се разведри, но… в същия миг от горе се чу шум на криле и… бам! — нещо със страшна сила го чукна по главата.
	— Ох… — Той погледна нагоре и видя още едно земеродно рибарче. То беше долетяло откъм насипа от отсрещната страна на блатото. Сега се обърна и се готвеше повторно да нападне професора. Попен зае отбранителна позиция, понеже противникът му явно не се шегуваше. Рибарчето полетя стремително право срещу него и когато съвсем го наближи, изведнъж се отклони малко встрани и отново го клъвна по главата.
	— Предавам се, предавам се! — завика професорът. — Защо ме нападаш?
	— Да се махаш веднага оттук! — строго отвърна птичката с глас, който наподобяваше колоратурно сопрано.
	— Охо-о-о, ти си жена, пардон — женско рибарче! — извини се професорът.
	— Няма женски, няма мъжки! Ти си се вмъкнал в моята територия, докато ме е нямало. И сега ще се видиш в чудо!
	Тук земеродното рибарче забеляза картата за пътуване, която висеше на шията на професора.
	— Ти май си избягал от хората? Такива птици като теб трудно свикват с нашата среда и начин на живот — каза то и плясна с криле.
	— Тогава мога ли да отида под сянката на онова дърво? — попита Попен дребничката, но много по-енергична от него птичка.
	— Не! — отговори тя категорично. — Махай се от блатото! В противен случай пак ще те клъвна!
	Професорът видя, че събеседничката му отново се готви да го нападне, и завика:
	— Чакай, чакай! Отивам си! — И бързо отлетя от клона. — Ще отида на друго място.
	Женското рибарче веднага окупира клона, върху който преди малко беше кацнал Попен.
	— Малко ли са блатата и езерата в Токио, можеше и да не се намъкваш в чуждото — викна му то.
	— Не ми трябва нито езеро, нито блато, има и гора! Хайде извинявай. — Той махна с криле и полетя към гората.
	— Каква странна птица! — долетяха до ушите му думите на женското рибарче.
	Попен летеше срещу вятъра по същия път, по който бе летял като еднодневка. Разбира се, пак се насочи към лабораторията. Бе минало доста време и може би Попен-човекът се беше вече върнал там? Сигурно се е сетил най-после, че не трябва да пилее напразно времето си в гората, когато статията му го чака недовършена.
	Изведнъж, тъкмо когато се канеше да кацне върху дървото гинко, за да почине за момент, Попен чу:
	— Ехей!
	Погледна нагоре и видя някаква сойка, която го наблюдаваше от един клон.
	— Според теб какво е това? — попита го тя и посочи дървото.
	— Дървото гинко — отговори професорът и кацна върху облегалката на пейката, поставена в сянката на дървото.
	— Дървото гинко?! — повтори сойката. — А как мислиш ти, чий е този гинко?
	— На университета — отговори озадачен професорът.
	— Я не се шегувай! — Пъстрата перушина върху главичката на сойката настръхна. — Това е мое дърво!
	— Аз мислех, че всички птици си летят свободно навсякъде — отговори Попен.
	Сойката, много раздразнена, излетя от гъсталака и кацна на по-долния клон.
	— Ако мислиш така, грешиш. Този гинко и всичко на изток от него е моя територия. Няма да пусна друга птица да припари и на сантиметър в нея. Ако искаш да живееш в тази гора, разбери това веднъж завинаги!!
	Професорът беше много уплашен от сърдития вид на сойката и я попита кротко:
	— В такъв случай, откъде бих могъл да вляза в лабораторията?
	— Какво?! В лабораторията?! — врещеше сойката. — Там е също моя територия. Това е място, където ще ме препарират, мумифицират и ще ме съхраняват. От къде на къде ще влизаш там?
	— Аз само се тревожех за статията…
	— Статията ли? Когато влизах в лабораторията, аз я оправих. Освен това взех и писалката, откраднах линията, такива неща не всяка птица може да направи!
	— Ти си взела моята писалка?! Най-любимата ми писалка! Върни ми я! — завика професорът.
	— Какво казваш? — Сойката беше съвсем объркана и замига със сивите си кръгли очи. — Ти наистина ли си земеродно рибарче?
	— Сам не знам кой съм в действителност. В общи черти приличам на земеродно рибарче.
	— Тогава добре. Само недей да говориш неща, които трудно разбирам.
	— Но писалката!
	Сойката злобно го изгледа:
	— Запомни, че не съм длъжна да се отчитам пред никого за нещата, които съм взела на моя територия. А на всичко отгоре тя беше и развалена — липсваше й едно винтче.
	— А-а-х! — Професорът горчиво въздъхна. — Изглежда, че ще е най-добре през лятото да се държи прозорецът затворен, както прави професор Хачиска.
	— И така, околността край лабораторията е моя територия. Запомни, че кракът ти не бива да стъпва отново тук, иначе ще ти изскубя цялата перушина чак до опашката! — заврещя отново сойката и като се залюля върху долните клони, излетя към върха на дървото.
	— Разбрах — въздъхна професорът. — Единственото, което искам да ти кажа сега, е да не пипаш моята статия. Не мога да напиша същото още веднъж. — И той полетя над пътечката, която лъкатушеше из гората.
	— Странна птица — чу зад себе си гласа на сойката, който се разнасяше откъм клоните.
	Тясната пътечка, увита с бръшлян, водеше професора все по-надълбоко и по-надълбоко в гората. Когато излезе от гъсталаците, отляво имаше насип и се виждаше градината на лабораторията. Както нишки прозорецът в неговата стая беше широко отворен. Той се издигна на високо и отдалече погледна вътре. Попен-човекът не беше там. В съседната стая Хачиска лепеше със скоч счупения прозорец.
	— Ами ако оная сойка ми разбърка ръкописа? — Професорът изведнъж се обезпокои. — Поне да затворя прозореца. — Той се издигна още по-нависоко над насипа, като мислеше да полети към своята стая. Но в същия миг от клоните на голямото гинко се дочу зловещ глас:
	— Хей, ти, май забрави, какво ти казах!
	„О, господи!“ Гласът на сойката през този горещ ден бе повече от нетърпим.
	Нямаше какво да се прави. Попен бе принуден да се върне към предишната пътека. Сега не знаеше накъде да отлети. Познаваше добре тази гора и знаеше, че ако тръгне направо по пътеката, ще излезе на склона, по който се отива до другата страна на лабораторията на физическия факултет, а също и че под склона се намират конюшните и хиподрумът на факултета по конен спорт. Може би неговият човешки образ се разхождаше там, потънал в размисъл? Но до оранжерията, която се намираше непосредствено след насипа, пак му препречиха пътя. Сега това беше червеноглавият персийски славей:
	— Ф-ю-юй… — свирна той пронизително и кацна на клена, който растеше край пътя. — Ти си една нахална птица! Летиш тук, като че ли си си у дома.
	— Искаш да кажеш, че оттук започва твоята територия? — сети се професорът.
	— Значи ти знаеш това и все пак се осмеляваш да се вмъкнеш тук? Много мило… — Червените бузи на персийския славей почервеняха още повече, а сивото му тяло почна да се надува.
	Изплашен от вида на птицата, която беше станала двойно по-голяма от него, Попен каза:
	— Извинявай, просто исках да мина оттук за манежа…
	Славеят пак свирна:
	— Ф-ю-юй… Просто? На този свят няма нищо просто, драги. Всеки в разгара на лятото трябва да пази своята територия, в противен случай може да я загуби. Ти нали също имаш гнездо, другарка, деца…
	— Не, аз нямам нито жена, нито деца — веднага отговори професорът. — Семейството иска време, а аз имам толкова много работа.
	— Работа? — опули се славеят. — За каква работа говориш?
	— Аз… — Професорът замълча и плътно затвори човката си. Сети се, че сега той е земеродно рибарче. Каква работа можеше да има в такъв случай?
	Славеят пак го попита:
	— А ти имаш ли си своя територия?
	— Територия? Имам, разбира се. Този университет.
	— Къде по-конкретно? — попита славеят.
	— Хм. Оная лаборатория. Освен това и аудиторията, и къщата ми. Тя е на 40 минути път с автобуса оттук.
	— Не е ли прекалено обширна твоята територия? — промърмори славеят. — Докато ти летиш тук, няма ли опасност някой да я завземе?
	— Не, нищо няма да се случи — отговори Попен, но изведнъж го обзе страх. Пред очите му изплува следната картина: неговата къща, а на вратата е закачена обява „Продава се“. И чужди хора изнасят неговите вещи… След това си представи и лабораторията. Как новоназначеният учен-биолог подрежда там нещата си. След като свършва подреждането, грабва статията му от бюрото и я хвърля в кошчето за боклук…
	Попен направо се разтрепери: нито в дома си, нито в лабораторията той видя своя човешки образ. Може би сега съществува само в образа на птицата, а Попен-човекът просто беше халюцинация?
	— Какво да правя? — неволно промърмори той.
	А славеят веднага каза с нравоучителен тон:
	— Бързо се връщай в своята територия! Сега не е време за празни разходки!
	— Отивам си — въздъхна професорът. Той се върна към пътеката, над която бе летял преди. Не знаеше къде да отиде. Накъдето и да тръгнеше, навсякъде го пъдеха и заплашваха. Той се спусна към насипа. В храстите се разнасяше оглушителното стържене на жетварките. За човешкото ухо звукът, който издава жетварката, действува успокоително, но за Попен сега, в образа на птица, тяхното режещо стържене беше непоносимо.
	„Не издържам повече! Трябва някъде да си почина.“ И той се измъкна от гъсталаците, като полетя нагоре и кацна на един дебел дъбов клон. „Вече се убедих: и с криле не можеш да отидеш там, където искаш.“
	Изведнъж над главата си чу силно чукане. Учуден, Попен погледна нагоре и видя един кълвач, който се спускаше към него по дървото, заобикаляйки го по спирала.
	— Извинявай, но това е моя територия.
	— Пак ли? — Професорът отпусна криле. — Изобщо има ли място, където и аз да мога да отида?
	Кълвачът започна да чука по дървото, без да обръща внимание на професора. Извади изпод кората една буболечка и с удоволствие я глътна. След това отново забеляза Попен:
	— Бързо се махай оттук! — каза той, разрошвайки червения перчем на главата си. — Извинявай, не бих ти държал такъв тон, но все пак ние сме длъжни да пазим собствената си територия заради жените и децата си. Още повече че владенията ми не са толкова големи, колкото на другите кълвачи. Моля те, върви си.
	— Но аз искам само да си почина тук и да поразмисля малко. Няма да сторя нищо нередно.
	— Аз те разбирам, но щом като направя веднъж изключение за една птица, и другите ще започнат да идват и накрая ще се лиша от владенията си — обясни кълвачът.
	{img:kylvachyt_pydi_profesora_ot_dyrvoto.png}
	Професорът примирително каза:
	— Добре де, отивам си, но кажи ми има ли някъде поне едно местенце, където да могат да починат крилете ми?
	Кълвачът се огледа наоколо и каза:
	— Момент… Близо до голямото гинко расте един имел*. Той оплита долните клони на бука. Ние го наричаме дърво на злия дух. Нито една птица не стъпва там, докато не узреят плодовете му през есента. Върви там. Но те предупреждавам, ако излезеш от този имел и на една крачка дори, не отговарям.
	[* Храстовидно растение, паразитиращо по клоните на други дървета — Бел. ред.]
	Кълвачът хвана още една буболечка, за да я отнесе на пиленцата си в гнездото. Професорът се сети, че отдавна искаше да надникне в гнездо на кълвач, и почти тръгна след него, но си спомни за неговия остър като шило клюн и се спря. А и за какво ли му е притрябвало при сегашното положение да наднича в чужди гнезда? Може би за науката ще е по-важно друго изследване — да надникне в своето сърце, в сърцето на земеродното рибарче? Но дори и изследването да е готово, пред кого ли ще направи научното си съобщение?
	„Ех, каква самота!“ — въздъхна професорът, спускайки се най-после към имела, който се беше увил около долните клони на бука. И така, за него нямаше подслон, освен това дяволско растение, мразено от всички птици. Настроението му беше ужасно.
	„Защо, защо?“ — питаше се той, но отговор нямаше… Всеки път, когато духнеше вятър, дървото се залюляваше, а заедно с него се люлееше и тялото на Попен. Недалече от имела той забеляза брезичка, на която беше кацнала сойка. Тя пееше любовна песен.
	„Каква неприятна песен — промърмори професорът. — Но на женската сойка, свила се в клоните на дървото, тази песен сигурно й се струва най-прекрасната в света. Тя с любов гледа своя съпруг и обгръща с крила кафявичките си яйца. Навярно е преизпълнена с щастие, че сега е лято и тя живее сред гъстите клони, където не проникват слънчеви лъчи, че има прекрасен съпруг и скоро в малкото гнезденце ще се зароди нов живот. На дивите животни и птици, които живеят сред суровата природа, е дадено нещо велико — Любов от самата майка-природа. А какво имам аз? Само този мръсен имел!“ Стана му толкова тъжно, че една едра сълза се отрони от очите му и падна върху клоните на дяволското дърво. И в този миг той усети, че дълбоко в душата му се надигат големи огнени пламъци. Сам се учуди на силата на чувствата си. Сега му беше необходим някой, който да може да отговори на този порив на неговата душа.
	— Аз трябва веднага да намеря онова женско рибарче. Искам да я обичам, да свия гнездо, да отгледам деца… — реши той и полетя по посока към блатото, подсвирквайки знаменитата „Ода на радостта“ от Бетховен.
	Точно в този момент женското земеродно рибарче, огряно от слънчевите лъчи, се бе изправило върху своя клон и дебнеше рибите. Сините му криле грееха с метален блясък.
	„Животът ми е безсмислен без тази девойка.“ Професорът се почувствува на върха на щастието, като я видя. Но дочуло песента му, женското рибарче моментално се обърна и зае отбранителна позиция. Гледайки застрашителния вид на своята любима, Попен полетя нагоре, а тя го атакува съвсем като малък реактивен самолет. За да избегне удара, той наведе глава, прелетя под нея, обърна се и завика:
	— Чакай, чакай… Дълбоко се заблуждаваш, аз се върнах, за да те направя щастлива.
	— А какво означаваше онази песен? Помислих, че ме предизвикваш с нея на двубой.
	— Не, съвсем не. Това беше любовна песен, посветена на тебе. Не я ли разбра?
	— Ами, ти искаш да ме измамиш — изчурулика тя игриво. — Примамва те моето блато. Само това долових в тона на песента ти.
	— Не искам да ти го отнемам, а искам да живея заедно с теб!… — сериозно отвърна професорът.
	— Да, разбира се, а после ще ме прогониш и сам ще се настаниш тук. Какво друго би могло да се очаква от птица, отгледана от хората. — Женското рибарче се разгневяваше все повече и повече.
	— Да, наистина искам да се настаня, но не само в блатото, а и в твоето сърце.
	— Не ти вярвам — веднага отговори тя. — Ако беше намерил друго хубаво блато, никога не би се върнал тук.
	— За мен не съществува никакво друго блато. Страхувам се, че не ме разбираш.
	Тя не отговори. В същия миг песента на щурците стихна. Не се чуваха и звуците на тромпета, които доскоро долитаха откъм столовата. Като че ли целият свят се заслуша в трептенията на сърцата на двете птички. Изведнъж женското рибарче литна над водата и се скри сред зелените тръстики, но преди това се обърна и погледна професора.
	„И така… Трудно е да се разбере една жена — промърмори Попен. — Какво означава това? Че не ме харесва ли?“ В същия миг се сети, че жените, когато искат да привлекат вниманието на някой мъж, бягат от него… и полетя към тръстиките. Когато долетя до тях, той видя, че женското рибарче, разпервайки разноцветната си опашка, се издига нагоре и литва към насипа. Там се скри между цветята. Без да мисли много, Попен се спусна след нея, но в същия момент крачето му се закачи в един бръшлянов клон. Той се задърпа с всички сили, но не можа да се освободи. И тогава съвсем наблизо чу весел смях. Това беше тя. От цветята се показа нейното сияещо личице. Попен почувствува, че го обгръща странна топлота. Тя кацна върху клона и умело действувайки с дългия си клюн, освободи крака на професора, после отново се стрелна към блатото. Той падна на мократа земя, но веднага се съвзе и полетя след нея. От гърдите му неволно се изтръгна предишната песен. Женското рибарче, което летеше напред, спря да маха с криле, увисна във въздуха и се обърна към него.
	— Няма ли да престанеш с тази песен?
	— В момента не мога да не пея и мисля, че най-добре пея точно тази песен.
	Той се изравни с нея.
	— Моля те, изпей нещо друго. Когато слушам тази песен, ми иде да клъвна някого по главата.
	— Но това е световноизвестен музикален шедьовър на Бетховен — каза Попен с безпокойство поглеждайки насочения към него клюн.
	— Какво? Бетховен? Не искам да чувам песни, съчинени от други птици! Искам да чуя твоя песен. Ако изпееш песен, която да плени сърцето ми, ще ти повярвам. Ела да кацнем ей там и да ми попееш. — Тя посочи с клюна си падналия дъб.
	Двамата полетяха по права линия и се спуснаха към дъба. Когато бе еднодневка, професорът кацаше точно тук и си мислеше за краткотрайността на живота. Но сега настроението му беше съвсем друго. Той стоеше и гледаше повърхността на водата с едничката мисъл: какво да изпее?
	— Какво правиш? — До отражението си във водата той видя още едно. — Риба ли видя? — попита го тя.
	— Не, няма никаква риба. Мисля си каква песен да ти изпея — поклати глава професорът.
	— Хайде, слушам те. — Женското рибарче го погледна сериозно.
	Момент. — Той погледна към небето. — Ей сега, сигурно тази ще ти хареса:
P>
	О, малка птица,
	на земеродните рибарчета си родственица,
	а твоето название научно
	Alcedo athis bengalisis
	слуха ми гали звучно.
	Ти обитаваш тихия лазур на езерата.
	Обикнах те, щом те видях —
	от гордата опашчица чак до крилцата.*
	[* Стиховете в книгата са преведени от А. Александрова — Бел. ред.]
P$
	Когато стигна до това място, женското рибарче се намръщи:
	— Странна песен…
	— Така ли? — Професорът унило я погледна.
	— Изтръпнах цялата, докато я слушах. Това не е любовна песен, която едно мъжко земеродно рибарче трябва да пее на женското. И стига си ме наричал с тези странни имена. Изпей нещо по-романтично.
	Очите на професора станаха кръгли от притеснение. Той с мъка отговори:
	— Ще се опитам. — И изпя следната песен:
P>
	Ти клъвна ме, когато срещнах те за първи път
	по воля на съдбата — не отричам!
	Съдба бе — срещнах те за втори път
	и ето че съдбовно те обичам!
P$
	— Почакай малко — прекъсна женското рибарче песента му. — Някак си звучи странно.
	— Пак ли? Мисля, че тази песен е хубава…
	— Има много излишни неща, които въобще не разбирам.
	— Какво да правя? — усмихна се тъжно професорът. — Моят музикален талант се ограничава сигурно само с умението да слушам. Не ми се удава пеенето.
	— Не е вярно. Не можеш, понеже пееш с думи — каза тя с тон, сякаш правеше откритие.
	— Но ако няма думи, как ще разбереш моята песен? — учуди се Попен.
	— Ще я разбера. Когато листото пада върху тревата, рибата пляска във водата, а вятърът духа в гората, всички те имат свой звук и аз ги разбирам.
	— Но не трябва ли песента да има думи?
	— Не, не трябва. Моля те, пей и не изпълнявай чужди песни. Изпей ми песен без думи, която ще идва от дълбочината на твоето сърце.
	— Добре — отговори унило професорът. — Но да не съжаляваш после. — Той махна с крило — каквото ще да става, — прокашля се няколко пъти, напрегна гласните си струни и изведнъж: „Какво е това?“ — учуди се сам на себе си. От устата му се изляха прекрасни звуци, чисти като камбанен звън. Мелодия, която дори Бетховен не би могъл да напише с ноти.
	— Сега е прекрасно — въздъхна женското рибарче и затвори очи. — Най-после ти изпя истинска песен за мен — земеродното рибарче. Извинявай, че ти се сърдех така преди. Ти си израснал сред хората, затова в началото не можеше да пееш добре, но сега…
	Професорът от своя страна също беше много учуден. Имаше чувството, че в гърлото му е монтиран магнетофон със запис на птиче чуруликане. А любимата му изведнъж опря главичка на неговото рамо и замечтано прошепна:
	— Струва ми се, че съм в топло гнездо и сънувам прекрасен сън.
	— И аз имам същото чувство — отвърна Попен. — Като че ли лежа върху пухен дюшек…
	— Дюшек?… — повдигна главичка птичката.
	— Да, когато живеех при хората, спях върху предмет, който се нарича така.
	— А-а, така ли? Сигурно много са се грижили там за тебе? — Тя отново сгуши главичката си на рамото на професора. — Но отсега нататък аз ще се грижа за тебе.
	— Много се радвам — отвърна професорът.
	— А ти защо избяга от мястото, където толкова добре са се отнасяли с тебе? — продължи тя.
	— Това е съдба — каза Попен, за да бъде кратък. И поясни: — Всичко, което не можем да разберем, го обясняваме така.
	Ако й беше казал тези думи преди малко, неговата подозрителна приятелка може би щеше да го обвини в лъжа и да го изгони. Но очевидно на нея й беше дотегнал моминският живот и тя не се задълбочи в проучването на този въпрос. Довери се на своя голям, но не съвсем сигурен рицар и потъна в сладък сън. Тананикайки тихичко, професорът разресваше с клюн ароматно ухаещите й пера. Имаше чувството, че на тази земя няма никой друг, освен тях двамата. Той разпери леко криле и я прегърна. Колко време бе изминало така, не можеше да каже. Двамата се бяха унесли в сладка дрямка. Сърцата им туптяха ведно и нямаше нужда нито от песни, нито от думи…
	Но не след дълго тя прекъсна сладкия им сън и каза решително:
	— Сега трябва да направим гнездо!
	— Гнездо? Мислех, че чак толкова не ни е необходимо — отговори професорът недоволно.
	— Как така? Лятото е късо и ние не бива да живеем само с мечтите — сгълча го тя. — А и за децата ще трябва гнездо през есента.
	— Деца? Какви деца? — стресна се професорът. — Ти досега нищо не ми спомена за деца.
	— Не, но като построим гнездо, аз ще снеса яйца…
	— Наистина ли? — Той усети как някаква топлина се разлива по цялото му тяло. — Ще направя! Ще направя най-голямото гнездо в света!
	— Мисля, че нямаме нужда от много голямо гнездо — поде тя. — Ще бъдем щастливи и в малко…
	— Не, не бива — отвърна Попен. — Квартирата е жизнен въпрос за нас. Най-голямото гнездо в света се строи от австралийската беседкова птица*. То има диаметър 3,6 метра. Аз имам намерение да построя гнездо по-голямо от това — съобщи той жизнерадостно. — Веднага отивам да потърся слама.
	[* Беседковата птица на дължина достига 23–25 см. Съществуват около 18 вида, живеещи в Австралия, Нова Гвинея и прилежащите острови. — Бел. ред.]
	Той вече се готвеше да литне, но женското рибарче го дръпна за опашката:
	— Почакай!
	— Какво има?
	— Къде и какво гнездо мислиш да правиш?
	— Мисля да го направя върху клоните на този дъб. Искам да бъде голямо и удобно с формата на дзабу-тон*.
	[* Плоска японска възглавница за седене на пода. — Бел. ред.]
	Женското рибарче го погледна учудено и каза:
	— Ти наистина си много странна птица.
	Попен не можа веднага да проумее смисъла на думите й, но изведнъж се сети, че земеродните рибарчета издълбават в насипите край езерата или блатата дупки и там си правят гнездата.
	— Ха-ха-ха — засмя се той, за да скрие смущението си. — Аз се пошегувах. И така, къде ще правим дупката?
	Като чу това, тя успокоено въздъхна:
	— Аз отдавна съм определила мястото. Още докато живеех тук самичка, си мислех само за това.
	— Извинявай — каза Попен, без да знае сам защо се извинява.
	— Ей там — посочи тя с дългия си красив клюн високия насип, който се намираше откъм западната страна на блатото.
	Малко преди насипа се простираха бамбукови гъсталаци. Те щяха да бъдат добро прикритие за гнездото.
	— Да, мястото е хубаво — кимна Попен. — А и виждам пред него удобен клон за риболов. Бързо да донесем лопатите. — И изведнъж пак се сети, че не са необходими. — Какви ги говоря, тук лопати не са нужни, ще дълбаем с клюновете. Да вървим!
	Двамата напуснаха дъба, насочиха се по права линия към насипа и кацнаха край глинестата му стена.
	— Най-напред трябва да преценим на каква височина да го построим — каза тя.
	— Точно така! — можа само това да отговори професорът, който нищо не разбираше от гнезда.
	— Трябва да е на такава височина, че да не го залива водата, ако блатото се разлее, а и да не се срутва пръстта.
	— Може би ще е по-добре точно по средата на насипа — каза Попен и изведнъж се сети: — По-добре да го направим малко по-надолу от средата.
	— Защо? — тя не разбираше.
	— Понеже студентите, когато наблюдават гнездата на земеродните рибарчета, винаги изравят дупки отгоре в стените на гнездата. Ако го направим по-ниско, няма да могат. Нали няма да ни е приятно, ако тези типове ни надзъртат в гнездото?
	Сега тя го гледаше с уважение.
	— Личи си, че си бил отгледан при хората. Аз не бих предвидила подобно нещо.
	— Всичко зависи от опита — самодоволно отговори професорът. „Опитът е най-добрият учител“, казвал и Карлайл* навремето, като добавял, че „понякога цената на обучението е доста скъпа“. Хайде да копаем на това място!
	[* _Томас Карлайл_ (1795–1881) — английски публицист, философ и историк. — Бел. ред.]
	Той започна да кълве насипа, но прочете в погледа й съмнение.
	— Като чукаш така, дори и за няколко дни няма да изкопаеш никаква дупка. Трябва да се удря с всички сили.
	— А? Така ли? — каза професорът и си помисли: „Сигурно ще бъде нещо ужасно.“
	Спомни си как веднъж по главата го бе ударила волейболна топка и дори този лек удар бе предизвикал сътресение на мозъка му. „А сега какво ли ще стане, като почна да дълбая този насип, който и от пръв поглед си личи, че е твърд като камък.“ Попен реши: „Това ще бъде изпитание, което ще покаже силата на любовта ми към нея. Колкото по-ожесточено и силно удрям насипа, толкова по-силна ще бъде любовта ми към нея!“
	„Започвам!!“ — каза енергично сам на себе си Попен и излетя над насипа. Отдалечи се на значително разстояние, после се обърна и вдигнал нагоре клюн, се понесе със страшна сила към стената. Бам! От очите му излетяха свитки, но за щастие не получи сътресение на мозъка. Когато се съвзе, видя, че в насипа е останала следа от този знаменит удар.
	— Така, продължавай в този дух — дочу той зад гърба си нейното гласче. — А сега е мой ред.
	Тя се засили и се заби в насипа като ракета. Бам! В момента, в който нейният изящен клюн се удари о стената, професорът неволно притвори очи, а когато ги отвори, видя, че от стената се бе отчупило огромно парче.
	— Сега аз — каза той по-скоро на себе си, отколкото на своята приятелка.
	Прицели се и със затворени очи заудря с всички сили: Бам, бам, бам! Отново изхвръкнаха искри от очите му. Когато ги отвори, те вече гледаха на две различни посоки. Видя как любимата му се устреми към насипа.
	„О, господи! Отново е мой ред!“ Попен разтърси глава и атакува стената: Бам! „Във всички случаи семейството е голямо главоболие“ — помисли си той, като гледаше как антрето на тяхната къща става все по-широко. Той не можеше да проумее защо слабите земеродни рибарчета правят гнездата си по начин, който подхождаше повече на кълвача.
	Бам! „Ако продължавам по този начин, накрая ще загина! От ударите ще падна във водата и без съмнение ще се върна към рибешкия си начин на живот“ — отчаяно си помисли Попен. Но веднага се съвзе и си каза: „Я, я погледни! Толкова е слаба и крехка моята любима, а също удря, но не хленчи, а енергично дълбае.“ Обзе го срам.
	— Писта-а-а! — извика той и със страшна сила заби клюна си в стената. Ударът беше толкова силен, че върхът на клюна му се изпоти, а дупката се увеличи значително.
	— Достатъчно — дочу той нежното й гласче.
	Тя го гледаше от дупката и се усмихваше.
	— Сега вече можем да почнем да разширяваме отвътре. Ела, тук е толкова прохладно и удобно.
	Професорът с облекчение въздъхна и влезе във все още плитката дупка. Когато погледна клюна на женското рибарче, забеляза, че целият е полепен с червена глина.
	— Извинявай! — с въздишка каза той. — Тази тежка работа трябваше да свърша само аз. — И започна грижливо да почиства клюна й.
	— А, няма нищо — каза тя. — Когато няма трудности, щастието не се цени.
	— Вярно е — отвърна професорът. Той се огледа: дупката беше с формата на яйце и голяма точно колкото тялото му.
	След като си отпочинаха малко, тя предложи:
	— Да продължим.
	— Добре. — Професорът беше учуден откъде ли се вземаше тази сила и енергия в нейното тяло, а тя продължи:
	— Ти изглеждаш малко уморен, мили, затова аз ще дълбая, а ти само изхвърляй навън пръстта.
	— Добре — веднага се съгласи Попен, като гледаше как малката й главичка се движи в тъмното и дълбае земята. Под него започна да се натрупва изровената пръст. Той я придвижваше между краката си с дебелия си клюн и я изтласкваше навън, като едновременно с това наблюдаваше как тя строи гнездото. А тя удължи дупката малко нагоре. От двете страни на прохода направи и дренажни отвори, за да изтича водата. Професорът учудено гледаше тази малка птичка, надарена от самата природа с толкова мъдрост. Дупката растеше, скоро стана около метър дълбока. На Попен взе да му става трудно да поема и да изхвърля пръстта. Но женското рибарче се зае с разширяването на тунела.
	— Виж! Тук ще бъде нашата стаичка — дочу в тъмнината нейния глас.
	— Идвам да те сменя — грижовно викна професорът.
	— Благодаря — уморено въздъхна тя. — Само те моля да не я разширяваш много. В нея трябва да се побираме само ние двамата, иначе ще влизат невестулки и други наши врагове.
	— Да, да, разбира се — каза професорът и въздъхна. Къде ли се бе дянал предишният му ентусиазъм? После отиде да я смени.
	— Когато всичко бъде готово, ще поръсим пода с различни рибешки кости, за да бъде по-уютно — каза тя. — А докато почивам, ще хвана една риба. Ако си огладнял, мога и на теб да донеса.
	— Не, не съм гладен — бързо отговори Попен. Сети се за страшния лобан, който живееше на дъното на блатото, и се изплаши да не би той да глътне неговата любима.
	— Гледай да не се преумориш — извика тя и излетя навън.
	— Ще се понапъна още малко — промърмори професорът и започна да разширява дупката. В сравнение с дълбаенето отвън в стената тази работа му се стори направо удоволствие. Земята беше черна, мека, така че Попен можеше да удря съвсем леко. Той изравни пода, стените, откъсна корените на тревите, които висяха от тавана, но скоро и тази лека на пръв поглед работа почна да го уморява.
	„Останалото ще довършим двамата“ — помисли той и реши да почине малко. Искаше му се да легне и да помечтае. Изведнъж почувствува, че го обзема сладка дрямка, и му се присъни: красивото синьо рибарче е вече негова жена. Тя храни техните пиленца, които удивително приличат на него. Те пляскат с малките си крилца и писукайки „пи-пи-пи“, вземат храна от клюна на майка си. А тя ги храни с кюфтета от раци и мариновани зеленчуци… Но изведнъж сладкият му сън се превърна в кошмар. Майката бе отишла за храна, когато през дупката надникна невестулка. Святкащите й очи се приближаваха все по-близо до малките топчици. Пиленцата се сгушиха, скупчиха се едно до друго и притаиха дъх. А невестулката ги оглеждаше, облизвайки се. От устата й надничаха ужасни зъби…
	— Опасност!!! — завика професорът и едновременно с това на входа на дупката се раздаде нейният крясък…
	Тук сънят се прекъсна. Попен неволно скочи и забърза към изхода. Погледна нагоре и… страшният удар на нечий клюн едва не го захвърли във водата. Успя да се задържи на ръба на дупката. Бързо погледна нагоре и видя любимите очи, изпълнени с ненавист. В следващия миг усети поредния ужасен удар.
	— Чакай! Какво става? Защо ме кълвеш?
	Без да отговори, тя насочи клюна си отново към главата му.
	— Помощ! — завика Попен, като неволно скри глава в дупката.
	С какво беше предизвикал нейната ненавист? Не беше ли това остатък от предишната й ненавист към него?
	— Кажи ми, какво съм сторил? — подаде той уплашено главата си навън. До ушите му долетя нейният глас:
	— Как можа да сториш това?
	— Какво съм направил? Това, че като работих, заспах?
	— Не се преструвай, че не разбираш! Как можа да постъпиш така с най-скъпото за мен същество?!
	Като чу това, душата на професора потъна в мрак по-страшен и от този в тяхната дупка. Той нищо не разбираше.
	„Сигурно е имала някой, когото е обичала повече от мен. Сега той се е върнал и аз им преча, а тя без съмнение иска да ме изгони. Каква непостоянна жена!!“
	Най-после и Попен се разгневи:
	— Хей, ти! — той си подаде главата от дупката. — По-рано беше по-ласкава с мен! — В същия миг той получи ужасен удар по темето. Този удар беше по-жесток от всички предишни удари. Краката му се откъснаха от гнездото и той полетя към водата. В същия миг видя отражението си във водната повърхност. И нададе вик:
	— А-а-а!!!
	Във въздуха се преобръщаше и летеше към водата една невестулка…
	{img:popen_se_prevryshta_v_nevestulka.png}

>	IV глава

	„Какво е това? Мислех вече, че ще заживея щастливо и…“ Професорът се сниши във високата трева, растяща край насипа, и заприглажда с език козината си, която беше вир-вода. „Прокълнат съм от съдбата, как можах да се превърна в невестулка. Та нали от нея най-много се боят земеродните рибарчета!“
	Но най-досадното беше това, че сега съществото, което истински го обичаше и му се доверяваше, го мразеше. Идеше му да скръцне със зъби от яд.
	„Поне женското рибарче да беше разбрало, че не съм ужасната невестулка, че дори и да съм приел образа й, си оставам непроменен. Ще запея песента, която й пях преди — реши Попен. — Тя ще разбере, ще престане да се бои от мен и както и преди ще заживеем задружно и щастливо.“
	Той подаде главата си над тревите, обърна се към насипа и се опита да зачурулика, но спря… Гласът му съвсем не приличаше на звъна на камбанка, а беше истински крясък на невестулка. Попен поклати глава. „Край! Трябва да я забравя.“ И се сгуши в тревата, за да размисли още веднъж върху съдбата, която го бе сполетяла.
	От мястото, където се намираше сега, се виждаше пътеката, над която бе летял като еднодневка. Спря погледа си върху отсрещния бряг, гъсто обрасъл с аралии.
	„Когато се превърнах в еднодневка и погледнах назад, видях истинския си човешки образ, а след това паднах от дъба във водата и се превърнах в риба.“ Погледът на Попен пробяга от дъба към водната повърхност, а после се премести към тръстиките, където беше говорил с жабите.
	„Еднодневка, риба, земеродно рибарче, невестулка. — Професорът няколко пъти проследи реда на своите превъплъщения. — Това не е никаква случайност.“ Отново усети острите зъби на невестулката, които преди малко се бяха впили в рамото му…
	„Разбрах! — подскокна удивен той. — Всеки път, когато съм бил изяждан от някое животно, съм се превръщал в него и ето че от земеродно рибарче аз съм вече невестулка…“
	Всичко това беше свързано с борбата за съществуване между животните, живеещи край блатото. Сега и той самият беше вътре в този омагьосан кръг, който се наричаше „верига на изяждането“.
	„Сега вече мога да довърша моята статия — въздъхна Попен. — Но поне всичко да беше свършило до земеродното рибарче. Тогава нямаше да трябва да страда любимото ми същество.“
	Професорът погледна към гнездото, сякаш се сбогуваше с отминалия щастлив живот. Рохкавата пръст, която той беше изхвърлил от дупката, стоеше на купчинка край блатото. Тъмният й цвят усилваше тъгата в неговото сърце.
	„Тя навярно се е скрила някъде и очаква да отмине опасността. Ако не бях направил отвора толкова голям, щяхме да избегнем нападението на невестулката — въздъхна Попен. — Но въпреки всичко аз съм човек, само душата ми преминава в различни видове животни. Би трябвало отново да се превърна в човек и да продължа своето човешко съществуване, но как да стане това? Има само един-единствен начин — да бъда погълнат от човек. И тоя човек непременно трябва да бъде някогашният професор Попен. Но дали съществува в действителност още един професор Попен? — упорито размишляваше умната невестулка, докато с лека и грациозна походка се спускаше към блатото. — Най-краткият път, за да стана отново човек, е да бъда изяден от животно, с което се хранят хората.“
	Професорът заобиколи падналия дъб и тръгна по пътя, водещ на юг. Когато минаваше край голямото гинко, той се спря, дочул гласа на сойката:
	— Ей, ей…
	— Аз съм, аз съм, предишното странно земеродно рибарче… Чуваш ли ме? — извика професорът радостен, че отново среща сойката, и опря предните си лапи на дебелия ствол на дървото.
	Но вместо отговор отгоре право върху главата му падна един зелен плод. Попен въздъхна и тръгна по пътеката, над която беше летял, когато бе земеродно рибарче. Доближи градинката край лабораторията, изправи се до дървото и погледна отдалече към прозореца на своята стая. Той, както винаги, беше широко отворен. Съседният прозорец в стаята на Хачиска бе плътно затворен, като счупеното стъкло беше залепено със скоч. Когато беше земеродно рибарче, той можеше високо от небето да вижда всичко, което става в стаята му. Сега като невестулка вече му бе невъзможно.
	„Ако случайно…“ — в душата му трепна надежда.
	Той се промъкна в градинката и бързо като вятър, криейки се в сянката на дърветата, побягна към лабораторията. За по-сигурно постоянно обръщаше глава и се оглеждаше на всички страни. От третия етаж на съседния факултет се чуваха гласове — там имаше лекции, а наоколо бе тихо и не се мяркаше жива душа. Невестулката предпазливо се доближи до входната врата. По-рано тя беше плътно затворена, а сега едва-едва открехната. Сърцето й лудо заби.
	Може би търсеният от нея Попен се е върнал? Тя се шмугна през вратата в коридора. На първия етаж край стените бяха наредени полици с потънали в прах експонати. Няма да е приятно, ако Хачиска го свари тук. Попен постоя малко ослушвайки се и реши да се качи на втория етаж по резервната стълба, която беше в дъното на коридора. Професорите биолози, които работеха тук, заедно с него бяха петима и обикновено използуваха централното стълбище, но сега, преди началото на лятната ваканция, в лабораторията бяха останали само Попен и Хачиска. Въпреки това невестулката реши да не рискува. Като избягваше да среща стъклените очи на животните, тя притича по тихия коридор и се заизкачва по стълбите. Когато стигна на втория етаж, предпазливо проточи шия и погледна към своята стая. Всички други стаи бяха плътно затворени, дори от кабинета на Хачиска не се дочуваше хрипливата му кашлица. Превърнатият в невестулка професор се осмели и се затича към своя кабинет. Когато спря пред него, се изправи на задни лапи и поиска да отвори вратата, но забеляза бяла хартийка, залепена над дръжката:
C>
	„ПРОФЕСОР ПОПЕН Е В СТОЛОВАТА“
C$
	Днес, когато отиваше да обядва, бе оставил тази бележка на вратата, в случай че някой го потърси.
	„Още не се е върнал — каза си той унило. — А може би няма друг Попен освен мен? Това, че входната врата беше отворена, означава само, че Хачиска я е оставил отворена. Може би ще е по-добре да престана да се надявам.“ Обърна се да си тръгне, но в стаята изведнъж се разнесе телефонен звън. Невестулката със страшна бързина се скри зад ъгъла на коридора. Но вратата на лабораторията си остана затворена. Телефонът отначало иззвъня дванадесет пъти, после осем и спря.
	„Може би ме търсят от списанието… — помисли си професорът. — Ако имах ключ, щях да вляза в лабораторията и да завърша статията, но сега — махна отчаяно с лапа. — Сега за мен има само една възможност — да бъда изяден от някакво животно и да се превърна отначало в него, а после в човек…“ Той бързо мина по коридора и през полуоткрехнатата врата излезе навън.
	От всички страни долитаха бдящите зорко над владенията си гласове на кълвача, славея, сойката. Професорът отново се върна на горската пътечка и започна да мисли от кого е най-добре да бъде изяден.
	— Реших! Трябва да бъда изяден от кон — почти с радост извика той и бързо се спусна по пътя, който водеше към конюшните на факултета по конен спорт. Долу под хълма се виждаше червеният ламаринен покрив на сградата на самия факултет. Отляво имаше басейн, където къпеха конете. Следобедните занятия вероятно още не бяха започнали и затова не се мяркаха никакви студенти. Попен се отклони от пътя и през храсталаците се насочи към конюшните. Вратите бяха отворени и отвътре се носеше спарен въздух и миризма на коне и слама. Той се огледа и на няколко скока стигна до вратата. За щастие вътре нямаше нито студенти, нито прислужници. Само десетина коня безучастно хрупаха сено. Попен се изправи в средата на конюшнята. Конете изпръхтяха, като съзряха червеникаво-кафявата невестулка, и затропаха с копита.
	— Ш-т, ш-т… — Попен допря лапа до устата си, за да укроти конете. — Успокойте се, аз нищо няма да ви сторя…
	— Тогава за какво си дошла? — изпръхтя един дорест кон, който заничаше зад една греда. Пред този кон имаше надпис „Железен шлем“. Това беше най-добрият кон за езда с препятствия, за него казваха, че няма равен на себе си. — Тук няма мишки, за какво си дошла тогава?
	— Не търся мишки — отвърна Попен-невестулката. — Имам една молба: изяжте ме!
	Като чуха това, конете започнаха да се смеят и цялата конюшня заехтя.
	— Моля ви, по-тихо — уплашено се огледа професорът. — Говоря ви съвсем сериозно.
	— Но ние не ядем нищо друго, освен трева — обади се бялата кобила на име Вишня.
	— Знам това — отвърна й невестулката, — но ако вие не ми помогнете сега, цялата ми надежда пропада.
	— Надежда за какво? — отново попита Вишня.
	Професорът се доближи до бокса с надпис „Сутрешен вятър“. Там стоеше стар кон от австралийска ловна порода. Той беше толкова чер, сякаш бе намазан с катран. Попен се сети, че именно този кон беше прославил името на университета „Аралия“, но че сега вече е сигурно на двадесет и две години. В сравнение с възрастта на хората това означаваше много повече от шестдесет. Ясно бе, че той повече нямаше да бъде използуван като състезателен кон. И че прекарваше по-голямата част от времето си в конюшнята в размисли за миналата си слава. Само понякога може би участвуваше в тренировките на начинаещите.
	„Според мен този кон е най-подходящият… — помисли си Попен. — Остарелите коне обикновено ги предават в кланицата за месо. И много скоро той ще бъде изяден от хората.“
	— Искам да стана човек — обърна се професорът към него.
	Отново гръмна смях.
	— Ако всичко, което ние изяждаме, се превръща в хора, то и хилядите сламки, които изяждаме всеки ден, щяха да се превърнат в хора — затресе се от смях конят на име Ураган.
	— Точно така — сериозно отговори Попен. — Ето защо хората са тъй многобройни. — И обръщайки се към Сутрешен вятър, каза тъжно: — Аз сега се намирам в изключителни биологични условия, но всъщност, колкото и да ви обяснявам, вие няма да разберете. Моля ви, изяжте ме!
	— С други думи, ти искаш да умреш? — попита Сутрешен вятър и протегна над гредата дългата си шия.
	— Да, за известно време…
	Другите коне отново се разсмяха, но Сутрешен вятър им се скара строго:
	— Ей, вие, не се надсмивайте над този нещастник! На всеки животът престава да му е мил, ако нещата не стават тъй, както той ги желае.
	— При мен е точно обратното — искам да умра, за да вървят при мен нещата така, както аз ги искам.
	Сутрешен вятър наостри уши:
	— Искаш да кажеш, че след като умреш, ще се превърнеш в човек?
	— Да, точно така.
	Конят, който беше епоха в конната езда, бе успял да го разбере. Професорът го погледна с уважение.
	— Сигурен ли си, че като умреш, ще станеш човек?
	— Да, сигурен съм!
	— И след като станеш човек, мислиш ли, че ще бъдеш по-щастлив, отколкото си като невестулка? Аз съм носил най-различни хора върху гърба си и разбрах, че всички имат свои мъки и свои страдания. Усещах това през седлото.
	— Вярно, в човешкия живот има не само удоволствия — кимна професорът, — но все пак по-добре е да си човек, отколкото невестулка.
	— Ти какво мислиш, че човекът е по-щастлив от невестулката ли? — попита конят. — Та нали той, ако не използуваше нашите конски крака, не би могъл дори и да се придвижва бързо. Мисля, че е по-хубаво да си останеш такова животинче, каквото си сега.
	Професорът се убеди, че няма смисъл да спори:
	— Всъщност сте прав, но има моменти, когато вече не мога да се понасям като невестулка.
	— Какви са тези моменти? — попита конят.
	— Аз бях обикнал една птица и…
	Конете отново не се сдържаха и избухнаха в смях.
	— Това наистина е сериозен проблем — каза Сутрешен вятър с важен тон. — Но може би ти е известно, че ние сме тревопасни животни и не бихме могли да изядем една невестулка.
	— Моля ви, нека един от вас да направи това! — Професорът беше събрал двете си покрити с мека козина лапи като при молитва.
	— Някак си ние странно нямаме вкус към такива неща. Как да изядем едно същество от плът и обрасло с козина? Я по-добре помоли кучето на пазача!
	— Не, не бива куче — твърдо заяви Попен. — Може свиня или крава, но тук наблизо няма такива.
	Тогава Сутрешен вятър се обърна към другите коне:
	— Има ли някой сред вас, който би се наел да свърши тази работа?
	— Все пак ви моля — прекъсна го Попен — вие да направите това. Тогава в най-скоро време ще стана човек.
	— Защо? — попита конят.
	— М-м-м, защото сякаш вие ме разбирате най-добре.
	— Щом като с така, ще ти помогна, въпреки че никак не съм разположен към такъв вид ястие.
	— Благодаря ви — учтиво се поклони професорът, а конят продължи:
	— Аз имам от своя страна една молба към теб.
	— Да, кажете. Каквото мога, ще направя.
	— Всъщност какво представлява нашият живот? Или сме затворени в обора, или сме на тренировка на манежа. А така ни се иска свободно да потичаме из полята и горите. Аз съм вече стар и последната ми мечта е да потичам на воля из неоградено с нищо пространство. Искам и моите другари поне веднъж да почувствуват какво е свобода. Моля ти се, махни тези преградни греди, отвори вратата и ни пусни навън!
	Като чуха това, и другите коне започнаха да цвилят.
	— Добре, ще ви помогна — каза професорът, — но и вие не забравяйте обещанието си.
	Той изтича в ъгъла, където се търкаляше един сърп, сряза с него юздите, а после почна да вдига и гредите. Конете, които с нетърпение чакаха това, един след друг волно заизхвръкваха навън.
	— Нещо става в конюшнята… — чуха се гласовете на студентите и на пазача.
	— По-бързо! — завика Сутрешен вятър, като нетърпеливо затропа с копита.
	Професорът вдигна и неговата преграда, вкопчи се в юздите му и скочи върху черния лъскав гръб. Чаткайки с копита, Сутрешен вятър препусна след другите коне.
	— Елате насам! — завика един от студентите. Той беше успял да обуе само единия си ботуш. — Конете са организирали групово бягство!
	Един след друг студентите и пазачите дотичаха в конюшнята:
	— Какво зяпате, бързайте, трябва нещо да направим, за да ги спрем!
	Студентите грабнаха ласата, камшиците и хукнаха към манежа, но не можаха нищо друго да направят, освен да гледат след отдалечаващите се коне.
	— Но какво е това? — учуди се един от студентите. — Вижте, на гърба на онзи кон има невестулка, сигурно тя ги е пуснала.
	— Какво, невестулка ли? — Всички се загледаха натам, накъдето сочеше студентът, но конете вече се бяха скрили в облаци от прах.
	— Нищо не се вижда. Ти самият си забравил да затвориш добре обора, а сега искаш да се оправдаеш с някаква си невестулка!
	— Не се шегувам. — Студентът почервеня целият.
	— Успокойте се, всичко ще се уреди — вдигна ръка един по-възрастен жокей.
	През това време конете се бяха насочили към живия плет.
	Железен шлем, който беше начело, извика:
	— Край на тренировките! Сега ще прескоча плета! — И като напрегна мощното си тяло, прескочи оградата и се отправи към гората. Другите коне един след друг го последваха. Студентите, не вярвайки на очите си, гледаха това чудо:
	— Я виж ти! На състезания и по-ниски препятствия не успяват да преодолеят, а сега с каква лекота прескочиха живия плет.
	Обезпокоен, старият жокей скочи и завика:
	— Ей, какво стоите? Тичайте след тях!
	— Но нали сам казваше да не се тревожим?
	— Не виждате ли, че изскочиха от манежа, а това вече не е шега. Вземайте бързо велосипедите и да ги гоним!
	В същото време Сутрешен вятър, окуражен от успешните скокове на другарите си, започна също да се засилва. Вкопчил се здраво в гривата му, Попен го запита:
	— Дали ще успееш?
	Но Сутрешен вятър вече бе прескочил живия плет и догонваше своите другари, които съвсем като стадо мустанги се юрнаха към гората. Скоро пътят свърши и те излязоха на стръмния склон, под който се намираше площадката за бейзбол*. Пред очите на Попен се мятаха изпотените гърбове на конете и развяващите им се гриви.
	[* Вид игра с топка, при която участвуват два отбора от по 9 души. Твърдата топка се отбива със специална тояжка. — Бел. ред.]
	— Чувствувам се прекрасно, също както едно време — изви глава старият кон и с още по-голяма енергия се устреми напред, като изпревари всички. Те вече препускаха по асфалтовия път, край площадката за бейзбол. Пред очите на професора като в калейдоскоп прелитаха гори, къщи…
	— Внимавайте! — завика Попен, като подскачаше върху гърба на коня.
	Но животното сякаш се беше върнало към времето на своя триумф, когато бе печелило безброй награди. Не обърна никакво внимание на думите на невестулката, а препускаше по-бързо и по-бързо.
	— Ей, спрете тези коне! — се чуваха изплашените гласове на студентите и жокеите.
	— Нима можете да попречите на най-голямото ни надбягване! — завика Сутрешен вятър, рязко завивайки към спортната зала. Стъклата и прозорците й звънтяха като при земетресение. Като погледна напред, Попен забеляза, че към него със страшна скорост се приближава оградата.
	— Недей! Спри — закрещя Попен. — Не виждаш ли оградата?! — Но конят препускаше като луд. Само след миг той я прескочи.
	— Пред нас е последното препятствие! — провикна се той и се насочи право към стъклената врата на канцеларията.
	Попен нямаше вече време да слезе, само затвори очи и захлупи лицето си в развяващата се грива. Представи си как счупените стъкла се посипват върху тялото му. А в ушите му като в кошмарен сън чаткаха ударите на копитата.
	Чат, чат, чат. Той усети как тялото му плавно полита във въздуха. Заедно с коня той връхлетя през отворения прозорец на канцеларията. Чу паническите викове на чиновниците, които се намираха в стаята. Сутрешен вятър леко прескочи канапето в средата на стаята и излезе през широко отворената врата в коридора, който водеше към лекционната зала.
	— Наближаваме финала! — изцвили конят, изскочи от коридора и след малко се спря пред аудитория №6. От прозорците се показаха учудените лица на студентите, които бяха там. Другите коне един след друг се събраха около Сутрешен вятър. А откъм коридора вече тичаха с ласа в ръце хората от факултета по конен спорт. Попен тихичко се плъзна по изпотения гръб на коня, пропълзя под корема му и се завтече към лабораторията на физическия факултет.
	— Ей, стой! — завика Сутрешен вятър. — Нали ти обещах нещо!
	— Не, не, вече не искам! — отвърна професорът и се скри в сянката на оградата. — След такава езда едва ли ще те бракуват!
	— Благодаря ти, достави ни голямо удоволствие! — отдалече изцвили конят.
	Сгушен в гъстака от аралии, Попен съвсем се умърлуши. Оказа се, че никак не е лесно да бъдеш изяден от другиго. Когато беше еднодневка, се бореше да не бъде изяден, а сега води борба за обратното!
	Гласовете на студентите се чуваха съвсем наблизо. Попен се надигна и ги видя как водеха конете.
	— Не мислех, че вече си способен на такова надбягване! — потупваше черния кон по гърба един от студентите. — Ще те постегнем, ще потренираш и ще се явиш на есенните състезания.
	А другият студент, който пръв откри бягството на конете, отново настоя:
	— Наистина видях невестулка! Яздеше Сутрешен вятър, а на врата й беше окачена карта за пътуване…
	— Карта за пътуване? На врата? Какви са тези глупости?
	Никой не обърна внимание на думите на студента.
	Професорът седеше умислен в храстите и изведнъж чу: „кудкудяк, кудкудяк…“ Той замря в очакване. Не, Попен не искаше да изяде кокошките, а обратното, искаше те да го изядат. И ако това станеше, много скоро той щеше да попадне в нечия човешка уста.
	В желанието си да стане отново човек професорът не се сети, че иска да завърти в обратна посока колелото на взаимното унищожаване на животните, което се въртеше според жестокия закон на джунглата: „Силният изяжда по-слабия.“
	Той се измъкна от аралиите и тръгна към горичката, откъдето се разнасяше кудкудякането. Горичката се намираше пред аудитория №6. Там се белееше къщичката на пазача. Сигурно кокошките бяха негови. Попен се скри между дърветата и започна да души въздуха, който донасяше миризмата на кокошки. После внимателно се запромъква към кокошарника, прилепен до самата тераса на къщата. Там се разхождаше едно кокоше семейство със седем пиленца. Прозорците на къщата бяха плътно затворени. Отвътре завесите бяха спуснати. Навярно хората ги нямаше. Скрит в храстите, Попен наблюдаваше със завист спокойствието и разбирателството в кокошето семейство. Мислеше си как да ги заговори. Пиленцата, без да го забележат, се разхождаха съвсем наблизо до него.
	„Как ли да им кажа какво искам? Дали си струва да го правя изобщо? — усилено мислеше професорът. — Може би Сутрешен вятър е прав и аз ще бъда по-щастлив като невестулка. Няма да имам грижи за семейство, за работа, а ще живея волно и свободно като вятъра в гората.“ За момент Попен наистина повярва, че трябва да постъпи точно така. „Решено! Оставам невестулка. За щастие в тази гора няма животно, по-силно от невестулката. Поне според моите проучвания. Ще си живея спокойно, без да ме сполети тежката съдба да стана храна на другите животни.“
	Попен махна с ръка на недописаната статия, на работата си, на къщата:
	„Ще си живея самотно като невестулка, а после ще умра сам в гората. Ще се превърна в пръст, после може би в диво лале или ще цъфтя като нарцис край брега на блатото.“
	Като взе това решение, изведнъж усети, че в неговото тяло забушува кръвта на дивия звяр. Той изскочи от храстите и грабна едно от пилетата.
	— Бягайте! Спасявайте се! — закрещя петелът и затича към Попен с разтворен клюн, а другите пилета се разпръснаха кое накъдето види.
	— Пусни детето ми! Пусни детето ми! — крещеше петелът.
	— Не, няма да го пусна! — Професорът здраво захапа пилето, като се ожесточаваше все повече и повече. — Ще обядвам с него — отговори той.
	„Това ще бъде моят изпит за невестулка. Какъв див звяр съм аз, ако не мога да изям поне едно пиле.“
	— Ако не ми го върнеш, ще видиш какво ще стане. — Петелът зае нападателна стойка.
	— Я престани! Мислиш, че с този мъничък клюн ще можеш да направиш нещо на една невестулка! — изсмя се Попен, като показваше острите си зъби. Тогава петелът изведнъж падна на земята и започна да удря с криле:
	— Ох, боли, боли! Помощ! Зле ми е, не мога да вървя! — Той удряше с крила и се търкаляше в прахта пред професора.
	— Мили! Мили! Какво ти е? — завика кокошката от кокошарника.
	— Не мога, не мога повече… — дишаше тежко петелът.
	— Какво има? — неволно извика Попен. Той мислеше да се втурне на помощ, но веднага се спря. Сети се, че птиците, за да отвлекат вниманието на врага от гнездото и от малките си, се правят обикновено на ранени.
	— Стига си се преструвал, симулант такъв! — озъби се професорът. — Не ще можеш да излъжеш един биолог!
	Като чу това, кокошката завика:
	— Моля те, пусни детенцето ми. По-добре изяж мен!
	Изведнъж петелът, който се търкаляше по земята, скочи на крака:
	— Не, по-добре мен! Аз съм мъж и мога да се жертвам!
	В същия миг от кокошарника записукаха шестте пиленца:
	— Не, недей! Не изяждай татко и мама! По-добре нас.
	— Да, да — записука и пиленцето, което Попен затискаше с лапа. — Ние сме мънички, но като изядеш и седмина ни, ще се нахраниш.
	— Колко са мили децата — заплака кокошката и прегърна пиленцата.
	— И мен ме зарадвахте, милинките на татко — петелът избърса сълзите си с крило. — Моля те, започвай.
	— Не, не, скъпи. Ако загинеш ти, кой ще се грижи за децата? По-добре е аз да умра…
	— Недей, мамичко! Дори и да умрем, ти ще снесеш нови яйца и ще си излюпиш нови пиленца.
	— Какво говорите? Вече няма да имам такива деца като вас. Яж ме!
	— Не, мен!
	— Не, нас!
	Професорът объркано гледаше цвъртящите „Изяж ме, изяж ме!“ птици. Той не беше се решил да изяде пилето и така му се искаше да им извика „Изяжте ме.“
	„Не трябва да се поддавам на чувствата!“ — каза си той и викна:
	— Каквото и да приказвате, аз ще изям точно това пиле!
	Изплашеното кокоше семейство се отдръпна, но в очите им той усети пламъка на ненавистта. Изведнъж тези очи се сляха с преизпълнените също с ненавист очи на женското рибарче, а гласчето на пилето в неговите лапи се превърна в гласа на тяхното пиленце — неговото и на земеродното рибарче…
	„Ех, ако тогава бяхме заживели заедно…“ Фигурите на кокошето семейство се замъглиха, а очите на професора плувнаха във влага. Той неволно разхлаби лапи и пилето изхвръкна.
	— Бързо, в кокошарника! — изкомандва петелът и цялото семейство се скри.
	Професорът не направи опит да ги догони.
	— И така, в ролята си на невестулка аз се провалих. Такъв съм си! И муха не бих могъл да убия. Нямам друг изход, освен да се превърна отново в човек. Но както и да е, аз съм гладен…
	Той опипа корема си. В същото време го лъхна миризма на варена царевица. Тя идваше от къщичката на пазача. Невестулката тръгна натам и видя, че вратата й е открехната. Внимателно се огледа наоколо. В ъгъла на тъмното антре бяха насипани царевични зърна. Може би бяха изпаднали от дупката на някой чувал. Попен се приближи и започна стръвно да гълта. Храната, която някога не беше и поглеждал, сега му се стори необикновено вкусна. В същия миг вратата изскърца и жената на пазача изрева така, сякаш я колеха. От торбата й се посипаха домати, кренвирши, картофи…
	Професорът успя да се промуши между дебелите й крака и изхвръкна навън. Като дойде на себе си, видя, че се намираше до площадката за бейзбол. Дишайки на пресекулки, усети в устата си непоносимо парене. През оградата се виждаше плувният басейн и той тръгна към него.
	{img:popen_nevestulkata_poseshtava_kokosharnik.png}
	„Вода, искам вода.“ Попен намери крана за пускане на водата, но той беше плътно затворен. Колкото и да се мъчи да го завърти, не успя дори и да го помръдне. Усети леко виене на свят, дръпна лапите си от крана и облиза няколкото капки вода, които бяха полепнали по него, но преди да свари да ги глътне, водата се изпари още в изгарящата му от жажда уста. Това още повече усили мъчителната му жажда. Попен задиша с изплезен език, но нищо не помагаше. Устата му се втвърдяваше. „Може би се е влошила циркулацията на кръвта ми — помисли си той. — Това, че се превърнах в невестулка и започнах изведнъж да ходя на четири крака, без съмнение е претоварило сърцето ми.“ Той падна на земята по гръб. Пред очите му всичко се завъртя. Попипа с лапа челото си. То изгаряше от огън. Сърцето му биеше със страшна сила.
	„Сигурно съм слънчасал, докато ходих по слънцето. Но защо ли ми се втвърдяват устата и гърлото? Какви са тези гърчове?“ Внезапна мисъл прониза съзнанието му. „Та това е хранително отравяне!“ Сега той се сети, че в ъгъла, в който беше ял царевица, имаше миша дупка. „Точно така, изял съм отровата за мишки. Тя е била смесена с царевицата.“ И отново усети силен световъртеж. Притисна главата си с лапи и легна с лице към земята. Преодолявайки ужасното си главоболие, започна да обмисля какво би могъл да предприеме. „Преди всичко трябва да намеря перхидрол* — каза сам на себе си той. — Отровата за мишки представлява жълт фосфор. За да се неутрализира, перхидролът трябва да се разреди с вода два-три пъти. Но откъде бих могъл да го взема?… Трябва да изтичам до химическия факултет, навярно там ще намеря…“
	[* Водороден прекис — 3%-ният воден разтвор е познат под името кислородна вода. Силен окислител. — Бел. ред.]
	Той с мъка повдигна тежкото си, като че ли налято с олово тяло и излезе от площадката за бейзбол. Тръгна по пътя, където нямаше нито едно дърво. Слънцето безмилостно печеше. Отдясно се виждаше футболната площадка и сградата на средното училище. Професорът се насочи към алеята, която заобикаляше библиотеката, и едва допълзя до посипаната с чакъл пътека. Когато стигна до гъсто обраслото с филодендрони място и навлезе в горичката, се озова пред задната врата на библиотеката. Тук го лъхна прохладен ветрец и му поолекна. Но пристъпвайки сред гъстата трева, почувствува, че му призлява още повече, защото от тревата се надигаха горещи изпарения. Наложи му се на няколко пъти да спира.
	В този момент по пътечката се зададоха две студентки, които се връщаха от библиотеката. Професорът видя как едната, с рокля с бели къдрички, а другата — с червена тениска, отиваха към централния вход. Той се скри навътре в храсталаците. Вече нямаше сили да върви…
	„Тръгвай! — заповяда сам на себе си той. — Не те ли е срам?! Ти си председател на дружеството по спортно ходене! Какво ще кажат другите, като те видят?!“
	Но другият, вътрешният глас му отговори:
	„Сега съм невестулка и никой няма да ме познае… Нали имах намерение да умра като дива, самотна невестулка? Ето че това се сбъдва!“
	Но в него отново заговори човекът Попен:
	„Ако умреш сега, няма да се превърнеш в никакво лале, а в най-добрия случай ще станеш отровна гъба. Хайде ставай! Нали си учил своите колеги и студенти да се борят с трудностите.“ И в резултат на този вътрешен диалог волевият дух на професора победи. Тежко дишайки, той се надигна и се повлече към пътя. Там имаше площадка за ръгби. Химическият факултет беше построен откъм южната страна и бе отделен от площадката за ръгби с тясна алея. Но за да стигне до тази алея, преди всичко трябваше да пресече широкия главен път, който винаги гъмжеше от хора. Попен излезе на него и се скри под една кола, за да изчака да минат хората. Миризмата на бензин и на изгорели газове беше отвратителна. Той се хвана за ауспуха и се загледа в пейзажа, който се люлееше пред очите му. Вече не можеше понася страшните мъчения и неволно изскочи на пътя. В същия миг го забелязаха двама студенти:
	— Гледай! Невестулка!
	— Не, като че ли е куче! — Те се втурнаха да гонят професора.
	„Лошо, тези гадни типове ме забелязаха.“ Тежко дишайки, Попен хукна към химическия факултет. Беше го обзел ужас, защото позна тези студенти. Те бяха членове на най-страшното в света дружество „Любители на голямата тенджера“. Изяждаха всяко живо същество. Един от тях дори веднъж беше изял жабите, с които той експериментираше в своята лаборатория.
	Попен бягаше с всички сили, но въпреки това чуваше зад гърба си тропота на гонещите го студенти. Всъщност, ако спреше да бяга, щеше да има възможност да бъде изяден от човек и да се превърне в човек. По този начин можеше да се осъществи неговата мечта. Но тези двама така го ужасяваха, че той забрави своето съкровено желание. Пред очите му се мяркаха само табелките с надписи: факултет по биология, факултет по шах, факултет по риболов… Най-после се озова под прозорците на химическия факултет и се затича към лабораторията. Като стигна вратата, в очите му се наби бял лист хартия:
C>
	„ДНЕС СЛЕДОБЕД ЛАБОРАТОРИЯТА НЯМА ДА РАБОТИ“
C$
	В този миг той дочу гласовете на двамата студенти:
	— Ето я, ето я! Невестулката!
	— Сега вече ще я хванем!
	Професорът се втурна да бяга, като си представяше кръвожадните лица и големите им като отворени тенджери уста. Мина покрай лабораторията и се спусна към оградата на столовата.
	„Ако завия наляво, ще се озова досами градинката с любимото ми място под олеандъра и ако случайно…“ Той се сети за другия професор Попен и реши да изтича до олеандъра, но в същия миг видя, че към него се приближава готвачката. Втурна се към нея и завика:
	— Лельо, моля те, помогни ми!
	Но в отговор тя нададе само вик:
	— Оле-ле-е!
	Попен внезапно промени посоката и хукна към столовата. Смяташе отдам да се отправи към блатото. На задния вход на столовата имаше чували с лук, картофи и други зеленчуци. Като се луташе между тях, той успя да намери тясна пролука и се насочи към блатото.
	— Като че ли я изгубихме — малко недоволно си казаха двамата студенти, които дотичаха запъхтени. — Днес май няма да можем да хапнем печена невестулка.
	Попен вече губеше сетни сили. Горичката, която заобикаляше блатото, беше пред очите му, но не можеше да стигне до нея… Лапите му бяха натежали като олово, въпреки това той започна да се търкаля в посока към блатото.
	„Сигурно ще падна във водата и вече няма да мога да изляза оттам“ — с мъка си помисли той, свлече се в една канавка, засипана със сухи листа, и издъхна.
	Пред очите му падна черна завеса.

>	V глава

	Наоколо цареше мрак. Предметите бяха черни и почти напълно неразличими. Професорът се взираше в мрака, но не можеше да приеме, че сред живите същества в тази тъмнина е възможно да бъде и той. Или бе жива само неговата душа и тя продължаваше да осъзнава и да осмисля нещата…
	Изведнъж мракът бе прорязан от светлината на мощен прожектор. Попен се взря — това не беше прожектор, а циферблатът на бащиния му часовник. Стрелките му не се движеха.
	„Странно — промърмори той — съвсем нищо не разбирам, какво става?“
	Часовникарят отвори капачката, нави пружината и се наведе над часовника. Професорът разбра, че се беше озовал в университетското магазинче. Тук имаше всичко: автомати за продажба на разхладителни напитки, кутии със сладолед, книги, чорапи, канцеларски принадлежности. Той самият стоеше пред работната маса на часовникаря.
	— Повече от двадесет години работи безотказно…
	— Така е, професоре, на всеки добър часовник, който е работил повече от двадесет години, му се износват частите. И да ви кажа ли — почистването само не е достатъчно…
	— Може би ще смените някоя част? — усмихна се професорът и леко приглади косата си.
	— Разбира се, мога да направя това, но вашият часовник е швейцарски. Щом се смени и една част дори, няма да работи добре. Май по-хубаво ще бъде да си купите нов…
	— Така ли? — унило промълви Попен, взе часовника и го сложи на ръката си. После го поднесе към ухото си, за да провери дали няма да проработи.
	— Ще си помисля и отново ще дойда — промълви той.
	— Заповядайте след почивката — любезно му отговори часовникарят.
	Подсвирквайки си, професорът излезе навън и изведнъж брезентовият сенник, който стоеше над вратата на магазинчето, падна върху главата му.
	— Помощ! Махнете това! — завика Попен, като се мъчеше да се отърве от плата. Но никой не му се притече на помощ. Нито часовникарят, нито жените, които работеха в магазинчето.
	— Моля, чувате ли ме, по-мог-нете ми! — продължаваше да вика той, но гласът му отекваше само някъде вътре в него. Постепенно той почувствува, че платът вече не го дразни и че отново е потънал в предишния мрак.
	„Трябва да обмисля всичко внимателно: бях невестулка, после умрях. За известно време се върнах към човешкия си облик — бях в магазинчето, говорих с часовникаря. Но какво означава всичко това?“
	Професорът не можеше да проумее какво се бе случило. Усещаше ясно: миризмата на вар по стените на магазинчето, неприятния дъх на никотин в ателието на часовникаря и тежестта на сенника, който се беше строполил върху главата му.
	„Наистина аз само за момент се бях върнал в човешкия си образ. Когато Попен-човекът е отишъл в часовникарското ателие, аз съм бил в него, а сега — отново съм в предишната тъмница. Ех, да можех да разбера поне къде се намирам!“ Попен усещаше, че има само душа, и вече се съмняваше дали не се намира в задгробния свят.
	„Този път наистина съм умрял — промърмори той. — Това навярно е задгробният свят, в който е попаднала невестулката, и оттук вече никога няма да мога да изляза…“
	Но какво бе това? Попен усети, че с него нещо става и той постепенно се превръща в земя. Наоколо както и преди беше тъмно. Внезапно го обзе приятна топлина и някаква сила започна да го издига нагоре. Едновременно с това и тъмнината, която цареше наоколо, започна да се отдръпва. Пред очите му бликна светлина и той се озова между дънерите на дърветата, които простираха над него своите гъсти корони. Малко по-нататък се виждаше блатото. В същия миг до ушите му достигнаха някакви странни звуци. Видя, че цветята, които растяха върху северния бряг на блатото, допираха листата си, сякаш пляскаха с ръце и вдигаха ужасен шум.
	— Искаме да се запознаем с вас! — дружно завикаха те.
	Професорът малко се смути от това радушно посрещане. Искаше му се да отиде при тях, но тялото му не помръдваше, сякаш беше закован на едно място. Погледна надолу и се успокои, но в същото време се изненада:
	— Най-после съм полско лале!
	— Моля, представете ни се! — провикна се едно от цветята.
	Професорът отговори с решителен глас:
	— Аз съм полско лале!
	Сред цветята се вдигна шум и той дочу висок, ясен глас:
	— Извинявайте, но сред моите роднини няма такива дебелостеблени лалета. — Това беше бялото горско лале, което цъфтеше малко по-нагоре върху склона.
	Професорът се смути и внимателно огледа тялото си. Онова, което видя, съвсем нямаше вид на изящно лале. Стъблото му беше дебело и приличаше по-скоро на стъблото на аралия.
	„Нима съм се превърнал в аралия?“ — промърмори си той.
	Спомни си преданието: телата на умрелите се прераждат в аспержи*. А той от невестулка се бе превърнал в аралия. В един старинен трактат, посветен на дърветата и растенията, за аралията бе написано следното: „Това растение не се огъва от вятъра, а в спокойното и тихо време само се люлее.“
	[* Род многогодишни коренищни растения. Използуват се за храна и за декоративни цели. — Бел. ред.]
	„Заради заслугите ми към университета «Аралия» съдбата ме е превърнала в това растение.“ Настроението на Попен се подобри и като изпъчи гърди, той се обърна към цветята:
	— Аз съм аралия! Или по-точно аз съм многогодишен храст от семейството на аралиите!
	Но скоро и тези му илюзии бяха разрушени. От средата на склона, откъм най-слънчевото място се обади планинска аралия, която беше цъфнала с бели цветове:
	— А защо аз нямам като твоето червено чадърче на главата си?
	— Чадърче? — учуди се професорът и погледна нагоре. Над челото му наистина имаше кръгла червена шапчица. От вътрешната й страна се белееха, наредени в кръг, множество пластинки.
	„Да не би да съм гъба?“ Това неочаквано откритие го смути и той каза по-скоро на себе си, отколкото на цветята:
	— Успокойте се, моля! Аз съм гъба!
	От всички страни се разнесоха възхитени възгласи:
	— Ах! Ах!
	— Не съм и сънувала, че ще мога някога да се запозная с растение като вас — извиси нежния си глас бялата палиантова роза.
	— Аз също — повдигна червената си главичка калцеоларията*. — Бях чувала за гъбите, но за първи път виждам такова нещо със собствените си очи.
	[* Род тревисти и храстовидни растения. Наброяват около 400 вида. Някои от тях са декоративни. — Бел. ред.]
	— И аз!
	— И аз също! — тихичко заговориха помежду си цветята. Лятото беше в разгара си и те все още нищо не знаеха за гъбите, които щяха да се появят едва в началото на есента.
	А професорът изпадна в странно настроение. Отново започна да се оглежда:
	„Какво ли се е случило, та съм се превърнал в гъба?“ Той доста дълго време беше изучавал биология, но още не бе чувал гъба да може да изяде невестулка. Изведнъж Попен забеляза виниловите връзки, които стърчаха изпод сухите листа, заобикалящи крачето му. Това бяха връзките на неговата карта за пътуване. Тя бе висяла на врата му, докато беше невестулка. „Най-после разбрах! Наистина съм се превърнал в гъба. Спорите й са всмукали през тънката трамвайна карта сокове от тялото на невестулката, която, умирайки, е паднала на земята. После те са пораснали през картата. Именно тогава съм бил в онази тъмница, където имах чувството, че ставам на земя. Ясно, това е бил моментът, когато тялото на невестулката е изгнивало и се е превръщало в земя.“
	Лек ветрец повя над блатото и развълнува водораслите по повърхността на водата, които наподобяваха воала на фея. Прошумоля в тръстиките и премина над цветята, които растяха по насипа.
	„Вече и да искам да стана човек, няма да мога! Дори и да видя моя човешки образ, няма да имам крака да отида при него! — въздъхна тъжно професорът. — Дали нямаше да е по-добре, ако тогава ме бяха изяли онези от дружеството «Любители на голямата тенджера»? Не! Не! Само това не! Тогава щях да се превърна в един от онези студенти. А аз трябва отново да си бъда професор Попен! Какво бих могъл да сторя сега?“ И той отново се замисли за това, че няма нито ръце, нито крака. Изведнъж го стресна пискливият глас на една лилия:
	— Нека продължим с представянето!
	Професорът се обърна към цветята:
	— Извинете ме за неучтивостта…
	— Между впрочем вие какъв вид гъба сте? — обърна се към него светловиолетовата лилия, като го гледаше с подчертан интерес.
	Професорът се намери в доста затруднено положение, понеже и самият той не знаеше каква гъба е…
	„В крайна сметка, ще стана гъба Попен“ — каза той и като се възползува от незнанието на цветята, им отговори наслуки:
	— Аз съм гъба Попен.
	— Попен? Гъба Попен? — Калцеоларията учудено поклати глава. — За първи път чувам за вас.
	— Така ли? И аз също — отговори Попен, но веднага се поправи. — Всъщност има страшно много видове гъби, не можеш да ги изброиш. Има много неоткрити. Аз съм един такъв вид гъба. Още неоткрита. Естествено е да не ме познавате.
	Цветята отново ахнаха:
	— А-а-ах! Следователно ние първи в света виждаме тази неоткрита гъба.
	Палиантовата роза го гледаше с възхищение, а другите цветя заговориха помежду си:
	— Каква чест!
	— За първи път в света край нашето блато израства такова растение!
	— Нашето поле още повече ще се издигне в очите на света!
	— Искаме да знаем всичко за вас. Всичко, всичко, до най-дребни подробности. — Любопитната калцеолария раздвижи листата си и се загледа в професора.
	Неочаквано планинското лале важно заговори:
	— Мисля, че вие вече свършихте. Сега и аз искам да се изкажа. Всички ние тук сме цветя, културни растения. Всъщност само такива растения растат край нашето блато. Но вие! Вие сте световноизвестна гъба и ние не бихме могли да се сравняваме с вас. Сигурно сте от много аристократично потекло.
	— Така е, така е — обади се веднага и калцеоларията. — Точно това исках да кажа и аз преди малко.
	— Но как долетя тук семето ви? С вашия произход? Само като се опитвах да си го представя, сърцето ми затуптя.
	{img:popen_gybata_govori_s_tsvetjata.png}
	Попен беше затруднен и не знаеше какво да отговори. Затова каза нарочно с тих, трудноразбираем глас:
	— Ако искате да знаете, аз дойдох от Градината на науката.
	— Градината на науката? Ах! Какво красиво название! Сигурно е много далече оттук? — попита мехунката*, чието лице беше изцяло покрито с лунички.
	[* Вид насекомоядно растение. Хваща жертвите си с помощта на вместилища (мехурчета), разположени по листата. — Бел. ред.]
	— Не, не е толкова далече, малко по` на изток от блатото — отвърна професорът.
	— А как пристигнахте тук, в нашата градина? С вятъра ли? — пак попитаха цветята.
	На Попен му беше трудно да разкаже на цветята историята на своите странни превъплъщения. Едва ли биха могли да я разберат.
	— Как да ви кажа… — започна той. — В това блато аз бях пренесен с крилата на еднодневката, после бях изяден от риба, после рибата беше уловена от едно земеродно рибарче. То на свой ред бе погълнато от невестулката, която ме донесе тук върху своята лапа като бучка пръст… — Професорът разказа това бързо, на един дъх.
	Цветята отново ахнаха.
	— Каква чудна история! — каза планинското лале. — Само какво аристократично потекло има това растение и какви трудности е преживяло!
	— Наистина, наистина! — закимаха едно на друго цветята.
	Неочаквано, преизпълнена с възхищение, се обади петунията, която досега бе мълчала:
	— Разбира се, аз не мога да се сравнявам с такова великолепно растение, каквото сте вие… Но съдбата ми е много сходна с вашата. Само дето при мен не беше лапа на невестулка, а крак на птица.
	— Така ли? — с дълбок интерес се обърна към нея професорът. — Според проучванията, които направих преди две години, в бучката пръст, която се беше залепила на крака на един бекас, имаше средно около 123 вида семена на различни растения. Може би и ти си едно от тях? Не си ли спомняш името на птицата, която те донесе тук?
	— Тогава аз съм била все още семе и не си спомням добре. Струва ми се, че беше една дебела розова птица.
	— А! Та това е розов пеликан! — възкликна неволно Попен. — Но как е възможно розов пеликан да долети в нашето блато? Не си ли спомняш поне откъде те донесе?
	Петунията отвърна, смеейки се:
	— Аз бях донесена от не знам къде си.
	През това време клоните, които се простираха над главата на професора, зашумоляха на вятъра и изведнъж по тях цъфнаха всичките цветчета на ореха. Те заговориха веднага в един глас:
	— Престанете! Престанете! Какви са тези приказки за не знам къде си?!
	Професорът учудено погледна нагоре към дребните цветчета, които висяха като гъсеници. А те продължиха пак всички заедно:
	— Омръзнахте ни! Ние тук цъфтим, връзваме, а после идват какви ли не от не знам къде си и ни обират орехите!
	— Какви са тези „какви ли не“? — попита Попен.
	Цветчетата се развикаха:
	— Хо-ра са! В крайна сметка, ние трябва да вземем предпазни мерки срещу тях! Няма да раболепничим пред тях, както правят някои видове банани.
	— Какви банани? — учуди се професорът.
	— Ами такива, които, като зърнат човек, сами смъкват кората си и се усмихват при това.
	— Едва ли има такива банани — промърмори Попен.
	— Защо не — пак завикаха цветчетата на ореха. — Това е допустимо според теорията на еволюцията. Прадедите на кучетата са били вълци: ето защо няма нищо чудно, че и бананите се държат така. Човекът всичко приспособява към себе си така, че да му е удобно. Но ние сега решихме да използуваме една контрамярка.
	— Така ли? И каква е тази контрамярка?
	— Ставаме все по-твърди и по-неприятни за ядене.
	— Но в последно време някои сортове орехи бяха подобрени и сега има орехи с тънка черупка — не издържа Попен.
	— Това са изродени орехи — завикаха цветчетата на ореха. — Ние не поддържаме с тях никакви роднински връзки!
	— Дори и да сте твърди, хората ви ядат, като преди това чупят черупките ви с чук.
	— Отсега нататък ние ще действуваме организирано и се надяваме, че хората скоро въобще ще се откажат от нас, но…
	— Какво но? — попита Попен, а цветчетата на ореха всички заедно заговориха:
	— Но сега пък идват едни глупави птици. Едни такива с огромни клюнове…
	— Няма такива птици! За какви птици говорите?
	— Има! — цветчетата завикаха в един глас. — Казват се орехчета.
	— Какви са тези глупости? — неволно се отрони от устата на професора. — Как е възможно дребното орехче да яде някакви си орехи?
	В същия миг се вдигна страшна глъчка от страна на цялото орехово семейство:
	— Какви ги говориш! Какво означава това „някакви си орехи“? Това е неуважение към нашето семейство. Как си позволява една отровна гъба да ни държи такъв тон?
	— Отровна гъба? — ужасиха се всички цветя.
	— Как отровна? — Професорът се учуди и погледна към ореха. — Аз съм все още неизвестна в света гъба Попен.
	— Ха-ха-ха! Гъба Попен?! — разсмяха се подигравателно цветовете на ореха. — Ти си една отровна гъба, която и за гледане е неприятна.
	— О-ле-ле-е! Майчице-е-е! — заклатиха главички цветята.
	— Недейте, моля ви се! Успокойте се! Моля ви се! Всичко това са интриги на ореховото семейство. Аз не съм отровна гъба — объркано говореше Попен.
	Но ореховите цветчета завикаха отново:
	— Как е възможно това? Под нашата сянка досега да не израсте нито едно почтено културно растение! Точно така! Всяка година като че ли се наговарят да растат тук само отровни мухоморки.
	— Какви ги измисляте! Нали всички вече разбрахте каква великолепна гъба съм аз!
	В същия миг професорът усети, че в неговата глава нещо напира. След това крайчецът на чадърчето му започна да набъбва, да набъбва и изведнъж се разпукна — пук, пук, и от вътрешната му страна се посипа ситен златист прах.
	— Какво е това? — учуди се професорът.
	Носени от вятъра, задухал откъм блатото, безбройните прашинки го обгърнаха подобно на лека мъгла. После полепнаха по клоните на дърветата наоколо. Те летяха, летяха, сякаш в главата му имаше голяма вятърна мелница, която се въртеше по посока на вятъра и изхвърляше златисто брашно. Той съвсем загуби самообладание и не беше в състояние да продума нито дума. Потресени, цветята с недоумение гледаха това „чудо“. Вятърът смени посоката си и насочи мъглата към тях. Тогава започна страшна паника.
	— Оле-ле-е! Какво е това? Лети към нас! Какво да правим?…
	Лепливата прах летеше навсякъде и беше отвратителна.
	— Това са спори — сети се професорът. — Аз израснах и разсейвам в гората потомството си.
	— Бързо, бързо! Трябва да предприемем нещо! Няма да стоим цял живот омазани с тази гадост — завика калцеоларията, като издуваше червените си бузи.
	Професорът беше много смутен:
	— Няма друг изход, освен да чакаме вятърът да смени посоката си.
	А цветята продължаваха да крещят:
	— След като сме омърсени така, животът ни на цветя губи смисъла си.
	— Наистина, наистина. Сега, като загубихме предишния си облик, е най-добре въобще да увехнем.
	— В нашата гора е строго определено кой къде трябва да хвърля семето си. Това е произвол!
	— Това не е семе — викаше Попен, като гледаше цветята през облака прах. Той беше направо отчаян. — Това са спори — децата на гъбите — помъчи се да им обясни той. — Разберете най-после!
	Цветята се ужасиха още повече:
	— Помощ! Това не са никакви спори! Отровната гъба изпраща срещу нас бацили — завика намръщено лалето от насипа. — Тя всички ни ще зарази!
	— Не са бацили, а спори — завика й професорът. — Не е заразно!
	Той продължаваше пряко волята си да разхвърля прахта, като клатеше глава. Искаше му се да се отърве от нея, но колкото повече тръскаше главата си, толкова повече тя се сипеше.
	— Моля ви, успокойте се! Скоро вятърът ще смени посоката си и тя няма да се сипе върху вас.
	— Няма да чакаме вятъра! Я махни веднага тази неприятна шапка! Вижте, продължава да лети! — Аралията закри с листата си своите цветчета.
	— Как да я махна? Нямам ръце! — викна професорът през златистата завеса.
	Сред цветята настъпи ужасна паника. Жалко, че нямаха крака, иначе щяха да побягнат. Те се огъваха до земята, извиваха се ту наляво, ту надясно, мъчеха се да се изтрият с листата си и надаваха жални викове. Най-разтревожен беше самият професор, защото не бе в състояние да поправи стореното от него.
	— Вече не издържам! — извика лалето от насипа така високо, че можеше да проглуши човек. — Как е възможно на такова изискано място да израсне такава ужасна гъба?!
	— Точно така, точно така! — закимаха и другите цветя в знак на съгласие.
	— Какво искате да кажете? Че не съм изискан, че съм вулгарен. — Професорът вече не издържаше тормоза и престана да се владее.
	— Та нима изисканите гъби хвърлят бацили? — запита палиантовата роза, като повдигаше вежди. — Ние разбрахме: ти си не само още неоткрита, но и най-неприятната, най-отвратителната гъба в света.
	— Вие сте отвратителни! — изкрещя Попен. — Вашите корени са облепени с бактерии!
	— Не го слушайте! Той говори така от злоба — бързо го прекъсна калцеоларията. — Аз разбрах, тази гъба иска да се настани тук с цялото си семейство.
	— Точно така, точно така — намесиха се и другите. — Тъй като все още не е открита, тя иска да се засели тук с целия си род.
	— Какво нахалство! Иска тук да бъде пълно с такива отвратителни гъби — завикаха в един глас цветовете на ореха.
	— Спрете! Всички говорите глупости — възмути се Попен. — Вие цъфтите само през лятото и нищо не знаете за гъбите. След като есенният вятър отнесе вашите увехнали листа, тук ще стане истинско царство на гъбите.
	При тези думи цветята се разяриха така, че направо щяха да изхвръкнат от земята.
	Точно в това време по пътя край блатото вървеше бавничко един мъж с бяла престилка. Щом като усетиха приближаването на човека, цветята веднага млъкнаха. Мъжът си тананикаше нещо и се приближаваше. Това беше Хачиска! Попен го позна.
	— Професоре! Професоре! Професор Хачиска! — завика нещастната гъба. — Аз съм, аз съм тук! Откъсни ме и ме занеси в моята лаборатория, където се намира другият Попен.
	Но ушите на Хачиска доловиха думите на гъбата само като полъх на вятъра. Той носеше в ръцете си бяла чинийка, вървеше и търсеше нещо с очи в краката си. Попен знаеше, че в тази чинийка има захарен разтвор. Когато влетя в лабораторията като еднодневка, Хачиска я приготвяше. С тази чинийка той идваше сега към блатото, за да лови мравки.
	„Къде да я сложа?“ — чудеше се Хачиска, като почесваше рошавата си глава. Той стигна до мястото, където се намираше Попен.
	— Хачиска! Не ме ли чуваш? Твоят колега, с когото неведнъж сте яли от една чиния, сега е превърнат в гъба и страда тук!… — завика Попен с пълен глас.
	— Как, как така? — изненада се професор Хачиска.
	— Ей така, я виж, под пънчето ми лежи моята карта за пътуване. По нея би могъл веднага да ме познаеш. Моля те, откъсни ме веднага от това влажно и усойно място!
	— Така ли? На такова място? Странно — промърмори под нос Хачиска и в същия миг кракът му стъпи досами Попен.
	— Приятелю, ти си дошъл в най-трудния за мен момент… — Сърцето на Попен туптеше от радост.
	Обраслата с косми ръка на Хачиска се протегна към нещастната гъба, но не я откъсна, а хвана една голяма мравка, която лазеше в тревата.
	Попен въздъхна отчаяно. Човекът, с когото всеки ден се срещаше в лабораторията, сега дори не го погледна!
	— Ех, ако бях мравка… — прошепна той горчиво, погледна нагоре и се ужаси: към него се приближаваше някаква сянка. Обзет от паника, той завика: — Не-не-дей! Не сядай върху мен!
	Хачиска, разбира се, не го чу и в следващия момент седна върху гъбата с червеното чадърче…

>	VI глава

	Отново се възцари мрак.
	— Докъде ще стигна, ако всичко продължава така? — въздъхна професор Попен.
	Струваше му се, че животът му се върти като грамофонна плоча, с която съдбата не му даваше да влезе в тон. Докато продължаваше така, той нямаше да може да се превърне в човек. Плочата щеше да си се върти до безкрай, а той да се превръща в най-различни същества, без да може да си възвърне предишния облик.
	„Изглежда, отново съм в земята“ — промълви ужасено Попен. А и Хачиска, само как го бе размазал, без дори да го погледне. „Колко е неприятно да бъдеш смачкан от свой колега. Ако някога стана отново човек, ще му пусна в лабораторията безброй стоножки — проклинаше професорът в тъмнината. — Поне да имах зъби, щях така да го ухапя отзад!…“
	Изведнъж Попен усети, че тялото му като че ли започва да се разлага.
	„Може би вече ме разяждат микробите и аз се превръщам в земя. Хайде, хайде, по-бързо“ — подканяше ги той. Обзе го безкрайно спокойствие и той тихо затвори очи. В този момент престана да осмисля нещата…

	* * *

	„Как е възможно това! Този часовник го нося едва от двадесет години и да му се износят частите“ — каза Попен, като се измъкваше изпод падналия сенник. Слънцето жареше безмилостно. Той постави часовника на ръката си и забърза към сянката на олеандъра, където го чакаше недовършеният обяд.
	„Май човек не може да разчита на тази университетска работилница. Следващата седмица ще сляза по Гиндза* и там ще ми оправят часовника. В никакъв случай няма да купувам нов.“
	[* Централната улица в Токио, където са разположени редица магазини, ресторанти и др. Днес се е разраснала и представлява цял квартал. — Бел. ред.]
	Професорът мина през павирания двор и седна на сянка под храста. В чинията му имаше още две кюфтета и малко зеленчуци. С ръкава на ризата си той изтри потта от челото си и продължи да обядва…

	* * *

	Изведнъж Попен дойде на себе си.
	„Пак ли почва?…“ — с мъка си помисли той. Струваше му се, че все още усеща палещото слънце в двора на столовата, прохладата под олеандъра, вкуса на кюфтетата.
	„Това е безобразие! Наистина кой си позволява и с какво право да се развлича така с един човек?!“
	И разбра, че за момент душата му се бе върнала в истинското му тяло, но сега вече така се обърка, че не можеше да разбере къде се намира.
	И отново тъмнината бе прорязана от лъч светлина. Той не можеше да осъзнае какво е това. Вгледа се по-добре и видя множество тънки златисти нишки. Те непрекъсната се движеха.
	„Изглежда, отново се превръщам в гъба.“
	Искаше му се да се изправи, но както и преди тялото му не помръдваше, сякаш беше заковано на място. Наоколо бе все така тъмно и той не можеше нищо да различи. Започна да опипва около себе си и докосна нещо като кръгъл таван. На пипане бе мек като коприна. През този таван проникваше забелязания от него лъч светлина, като се местеше ту в една, ту в друга посока. Професорът имаше чувството, че е обвит в плат и под светлината на уличните фенери го носят нанякъде.
	„Сетих се! — почти с радост си помисли той. — Този път вече наистина съм умрял. Виждам бялото платно, с което е покрито тялото ми. Точно така. В един часа и осем минути съм слънчасал и умрял. Сега моите колеги ме носят към моя дом под светлината на вечерните фенери.“
	„Ах, аз — нещастният Попен! — заговори сам на себе си професорът. — Мислех, че съществувам в две различни създания, и това е било голямата ми грешка. През краткото време, докато студентите са забелязали мъртвото тяло на своя професор, душата ми се е изплъзнала от него и се е вселявала в различни животни и растения.“
	Попен се разстрои, като си помисли колко много ще тъгува за него майка му, когато го види мъртъв.
	„Това не е шега! — промърмори си той. — Но как така ще съм мъртъв, след като душата ми е жива?“ Професорът не можа да се стърпи и задърпа силно плата, който го обвиваше. Силите му обаче явно не достигаха и платът не помръдваше.
	Той започна да рита с ръце и крака:
	— Аз съм жив! Спрете! Кой ме носи? Накъде? — Попен усети, че го внесоха в някаква стая и го сложиха върху нещо меко.
	— Аз съм жив! Повикайте лекар! — крещеше той, но в същия миг чу приятен женски глас:
	— Не се тревожете. Така правят всички здрави бебета. То ще има голямо бъдеще. Сигурна съм. Още малко и ще излезе оттам.
	Професорът беше озадачен и спря да буйствува. Изведнъж бе залян от светлина и видя… — шест дълги оранжеви крачета, тъничка талия, кръгло коремче, разделено на пръстени, и две антенки.
	— Аз май съм станал мравка? — страшно се учуди той и леко се размърда. — Бил съм се превърнал в мравешка какавида и сега се намирам все още вътре в пашкула.
	Значи след като професор Хачиска го бе размазал, докато бе все още гъба, мравките са го изяли и ето го сега — мравка. Изведнъж той усети, че нечии остри челюсти започнаха да прегризват пашкула.
	„Остри са като нож“ — уплаши се Попен. През дупчицата надникна една мравка: „Какво прекрасно бебе! — възкликна тя. — Колко съм горда, че съм негова дойка!“ Професорът почти изтръпна, като видя огромното, подобно на чудовище от филмите лице на мравката. Той се огледа наоколо. Намираше се в една стаичка, по чиито стени мъждукаха фосфоресциращи гъби. Една възрастна мравка дойка се занимаваме с него. Тялото му, след като беше разчупен пашкулът, от прекия допир на въздуха загуби своя оранжев цвят и почерня. В същия момент на гърба му щръкнаха две крилца, които до този момент лежаха сгънати върху него.
	— Странен малчуган! Докато беше в пашкула, така буйствуваше, а сега е толкова кротък. — Възрастната мравка му бе сложила неусетно неговото име „малчуган“.
	— Хайде бързо излизай оттук! — протегна му краче тя.
	— Извинете за безпокойството. — Попен пое подаденото му краче и се измъкна от пашкула.
	— Оле-ле-е!? — учуди се дойката. — Какво великолепно момче се е родило! Обикновено бебетата, след като се родят, веднага ревват от глад, а това…
	— Всъщност и аз съм гладен… — Професорът бе успял да изяде съвсем малко от обяда си и сега усещаше силен глад.
	— Да, да, разбира се, сега веднага ще Ви нахраня — отговори тя. — А Вие като ядете добре, бързо ще пораснете. — И тя се приближи към него.
	— Благодаря — отговори Попен и се огледа, но никъде не можа да види нещо, подобно на ядене.
	— А къде е яденето? — попита той.
	Изведнъж мравката се доближи плътно до него и допря уста до неговата. Професорът неволно понечи да се отдръпне, но усети сладкия вкус на нектара, който потече в неговата уста. „Как можах да забравя? Та нали мравките хранят малките си със сока от своите уста?“ За момент Попен отново стана биолог. Неговото коремче полека-лека се изпълваше със сладък нектар по същия начин, както празният мех се изпълва с вино.
	Най-после той положи двете си крачета върху лицето на мравката, отдели устата си и каза:
	— Достатъчно.
	— Не се срамувайте, яжте още! — настоя тя и с предните си крачета избърса устата си.
	— Все пак малко ми е неудобно — отговори Попен. — Винаги ли така ще ме храните?
	— Да — отговори дойката. — Всъщност така е най-полезно за Вас. Мравките като мен от нисш произход ядат крака и крилца на насекоми, но такава груба храна не подхожда за един принц.
	— Разбира се — професорът изпъчи гърди. — С голямо удоволствие винаги ще пия такъв нектар.
	— Ами да — усмихна се дойката и го погледна с черните си очи.
	Професорът заразглежда тялото си и попита какви са тези крилца, които стърчат на гърба му.
	— Обикновените мравки като мен нямат крила. Ние цял живот прекарваме в пълзене по земята, а с Вас е съвсем друго. Вие сте престолонаследник на цялото семейство на големите мравки.
	— Престолонаследник?
	— Да, да, Вие сте роден като мравка-принц — каза дойката, допирайки двете си крачета като при молитва.
	— Нашата царица, след като роди Вашите по-големи братя, мислеше да прекара остатъка от живота си необезпокоявана в своите покои, но изведнъж стана чудо — Вие се родихте. Сигурна съм, че ще донесете щастие на целия мравешки род.
	— Малко ми е неудобно, че ме ласкаете така — смути се професорът.
	— Не, това не е ласкателство, това са думи на Нейно величество Царицата. Каза ги, когато се родихте. Тя определи за Вас най-добрата дойка в нашето царство.
	— Да? Благодаря. — Професорът беше толкова учуден, че не можа да промълви повече и дума, а дойката продължи:
	— Ето защо аз ще се грижа за Вас и Вие ще надраснете Вашите по-големи братя и много скоро ще станете прекрасен принц. Ще се ожените за най-хубавата принцеса в нашето царство.
	— А, така ли? — възкликна професорът и си помисли: „Никак няма да е лошо да се оженя за някоя красива принцеса.“ Същевременно му бе трудно да повярва, че ще стане красив и великолепен принц.
	— А вие сигурна ли сте, че ще бъда достоен за нея?
	Дойката леко се разсърди:
	— Какво е това малодушие? Вие сте много по-умен и много по-мъдър от Вашите братя. Моля Ви, трябва да вярвате в себе си. — Тя го потупа с черните си блестящи крачка, сякаш го окуражаваше.
	Изведнъж отвън се дочу нечий висок глас:
	— Всички от лекционния курс за принцовете да се съберат в аудиторията. Започва трета лекция от интензивния курс за обучение на принцовете.
	— Това пък какво е? — Попен вдигна глава и проследи с поглед мравката, която се отдалечаваше по осветения с фосфоресциращи гъби коридор.
	— Това са специализирани лекции за принцовете — отвърна дойката. — Те се обучават на различни науки. И за Вас ще бъде задължителен такъв курс.
	— А за какво е нужен този курс?
	— Всеки принц трябва да има изискани маниери. Помислете сам. Какво ще стане, когато вие излетите от мравуняка на сватбения си полет и не съумеете да поздравите прекрасната принцеса по всички правила на етикета? Ще изпаднете в глупаво положение. Именно затова е и този лекционен курс.
	— А, така ли? Аз веднага ще отида да слушам — отговори Попен, като вече обмисляше по-нататъшния си план на действие.
	Той нямаше никакво намерение да прекара целия си живот в това подземие, искаше му се час по-скоро да избяга оттук и да се срещне с Попен-човека, за да могат след това двамата да изследват направените от него наблюдения. Сега той трябваше да реши какво да стори, за да се измъкне оттук. Като разбра, че професорът проявява интерес към лекцията, дойката се зарадва много.
	— Истинско чудо! Едва сте се родили и вече искате да посещавате лекции, които са трудни и неразбираеми дори и да по-големите Ви братя. Когато чуе това, Царицата много ще се зарадва.
	Тя нежно и майчински го поглади отново по главичката.
	— Хайде, тогава побързайте. Слушайте внимателно! Така ще станете по-бързо изискана мравка.
	Професорът се шмугна през малката вратичка и правейки големи скокове, се затича по коридора. А там вече беше пълно с крилати мъжки мравки, които бяха по-големи от него. Те излизаха заедно със своите дойки от стаички, намиращи се вляво и вдясно на коридора. Навсякъде се носеше направо задушаващата миризма на феромон*. Попен се присъедини към групата принцове и забърза заедно с тях по коридора, който беше така препълнен, че приличаше на трамвайна платформа в час пик.
	[* Вещества, излъчвани от насекомите, които въздействуват върху поведението и физиологията на останалите заобикалящи ги насекоми. — Бел. ред.]
	Лекционната зала се намираше от лявата страна, малко по-нататък от стаята, в която се беше родил Попен. Мравките, които вървяха пред него една след друга, преминаваха през тясната вратичка.
	— Моля, без блъскане заемайте местата си! — се чуваше гласът на лектора. — Днешната лекция е посветена на тема: „Как да печелим сърцата на цариците.“ Ако слушате внимателно, ще разберете как бихте могли да спечелите и очарователните и неочарователните царици.
	Попен беше много заинтригуван от темата. Застана до вратата и надникна в залата. Но бързо бе избутан навън от няколко по-едри принца, които бяха дошли току-що.
	— Твоето място не е тук. Това не са лекции за деца! — надменно му казаха те и се разсмяха. — Я по-добре иди в хранилището да поближеш захар! — После те влязоха в залата и затиснаха вратата с камък.
	Осветеният с фосфоресциращи гъби коридор се разклоняваше наляво и надясно. Дясното крило се спускаше надолу, лявото — отиваше нагоре. Попен зърна проникващата отляво слаба светлина.
	„Ще тръгна натам. Така ще достигна по-лесно до повърхността“ — помисли си той и сърцето му лудо заби. След като се увери, че наоколо няма никой, той бързо се затича към лявото крило. Коридорът на някои места вървеше направо, а на други правеше резки завои и като че нямаше край. От ляво и от дясно на този тунел се разклоняваха безброй коридори. Те бяха осветени от фосфоресциращи гъби. Никъде не се виждаха фигурите на мравките работнички.
	„Сега е моментът! Ще изляза навън, без никой да ми пречи!“ — помисли си радостно той, но в същия миг чу шум от стъпките на безброй крака, които се приближаваха към него. Професорът подаде глава иззад завоя и видя гъмжило от мравки войници. Те изпълваха целия коридор и се движеха като поток. Навярно се връщаха от битка. Стъпките на войниците с блестящи шлемове на главите бяха несигурни, те се олюляваха.
	— Ей, детенце, махни се от пътя! — завика голямата мравка, която вървеше начело.
	Попен се отдръпна и се скри в един от страничните коридори, като продължи да гледа.
	— Топ, топ, топ… — отминаваха колоните на мравешката армия. Сред тях имаше ранени войници — с изпочупени крака, с огънати антени, някои не можеха да вървят сами и бяха носени от своите другари. Имаше и други, които мъкнеха в уста плячка — ларви от вражеските мравуняци. Пред очите на Попен преминаваше уморената войска. Той видя един жесток, облян в пот и кръв свят, такъв, какъвто досега не беше виждал при други животни или насекоми. Изведнъж в коридора се появиха множество мравки санитари. Те внимателно подхващаха ранените войници и един след друг ги внасяха във вътрешните коридори.
	— Топ, топ, топ… — Със затаен дъх професорът следеше черния, безкраен поток. Но докато чакаше да преминат войниците, той изведнъж се сепна — Попен-човекът сигурно вече бе привършил обяда си. При тази мисъл Попен-мравката настръхна:
	„Нямам никакво време, но кой знае какво може да ми се случи сега, ако изляза в коридора.“ В този момент антените му доловиха приятен аромат, разнасящ се някъде от дъното на коридора.
	„Това е ухание на цветя — помисли си той. — Този коридор навярно води към северния склон на блатото, където цъфтят цветята.“ Попен се престраши, изскочи в тесния коридор и тръгна след колоните мравки. Ароматът се разнасяше от един страничен коридор. Попен влезе в него. Изведнъж чу рязък женски глас. Сети се, че този коридор водеше към покоите на царицата, и сви зад ъгъла, но се стъписа от ужасен вик:
	— Мъж! Мъж! Какво е това?
	Уплашен, професорът се издигна и полетя край стаите. Това бяха прекрасни, изпълнени с цветя стаи, които не можеха и да се сравняват със стаите на принцовете.
	„Ясно. Ето откъде идваше миризмата на цветя“ — помисли си професорът. В този момент в коридора от всички страни започнаха да притичват дойки.
	„За мен няма връщане назад“ — каза си Попен и затича с всички сили по коридора между стаите на царицата. А дойките, като надаваха пронизителни викове, се опитваха да го възпрат.
	— Ле-ле! Какъв груб и невъзпитан принц!
	— Наистина, виж го само, без да дочака сватбената церемония, се вмъква в стаите на царицата.
	— Такова нещо за първи път се случва в нашия мравуняк!
	— Махнете се от пътя ми! — заповяда им Попен. — Не ми пречете!
	— Да те пуснем?! В никакъв случай! Как така?! — дойките се скупчиха и се изпречиха на пътя му. — Мъже, които си позволяват да идват в забранени за тях места, биват наказвани най-строго! И ти заслужаваш това! Ще те хванем и ще те накажем!
	За щастие коридорът се издигаше нагоре.
	„Ако тръгна по този път, сигурно ще изляза навън — помисли си професорът. — Трябва само да си пробия път през тях.“ Но те стояха скупчени и представляваха непреодолима преграда. В същия миг професорът се сети за крилата си. Разпери ги, плавно полетя към тавана и премина над главите на дойките.
	— Той си служи с крилата! — нададоха възмутен вик те.
	— Моля те, слизай! Забранено е да се влиза в стаите на царицата — крещяха дойките, докато професорът летеше над тях и леко докосваше антените им.
	Като размахваше с все сила крилца, Попен се упъти към края на коридора, но за беда оказа се, че той свършваше там. Попен трябваше да се върне обратно и да прелети отново над дойките.
	„Ами ако те повикат някой от войниците да ме хване?“ — помисли си професорът и си представи как го хващат, затварят го някъде и го наказват по най-жесток начин.
	Въпреки това Попен реши да рискува и да не се предава. Вмъкна се в една от стаите на коридора. Това беше голяма стая, обградена с двойни стени. На пода бе постлан килим от сухи листа, а стените бяха украсени с изсушени цветя:
	Каква ли бе тази стая? Тя никак не приличаше на стаите, които беше видял досега. Професорът бе много учуден.
	„Да не би да съм се превърнал отново в нещо?“ — помисли си той леко уплашен. Чу как дойките стигнаха до стаята, завъртяха се край нея и я отминаха. Докато Попен оглеждаше стаята, от дъното й се дочу женски глас:
	— Кой е? Кой е? Вече време за обяд ли е? Гъбата, която изядох преди малко, имаше някакъв странен вкус. Отсега нататък ви моля да ми донасяте по-прясна храна!
	Професорът се стресна.
	— Извинявайте — прошепна той. — Аз вече се наобядвах и малко съм разтревожен. Трябва да вървя — забърза той.
	— Ела, ела — покани го царицата.
	Професорът се успокои, разбра, че събеседничката му няма да му стори нищо лошо, и леко дръпна завесата. Върху постеля от цветя лежеше огромната царица и спокойно се усмихваше. Именно тя беше Майката на цялата империя.
	— До-добър ден — заекна професорът.
	— А? Това ти ли си? — Царицата учудено се надигна и с удоволствие погледна професора. — Ти изглеждаш здравичък, само че според мен е малко раничко да влизаш в стаята на Царицата.
	— Но аз нямах такова намерение — заоправдава се той. — Просто вървях по коридора и случайно влязох тук.
	— Ха-ха-ха! — засмя се тя. — Много добре измислено.
	— Аз не измислям — започна да се сърди професорът. — Аз търсех изход навън, за да подишам чист въздух.
	— Като дойде денят на сватбения полет, ще можеш да дишаш колкото си искаш — нежно го погледна Царицата. — В този ден ти ще си намериш хубава принцеса и на воля ще летите във въздуха. Потърпи до този ден!
	— Не мога! — строго каза професорът. — Нямам време за губене.
	— Ха-ха-ха! — засмя се Царицата. — Ех тези нетърпеливи момчета. Момичетата си седят спокойно в стаичките, а вие, момчетата, правите тъкмо обратното. Хайде, почакай малко, не е далеч този ден.
	— Не, дори и минута не мога да чакам — отвърна Попен и се доближи до главата на Царицата. — Моля Ви, поне за малко ме пуснете навън.
	— Не бива, има специален курс лекции, които ти трябва първо да минеш.
	— Вече ги слушах толкова много, та чак ми омръзнаха. Сега трябва да разгледам външния свят.
	— Само мравките работнички разглеждат външния свят — с укор каза Царицата. — Такива като теб не бива да се интересуват от него. Ами ако ти се случи нещо?
	— Нищо няма да ми се случи. Не се тревожете.
	— Я престани! — скара му се Царицата. — Аз съм болна и не ми остава дълго да живея. Мечтая да поверя целия наш род на теб, а ти виж какви ги говориш.
	— Болна ли сте? — Като чу това, професорът неволно се отдръпна. — Извинявайте, не знаех… Ако изляза навън, ще мога да ви донеса ефикасно лекарство за болестта.
	— Остави ме!
	Изглежда, тя беше уморена и се отпусна на леглото.
	— Ако мислиш за мен, то си длъжен да мислиш и за моите поданици. Онова, което е добро за теб, ще е добро и за тях. Помисли си хубаво върху това. Сега ме остави сама да поспя, а ти се връщай в стаята си — нареди тя с плачлив глас и задряма.
	„Какво да правя сега? — питаше се професорът, като гледаше лицето на Царицата. — Най-важното за една мравка е да изпълнява всичките си задължения стриктно, за да процъфтява целият мравешки род. Именно в това е щастието на мравките.“ Професорът обаче бе човек и преди всичко имаше право свободно да се движи из външния свят. Той не можеше да разбере щастието на мравките.
	{img:popen_mravkata_govori_s_tsaritsata_mravka.png}
	— Нямам никакво намерение да оставам тук! — каза твърдо Попен и се обърна към спящата Царица: — Довиждане, майчице.
	В този момент иззад вратата се дочуха нечии стъпки.
	— Извинявайте. — Един от стражите, явно мравка-войник, връхлетя в стаята. — Принцовете, които не слушат и влизат в покоите на Царицата, биват наказвани.
	— Ш-ш-шт… — Професорът сложи пръст на устните си. Той съжаляваше Царицата и не искаше да я будят, но стражът го хвана и измъкна от стаята, без да издаде звук.
	— Как не Ви е срам, нали казахте, че отивате в лекционната зала?! — Стражът здраво държеше професора със силните си космати крачка`. Поведе го по обратния път.
	— Може ли така? Не бива да лъжете. Нашето мравешко общество се опира на взаимното доверие. Когато един излъже, неговата лъжа би могла да разложи нашето семейство. По-късно, като започнете да посещавате лекциите, гледайте добре да научите и запомните всичко това. Вие принадлежите към елита на нашето общество и трябва да се държите скромно и почтено.
	— Но на тази лекция не се споменаваше нищо такова, говореше се само как да спечелим сърцата на принцесите.
	— Боже! За първи път виждам такова дете! — промърмори стражът, като водеше професора. — Вие сте роден да бъдете принц и ако не се учите, ще имате големи затруднения. Към Вас е прикрепена дойка и Вие нямате нужда да се грижите сам за прехраната си, затова трябва да изучите всичко, което е необходимо за един принц.
	— Добре, ще се уча старателно — бързо отговори професорът.
	Лицето на стража се проясни:
	— Браво, най-после се разбрахте от дума, хайде веднага да отидем в лекционната зала.
	— Не — отвърна професорът. — Аз искам да изкарам курса за мравки-работнички.
	— Какво? — Антените на стража щръкнаха от учудване. — Мравки с такова високо потекло като Вашето не бива да се смесват с обикновените и да пълзят по земята.
	— Не съм съгласен с тебе. Преди да се науча как да печеля симпатиите на бъдещите царици, мисля, че е по-добре да изуча изкуството на мравките-работнички. Това ще повиши моята обща култура. Ако обичаш, заведи ме на курса за работнички.
	В случая няма нужда да обясняваме намеренията на професора, който смяташе като мравка работничка заедно с другите работнички да излезе навън. А по време на работа със сигурност щеше да се намери удобен момент за неговото бягство.
	— Ако аз те заведа там, ще ме обесят за това. Вие сте наследник на Нейно величество Царицата и не бива да се занимавате с работа, която върши простолюдието.
	— Не си прав. Ако не съм запознат с живота на простолюдието, как ще управлявам тогава обществото на мравките. Освен това мравките, за които ти говориш, не са ли мои братя, родени от нашата обща майка Нейно величество Царицата. Мъките на моите братя трябва да станат и мои.
	Мравката-страж зацъка с език. Не й оставаше нищо друго, освен да прояви разбиране към желанието на Попен.
	— Но ако научи Нейно величество Царицата, аз ще кажа, че си ме изнудил и си избягал.
	— Добре, съгласен съм. Хайде да тръгваме. Заведи ме в работилницата на мравките.
	Двамата пресякоха пътя, по който преминаваха последните редици на мравешката войска, и запълзяха към коридора, водещ към повърхността на земята. Докато вървяха по сложните лабиринти и завиваха ту вляво, ту вдясно, на професора му се стори, че пътят няма край.
	— Всъщност ти си доста мил принц — промърмори мравката-страж. — Дори си много странен.
	Най-после двамата пристигнаха в стая, наподобяваща кантора, която се намираше в края на коридора. Там имаше каменен кантар и една мравка със сериозен израз на лицето проверяваше товара, който трябваше да бъде внесен в мравуняка.
	— Може ли да влезем? — попита стражът. — Този принц казва, че иска да върши хамалска работа.
	Слабичката мравка от кантората погледна стража и усмихнато отвърна:
	— Да, разбира се, заповядайте, при нас не достига работна ръка и сме малко затруднени в това отношение. — Но после погледна професора и доста озадачено запита: — А той има ли опит в тази работа?
	— Не — отвърна професорът, но стражът го прекъсна:
	— Какво да ти кажа, той току-що се е родил. Каза, че са му безинтересни занятията на другите принцове, затова тайно от Нейно величество Царицата го доведох тук.
	— Хайде тогава да го видим, да покаже какво може. — Ръководителят на кантората още веднъж внимателно погледна професора. — Я вдигни онзи камък!
	Професорът погледна и видя до краката на мравката пет различни по големина камъчета.
	— Ей сега, лесна работа.
	Той потри уверено ръце, хвана най-големия камък и се опита да го вдигне, но камъкът не помръдна.
	— Този е малко тежичък — усмихна се смутено професорът.
	— Така е — отвърна мравката ръководител. — Този камък в нашия мравуняк могат да го вдигат единствено пет мравки и само те пренасят камъните в мравуняка.
	— Така ли? — Попен си спомни, че една мравка-работничка може да тегли товар, който, съотнесен към човешките сили, тежи пет тона. Ако е така, то камъкът, който се опита да повдигне професорът, надвишаваше пет тона.
	— Хайде, тогава виж този.
	Професорът подхвана един по-малък камък, но и той не помръдна.
	— Ако вдигнеш този, ще ти възложим да прекарваш гъсеници в мравуняка.
	— По-добре е да не опитвам — предложи Попен сам.
	Той беше биолог, затова му се бе случвало досега доста често да се занимава с гъсеници, но в момента му бе неприятно дори да ги пипа. Опита се да повдигне още един съвсем мъничък камък, при което мравката от кантората му каза:
	— А ако успееш да помръднеш този, ще ти възложим да пренасяш труповете на умрелите ни войници. Ти сам знаеш, че борбата между мравуняците никога не стихва и всеки ден се налага да се пренасят ранени и умрели.
	— Не, и този не мога — отговори професорът, като се опитваше да повдигне един съвсем мъничък камък. — Сигурно този камък е с тежината на умряло насекомо.
	— Точно така — отговори мравката от кантората.
	Професорът се надяваше, че ако се напрегне малко повече, ще вдигне този камък, но не успя и го остави.
	— И този не ми е по силите.
	— Какво тогава, нищо ли не можеш да правиш? — малко раздразнено попита мравката-ръководител. — Такива като тебе само в небето знаят да хвърчат, за друго не ги бива. Я по-добре се откажи и се връщай на занятията. За в бъдеще не ни занимавай повече със себе си. Нали виждаш, че сме заети.
	— А нямате ли някаква друга работа? — попита Попен. — Например да бъда охрана?
	— Какво? Такава слаботелесна мравка като тебе не може да бъде охрана. Мравката, която охранява, трябва да бъде здрава, със силно тяло, за да може да пази другарите си от вражеските воини. А за теб е по-добре да се върнеш отново на занятия.
	Изведнъж по коридора пробяга мравка вестоносец:
	— Ей, забелязахме ново пасище! Пълно е със сладък сок. Елате бързо да го съберем!
	Явно затруднена, мравката от кантората посрещна вестоносеца без особен ентусиазъм:
	— За съжаление сега тук няма никой, всички са на работа. Останали са само пет-шест мравки. Днес на запад от мравуняка беше забелязана много хубава храна в чинийка и почти всички се упътиха натам. Тези, които останаха, са заети с ранените.
	— Аз ще отида — изскочи напред професорът. За него това щеше да бъде изключително приятна работа. — А къде се намира пасището?
	— Не е много далеч от нашия мравуняк, на един бук.
	— Върху дърво ли се намира?
	— Да. Там е пълно с листни въшки. Само да знаехте откога водим война с мравките от околността за това място.
	Листните въшки обикновено се наричат „мравешки крави“. Те са малки насекоми, от които мравките получават сладък сок, а за благодарност ги пазят от враговете им. С езика на биологията такива взаимоотношения се наричат „симбиоза“.
	— Тогава аз ще отида на това пасище, ще събера сока и ще го донеса тук.
	— Дали ще можеш? — усъмни се мравката шеф.
	— Щом не трябва да се вдига нищо тежко, мисля, че ще се справя. Тук става дума за ядене. Аз повече разчитам на корема си, отколкото на силата на ръцете.
	— Тогава тръгвай. — Мравката нямаше кого друг да прати там. — Да те съпроводим ли до пасището?
	— Не, не е необходимо, аз и сам мога.
	— Не бива сам — строго каза стражът. — Аз съм длъжен да бдя над теб.
	— Да, точно така — съгласи се с него вестоносецът.
	— И тъй, аз тръгвам с тебе.
	— Не, не, по-добре аз — каза вестоносецът. — Аз ще му показвам пътя.
	На професора нищо друго не му оставаше, освен да тръгне заедно с вестоносеца. Като преминаха по няколко коридора, те излязоха на една огряна от слънчевите лъчи площадка. Оттук се изкачиха по някаква странична пътечка и излязоха навън. В същия миг антените на Попен доловиха аромата на цветята, които растяха край блатото. Съвсем наблизо се извисяваше едно дърво. Професорът заедно с мравката тръгнаха между високите, с огромни размери тревички към дървото.
	— Ето това е — каза вестоносецът. — А сега се изкачи по ствола и върви по оставената от мен следа от феромон. Така ще намериш мястото, където са листните въшки.
	Вестоносецът помогна на Попен да се качи на ствола на дървото.
	— Благодаря ти, а сега се връщай — каза му той.
	— Не, не мога — отговори вестоносецът. — Ако дойдат мравките от други мравуняци, кой ще те охранява? Аз ще стоя тук, за да бъдеш спокоен. Качвай се и си хапни добре! Но внимавай само за едно: събирай сока, без да го изяждаш! Това е железният закон на мравките работнички. Събраният от тях сок те са длъжни да занесат в хранилището на мравуняка. В нашия свят целият мравуняк има един общ корем.
	— О, това ще ми бъде трудно… как така ще го гълтам, без да го изям?
	— Никак не е трудно. Просто е. Ще го гълташ и ще го задържаш в корема.
	— А-а? Не знам дали ще успея — каза Попен с известна тревога и запълзя по гладкия ствол на дървото.
	— Едно-две-три — побутваше го мравката.
	Като движеше шестте си крачета, професорът започна да се изкачва по ствола съвсем като че вървеше по пътека. А върху дървото имаше различни насекоми, бръмбари. Толкова много бяха те, че самият професор не беше в състояние да определи какви са и откъде са. Най-после той стигна до един клон, който гъмжеше от листни въшки. Те седяха върху листата и с дългите си като сламки хоботчета смучеха сок.
	— Извинявайте — каза Попен и се вмъкна между тях.
	Изведнъж „мравешките крави“ го погледнаха уплашено:
	— Ти кой си? — попита стоящата най-близко до него листна въшка.
	— Мравка — отговори професорът.
	Досега не сме виждали мравка с крилца — дочу се от всички страни.
	— Точно така — продължи професорът. — Обикновено такива като мен си седят спокойно в мравуняка и ги пазят специални дойки. Ние излизаме навън само по време на брачната церемония.
	— Значи си дошъл да се жениш за нас? — попита една от листните въшки.
	— Не, нямам намерение да се женя като мравка.
	— А за какво си дошъл тогава?
	— Дойдох под надзора на една мравка работничка да събирам сок.
	Една от листните въшки, която седеше съвсем близо до професора, като подсвиркваше с дългото си хоботче, каза:
	— Добре де, само че преди това ни премести на сянка. Тук много силно ни пече слънцето.
	— Да ви пренеса? Не ми е казано да се занимавам с подобна работа.
	— Тогава няма да ти дадем сок — весело каза друга. — Както виждаш, ние сме много слаби същества и ако някой не ни пази от палещите лъчи на слънцето и от грубостта на другите насекоми, няма да можем да съществуваме.
	— Добре, ще се опитам. Няма как — каза професорът.
	Всъщност това се оказа съвсем не лека работа. Той хвана стоящата най-близко въшка, но тя се бе насмукала така обилно със сок и беше толкова тежка, че той не можа да я помръдне, а и цялата беше много хлъзгава и се изплъзваше от ръцете му. Другите въшки с интерес наблюдаваха мъките на професора, като продължаваха да смучат сок от листата. Като забеляза, че те се подиграват с него, професорът се разсърди:
	— Стига сте се шегували. Нямам време да се занимавам с вас. Качих се тук, за да видя къде се намира нашата университетска столова.
	— Столова? Тя е тук, при нас — каза една от въшките. — Ето я, пред очите ти сме.
	Професорът нищо не отговори, а продължи да търси с поглед сградата на столовата.
	— Ей, ти, моля те, побързай! Слънцето вече нетърпимо пече. Започвай да ни пренасяш!
	— Я престанете! Омръзнахте ми. Зает съм, а и в тази горещина и сам едва се движа. — Професорът леко отблъсна от себе си въшката, която тъй и не бе успял да помръдне. Но в този миг от нея изхвърча сладък сок, който опръска цялото му лице.
	— А-а-а! — извика той, отпусна крачката си от листото и почна да пада. Нямаше време да разтвори крилца и вместо това затвори очи. Последното, което видя, беше гърба на вестоносеца, който тичаше с всички сили нанякъде, като се провираше през гъстата трева.

>	VII глава

	Пред очите му като блясък от светкавица на фотоапарат се появи образът на професор Попен-човека. Той ядеше своя обяд. После всичко отново стана тъмно.
	— Това е вече прекалено много за мен. Искам отново да стана човек. Помощ! — завика той.
	— Ей, успокой се. — Някой го раздруса за рамото. Отвори очи и видя пред себе си някакво огромно и странно лице. Истински марсианец.
	— Ох! — Професорът страшно се уплаши и скочи. Но веднага се успокои. Това беше само един щурец. А самият той се намираше в стаичка, която наподобяваше хранилище. Навсякъде бяха струпани сухи листа, между тях подаваха главички гъби.
	— Ти ужасно бълнуваше. Как си сега? — Щурецът надникна в лицето на професора, като прегъваше голямото си червеникаво-кафяво тяло, приличащо на цигулка.
	— Хм. — Професорът се опита да завърти главата си. — Помня всичко до момента, когато паднах от дървото. След това си спомням, че обядвах.
	— Май още не си добре. Когато те забелязах, ти лежеше неподвижно в тревата.
	— Точно по това време аз обядвах пред столовата…
	— Ай, ай, никак не си добре. Я остани тук, докато не се оправиш напълно. Искаш ли нещо да хапнеш?
	— Той посочи с брадичка струпаните навсякъде планини от хранителни продукти.
	— Не, благодаря. Преди малко обядвах. — Попен се повдигна и огледа стаята. — Къде се намирам?
	— Това е хранилището на гъби, които събират твоите братя…
	— А! Големите мравки! Тогава тук е…
	— Точно така. Ние сме в мравуняка на големите мравки. А аз съм тукашният пазач. Пазя любимите гъби на Нейно величество Царицата. Затова ме хранят и ей така си живея.
	— Така ли? — каза професорът и започна да мисли на глас: — И тъй аз бях размачкан от Хачиска. След това останките от мен са били пренесени от мравките работнички в това хранилище и Царицата ги е изяла. — Тук той ахна. — Сетих се! Царицата се е разболяла, понеже е изяла мен, тоест мен — отровната гъба! Следователно тя се е принесла в жертва, за да мога аз от неподвижна гъба да се превърна в мравка с краченца! Наистина тя е велика жена!
	{img:popen_mravkata_razgovarja_s_shturetsa.png}
	— Как е? Наред ли е всичко? — Щурецът го погледна тревожно. — Нищо не разбирам! Бил си размачкан от някого. Царицата те е изяла… какви ги говориш?
	— Не, няма нищо. И така аз съм отново в мравуняка.
	— Така е. Ако не бях те забелязал, чуждите мравки щяха да те отвлекат и изядат. А ти даже не ми благодари…
	— Много съм ти благодарен — отвърна Попен. — Но ако мен ме бяха изяли другите мравки, щях да се превърна в мравка. Нямаше да има голяма разлика…
	— Ти май много силно си се ударил.
	— Не, вече съм добре. Заведи ме до изхода на мравуняка. — Професорът искаше час по-скоро да излезе навън.
	Но отговорът на щуреца го изненада:
	— Май по-добре е да стоиш тук. Навън става нещо страшно. Сега в мравуняка сме само двамата с теб.
	— Какво?! Какво става?
	— Не знам какво се е случило, но всички като че ли са полудели. Излизат навън и не се връщат. — Щурецът замига с червените си очички. — Това е война. Червените мравки, които ние преди победихме, са дошли да си отмъстят. И сега може би всички се сражават.
	Попен скочи:
	— Аз не мога да стоя тук. Трябва веднага да отида при тях. Моля те, заведи ме до изхода! — Попен искаше под този предлог да се измъкне от мравуняка, но щурецът го спря:
	— Знаеш ли, това сякаш не е война. Аз започвам доста да се тревожа. Преди малко, когато бях навън, всичко беше мирно и спокойно. Обикновено не правя това, но този път взех, че обиколих мравуняка. И точно тогава забелязах как ти падна.
	— Сигурно и вестоносецът е бил там. Той ме чакаше под дървото, докато се разправях с въшките.
	— Не, там нямаше нито една мравка. Наистина. Нищо не разбирам. Веднъж в боклука от столовата бяха изхвърлени множество бучки захар. Тогава всички мравки работнички от мравуняка отидоха там. Но сега… тръгнаха и работничките, и дойките, и принцовете, и принцесите. Това е нещо нечувано. А отгоре на всичко повлякоха със себе си и болната Царица.
	— Какво?! — Като разбра за Царицата, професорът почна да се вълнува. — А ти попита ли поне къде отиват?
	— Попитах — Щурецът закрачи насам-натам из хранилището. — Никой не ми отговори. Всички като пощурели, с изправени антени и с подивели очи тичаха навън. Само си разменяха някакви сигнали. Минаха, блъскайки се една друга, край хранилището. Аз се изплаших да не ме изпотъпчат и се скрих по-бързо тук.
	Като чу това. Попен си спомни за великото преселение на лемингите. Лемингите това са вид гризачи, които живеят в Северното полукълбо. Когато се размножат особено много и започне да не им достига храната, всички заедно като голям поток тръгват на път, без да се спират дори и от морето, където много от тях потъват. Но в момента в хранилището имаше толкова много запаси! Възможно ли бе за краткия период, докато бе лежал под дървото, да е настъпил глад в мравуняка? И мравките да са се решили на ужасно групово самоубийство? Не. Това не бе възможно.
	— Разбрах! — завика професорът. — Пред прага сме на стихийно бедствие.
	Той бе чел в няколко научни статии, че непосредствено преди голямото земетресение в района Канто* насекомите и полските мишки са почнали масово да се придвижват. За разлика от хората животните, които обитават повърхността на земята, инстинктивно усещат промените в нея и легендата за това, че сомът предизвиква земетресения, идва оттам, че древните хора са видели, как тази огромна риба започва да буйствува във водата непосредствено преди земетресение.
	[* Район Канто включва Токио и още шест други централни префектури. — Бел. ред.]
	— Това е началото на земетресение — раздруса той щуреца. — Чувал съм и отпреди, че в Канто ще има земетресение. То започва! Да бягаме!
	Попен не го сдържаше на едно място. Но щурецът запази спокойствие:
	— Аз не мога да бягам.
	— Ами земетресението! Мравунякът ще се срути!
	— Дори и да се срути, все едно ще останат дупки, през които после ще изляза навън. Освен това аз съм пазач на хранилището. Ако сега напусна това място, после могат да вземат друг щурец за пазач. А аз през живота си не съм намирал по-хубаво място от този мравуняк. Хайде, тръгвай сам.
	— А, така ли? Тогава аз тръгвам.
	— Добре, само как се чувствуваш? Не те ли боли главата?
	— Добре съм — каза професорът и с все сила разтвори вратите на хранилището, тъй като бяха затрупани със сухи листа, за да не прониква влажен въздух отвън.
	В същия миг в носа го удари някаква остра миризма. Тя го теглеше като че с някаква невидима нишка. Той минаваше през стаите с широко зейнали врати, по сложните лабиринти, осветени с фосфоресциращи гъби.
	— Навън, навън — достигаха до него тревожни сигнали.
	„На запад от мравуняка. На разстояние около 5 метра. Има нещо страшно вкусно. Ако не отида бързо, ще свърши…“
	Човешкият разум на професора отстъпи пред тази остра миризма. Сега го подканваше само инстинктът на мравката. Вратите на много стаи бяха изпочупени от потока мравки, които са тичали, блъскайки се една друга. Из коридорите бяха нахвърляни остатъци от храна. Навсякъде из мравуняка се виждаше, че мравките са се намирали в изключително възбудено състояние. Краката на Попен вървяха все по-бързо и по-бързо. Едновременно с това сърцето му туптеше с такава сила, сякаш искаше да изскочи от гърдите му. Тялото на Попен, който сега беше само една мравка, само тичаше по посока на миризмата, след онези, които са били преди него.
	Най-после излезе от мравуняка. И без колебание започна да се провира през гъстата трева на запад. С малките си мравешки крачета той не можеше да се движи достатъчно бързо и затова страшно се ядосваше. Професорът вече беше забравил за човешкото си съществование и се ръководеше само от своето обоняние. А миризмата ставаше все по-силна и по-силна. Тя го обгръщаше целия. Когато навлезе сред дивите ягоди, усети, че големите мравки са съвсем наблизо. Скоро ги настигна. Видя, че те като пияни се движеха в черен поток. В следващия миг той също беше въвлечен в този поток. Нямаше време за мисъл, гледаше само да не го стъпчат. А тук бяха и войниците, и работничките, и дойките, и бъдещите царици, и принцовете, и вестоносецът, който не бе го дочакал под корените на бука. Тук беше и болната Царица, която другите мравки влачеха. Професорът беше страшно учуден как може многокласовото общество сега да се влее в единен поток и да върви в една посока, към една цел?
	Без съмнение някъде тук бе сложено нещо страшно вкусно, щом мравките като омагьосани вървяха натам. Попен крачеше, внимавайки да не настъпи мравките пред него и да не бъде стъпкан от мравките след него. И… изведнъж се сети за това, което видя, когато като еднодневка влетя в лабораторията на Хачиска. Миризмата от преобърнатата тогава чинийка не беше ли същата тази миризма, която го опияняваше сега?
	— Така… — промърмори Попен.
	Опиянението му веднага изчезна. Моментално си спомни, че веднъж в коридора Хачиска му беше разказвал за един експеримент, който се готвеше да направи. Бе решил да изследва структурата на мравуняка през лятото и броя на мравките в него. За тази цел той подготвяше специална смес: прибавяше към захарен разтвор мравешки феромон, който трябваше да парализира нервната система на мравките. Тази смес той щеше да сложи в чинийка близо до някой мравуняк. Привлечени от феромона, мравките щяха да отидат да ближат от разтвора и накрая всички щяха да загинат. А той, като преброеше умрелите и като ги класифицираше, щеше да постигне целта си.
	— Недейте! Спрете! — неволно извика професорът.
	Хвърли се между мравките, но те, загубили всякакъв контрол над себе си, не се вслушваха в неговите думи.
	— Спрете! Върнете се всички в мравуняка!
	Здраво впримчен в черния поток, Попен се мяташе безпомощно насам-натам и крещеше:
	— Слушайте! Вие сте насекоми, които сте създали цивилизация, по-древна от човешката, и как не ви е срам да станете жертва на експеримента на един биолог! Спрете! Недейте!
	Но мравките продължаваха своя поход към смъртта. Една след друга те се изкачваха върху чинийката, отпиваха от сместа на Хачиска, падаха и умираха. Попен разбираше, че експериментът на Хачиска е много важен за биологията. Но сега той по волята на съдбата беше мравка и не можеше да се примири с мисълта, че неговите братя ще станат жертва на някаква си научна статия.
	Не знаеше какво да прави. Нямаше смисъл да убеждава опиянените от феромона мравки. Реши да се противопостави на хитрините на Хачиска със своя човешки разум.
	„Ще употребя принципа на лоста — каза си той. — Ще взема една пръчка, ще я промушна под чинийката, под нея ще поставя камъче. После ще натисна с всички сили пръчката и тя ще обърне чинията.“ Попен се залови да търси камъче и пръчка, но се сети, че с нищожните си сили едва ли ще може да осъществи своя план. Започна бързо да обмисля друг вариант. А междувременно мравките продължаваха да пълзят към смъртоносната чинийка.
	— Сетих се — викна той. Огледа хартиената чиния, погледна под краката си, погледна нагоре. После, разблъсквайки мравките, се приближи към чинията и започна да прегризва крайчето й. Тя беше много здрава, но все пак той успя.
	— А сега връзките от моята трамвайна карта.
	Тя беше останала в северния край на блатото, където той бе расъл като гъба. Издигна се във въздуха и полетя с голяма скорост, като се оглеждаше наоколо. Скоро под едно дърво я забеляза, от тревата се подаваха връзките на неговата карта за пътуване. Бързо се сниши, хвана ги и се издигна отново. Сега в очите на една мравка тези връзки наподобяваха стоманени въжета.
	А маршът на мравките продължаваше. Отдали се само на инстинкта си, те се трупаха около чинийката. Попен полетя към нея и с голямо усилие промуши връзките през дупчицата. После отново излетя, като прехвърли края на едната връзка през клона на дървото. От корените на дървото теренът се спускаше към благото. Някъде по средата на този склон стърчеше неголям грапав камък. Попен спусна връзката надолу и я омота около камъка. След това бързо започна да разравя пясъка, около камъка. Скоро той се разклати и се търкулна надолу. Хартиената чинийка, вързана за другия край, се преобърна и също се търкулна. Захарният разтвор в нея се разля. Мравките спряха своето шествие и клатушкайки се като пияни, започнаха да се връщат обратно в мравуняка.
	— Царице! Майко! Това е всичко, което можах да сторя за твоя род! — радостно завика професорът. — А сега бързам към градината.
	Сигурно другият професор Попен вече привършваше обяда си. И Попен-мравката искаше час по-скоро да полети натам. Но… изведнъж усети, че не може да мръдне от мястото си. Колкото повече се опитваше да се издигне нагоре, толкова повече тялото му затъваше в пясъка. Обзеха го лоши предчувствия и той погледна надолу. Там зееше дупка, подобна на фуния, от която се протягаха по-остри и от нож челюсти.
	{img:muhata_spasjava_popen_mravkata_ot_mravolyva.png}
	— Това е краят… — помисли си той. Разбра, че е попаднал в ямка на ларва на мраволъвове. Ларвата подравяше пясъка все повече и той продължаваше да затъва. Протегна краче и се опита да хване връзката от картата, която беше наблизо, но не успя. Сети се и за своите крила и с всички сили започна да ги размахва, опитвайки се да излети. Но напразно — колкото повече се дърпаше, толкова повече се свличаше надолу. А от дупката се чуваше зловещият глас на ларвата:
	— Ха-ха-ха-а-а. Хайде, идвай тук. Ела де. Няма нищо страшно.
	— Не се шегувай. — Професорът отчаяно драскаше с шестте си крачета. — Ако сега ме изядете, ще се превърна в мраволъв. Нямам такова намерение!
	— Хайде де. Примири се със съдбата си. Откога гладувам тук… — шепнеше злобно ларвата.
	— Помощ! Помощ! — завика Попен.
	Страшните челюсти вече щяха да го захапят, когато в небето той забеляза една испанска муха.
	— Помощ! — закрещя отчаяно професорът.
	— Помощ ли? — учуди се мухата. — Аз не помагам на никого. Аз само мога да показвам пътя.
	— Добре де — молеше я професорът. — Покажи ми пътя към живота.
	— Пътя към живота? Може. — Мухата започна да се спуска.
	— Ей ти! — разкрещя се ларвата. — Не си пъхай носа в чуждите работи!
	Но мухата вече бе успяла да измъкне Попен от страшните челюсти.
	— А къде е пътят към живота?
	— Започва от столовата — отвърна, въздишайки, Попен.
	— Така ли? Че аз точно оттам идвам. Познавам мястото много добре. — И мухата-пътепоказател понесе професора към градината…

>	Край на историята

	— Благодаря ти, че ме спаси. — Професорът висеше между крачетата на мухата и гледаше надолу. Там видя как големите мравки, клатушкайки се, се връщаха към своя мравуняк. — Довиждане на всички! — радостно завика той. Но все още пияните мравки не поглеждаха към него.
	— Днес наистина е странен ден — бръмчейки, каза мухата.
	— Защо? — учуди се професорът.
	— А, нищо особено, само преди малко придружих една розова еднодневка, заведох я от столовата към блатото, а сега от блатото към столовата водя една мравка.
	— Розова еднодневка? Това бях аз, всъщност. Не — еднодневката, която аз гонех, а после се превърнах в нея.
	— Какво? Ти не си ли мравка? — учуди се мухата.
	— Не, няма да ми повярваш може би, но само преди малко бях розова еднодневка.
	Испанската муха беше много изненадана. Тя се насочи право към столовата. А в сянката на олеандъра седеше професор Попен.
	— Ей, професор Попен! — завика Попен-мравката. — Пусни ме тук — каза той на мухата. Мухата се сниши и го пусна върху райграса.
	В този момент професор Попен-биологът поднесе пръчицата за ядене към устата си. Като видя това, Попен-мравката бързо запълзя по неговия панталон. После по сакото и направо към чинията.
	Професор Попен слагаше последния залък в устата си. Изведнъж усети, че глътна нещо странно, което му заседна в гърлото.
	— Сякаш е камъче, а може и да не е…
	Той сложи чиниите върху подноса, затегна възела на вратовръзката си и излезе изпод сянката на олеандъра. В същото време лелката, като се възползуваше от почивката, метеше стълбите с бамбукова метла. Професорът прекрачи живия плет и тръгна към нея.
	— Имаше нещо в ориза — каза й той.
	— Така ли? — учуди се тя, взе от ръцете му подноса и надзърна в чиниите. — Какво беше? Камъче ли?
	— Не, глътнах го и не можах да разбера. Имах чувството, че съм глътнал частичка от себе си. — Той извади кърпата си от джоба и избърса с нея потта от челото си.
	— Какво? — Лелката го погледна, поклати глава и въздъхна. — Днес наистина е някакъв странен ден. От факултета по конен спорт избягаха конете и се вмъкнаха в канцеларията. През задния вход на столовата притича една невестулка… Въобще в такива дни и вие, професоре, трябва да бъдете по-внимателен…
	Попен погледна над главата на жената към стенния часовник. Стрелката се придвижи точно на един часа` и осем минути. В този миг той се сети, че трябва да завърши статията си.
	— Е, да започваме — обикновено с тези думи той започваше лекциите си.
	Стрелката на неговия ръчен часовник, който беше спрял на един часа и осем минути, изведнъж тръгна.
