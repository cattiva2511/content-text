>
#	Лица

	__ВЪЗПИТАТЕЛ__
	__ОРЕСТ__
	__ЕЛЕКТРА__
	__ХОР__ ОТ МИКЕНСКИ ЖЕНИ
	__ХРИЗОТЕМИДА__
	__КЛИТЕМНЕСТРА__
	__ЕГИСТ__

N	Действието се развива в град Аргос, пред двореца на Пелопидите.


>	Пролог

	__ВЪЗПИТАТЕЛЯТ__
	Дете на Агаме`мнон, който някога
	бе вожд под Троя, можеш сам, с очите си,
	да видиш туй, което те е пълнило
	с копнеж. Виж Аргос, древния*1, желания,
	[*1 Жителите на Аргос смятали себе си за най-древни сред гръцките племена.]
	с гората на безумната Инахова
	девойка*2. Виж на Феб Вълкоубиеца
	[*2 _Безумната Инахова девойка_ — Ио`, дъщеря на речния бог Инах, любовница на Зевс, която Хера от ревност превърнала в юница. Преобразената девойка била преследвана от стоокия пазач Аргос. По поръка на Зевс Хермес приспал Аргос и го убил. Тогава Хера вселила у Ио` безумие. След дълги страдания девойката отново получила човешкия си образ.]
	ликейския площад, Оресте. Вляво пък
	е Хериният славен храм*3. Пред твоите
	[*3 _Хериният славен храм_ е т.нар. Херайон.]
	очи са днес Микена, многозлатната,
	и гибелният дом на Пелопидите,
	отдето след убийството на татко ти
	те взех от твоята сестра, отнесох те,
	спасих те и до твойто възмъжаване
	те храних, за да отмъстиш за татко си.
	Оре`сте мой, и ти, най-драг приятелю,
	Пиладе, трябва бързо да решавате.
	Разбудени от светлината, с утринни
	звънливи гласове запяват птиците.
	Нощта отмина с мрака и звездите си.
	Преди да е излязъл от палатите
	човек, уговорете се. За бавене
	тук няма време, трябва да се действува!

	__ОРЕСТ__
	Най-скъпи от слугите ми! За твоята
	любов към нас какво добро свидетелство!
	Тъй както благороден кон, макар и стар,
	не губи смелостта си във опасности,
	а с щръкнали уши слухти — и ти така:
	подтикваш нас, и сам вървиш сред първите!
	Затуй сега ще ти разкрия плана си.
	Следи със своя остър слух словата ми
	и ме поправяй, ако сбъркам някъде.
	И тъй, когато стигнах във питийското
	светилище, за да узная начина,
	по който бих се разплатил с убийците
	на татко, Аполон ми каза следното:
	самичък, без войска и без оръжие,
	да нанеса с измама справедлива смърт.
	Такова предсказание получихме,
	затуй вмъкни се, щом помогне случаят,
	в двореца, разузнай какво се върши там
	и се върни със сигурно известие.
	Така си стар и побелял от времето,
	че няма да събудиш подозрение.
	Кажи им, че си чужденец, изпратен си
	от Фанотей, фокидеца — най-първият
	е Фанотей от техните съюзници.
	Под клетва казвай, че по неизбежната
	съдба Оре`ст е паднал на питийските
	игри*4 — убит при хлъзване от бързата
	[*4 _Питийските игри_, устройвани в чест на Аполон Питийски, били празнувани през четири години в Делфи.]
	кола. Това е твоето известие.
	А ние, щом извършим възлияние
	над татковия гроб и сложим кичури
	коса — тъй, както каза Феб, — се връщаме
	отново с медна урна във ръцете си,
	която, знаеш, съм потулил в храстите,
	та като скрием истината, радостно
	известие да донесем — че моят труп
	се е превърнал вече в прах под огъня.
	Какво, че ще умра на думи, щом като
	в действителност съм жив и с мен е славата?
	Щом носи полза, всяка реч е хубава!
	Та много мъдреци били са смятани
	за мъртви, но когато са се връщали,
	били са още повече почитани!
	Така и аз като звезда — уверен съм —
	ще светя и ще гледам враговете си.
	Ти, родна твърд, вий, богове на моята
	земя, ме приемете и закриляйте!
	Мой бащин дом! Дойдох по воля божия
	да те очистя от кръвта с възмездие!
	Без чест от този край не ме отпращайте!
	Да стана господар на свойто щастие,
	възстановител на дома си. Толкова.
	Ти, старче, тръгвай, изпълни потребното.
	А ние ще вървим. Настана сгоден миг —
	най-първият учител в наште работи.

	__ЕЛЕКТРА__ _(зад сцената)_
	Горко ми, горко, нещастна!

	__ВЪЗПИТАТЕЛЯТ__
	Но, стори ми се, чух, че от слугините
	въздиша, синко, зад вратите някоя!

	__ОРЕСТ__
	Не е ли бедната Електра? Искаш ли
	да постоим и да й чуем жалбите?

	__ВЪЗПИТАТЕЛЯТ__
	Не може, не — преди да сме изпълнили
	заръките на Локсий и преди да сме
	прелели върху гроба. Тъй ще имаме
	победа и добър успех във делото.

N	Излизат.

	__ЕЛЕКТРА__

	___Система___

	Ти, пречиста зора,
	и ти, въздух, обгърнал земята отвред,
	колко често сте чували моя горчив,
	моя скръбен напев, колко удари, ах,
	са кънтели по моите ранени гърди
	в часовете, когато се скрива нощта!
	А безсънните нощи — тях знае това
	тъй омразно легло в този пагубен дом!
	О, как плача за моя нещастен баща!
	Него в чуждия край кръвожадният бог*5
	[*5 _Кръвожадният бог_ е Арей (Арес). Мисълта на Електра е, че Агамемнон не е загинал в дългата и кръвопролитна война срещу Троя, а е паднал убит от жена си.]
	не повика на пир и не го угости —
	мойта майка със своя любовник Егист
	му отсече главата със кървав топор,
	тъй както дървари отсичат дъб.
	И тук никой не плаче за тебе сега,
	само твоята щерка, о татко — така
	и позорно, и скръбно загинал!

	___Антисистема___

	Не, аз няма да спра
	своя жалостен вик и горчивия плач
	дотогава, догдето над мене блестят
	лъчезарни звездите и светлият ден!
	Както плаче славе`ят за своите деца,
	аз ще плача при портите бащини тук,
	и гласът ми ще екне по целия дом:
	Персефонин и Плутонов адски дворец!
	Ти, о Хермесе! Клетво могъща, и ти!
	Вие, строги Ери`нии, божи деца!
	Вие виждате всяка нанесена смърт,
	вие виждате всяко отнето легло —
	о, елате на помощ, за моя убит
	баща отмъстете, пратете ми вий
	моя брат! Че не мога самичка и днес
	тежестта на скръбта
	върху своето рамо да нося!

N	Влиза Хорът.


>	Парод

	___Първа строфа___

	__ХОР__
		Дъще, дъще, на жалка жена
		ти си дете! Но, Електро, защо
		чезнеш в този безкраен горък плач
		по Агаме`мнон, оплетен от майка ти
		в примка от страшни коварства и хитрости
	и предаден от нейната зла ръка? Виновният
	да найде смърт, ако мога аз да го кажа!

	__ЕЛЕКТРА__
		Вие, знатни жени,
		в моите мъки утеха ми носите.
		Зная, отлично разбирам, известно е
		всичко за мене — и все пак за бедния
		татко не искам да спра плачовете си!
		Вас, които ме гледате с толкова обич,
	аз моля, оставете ме
		с моята скръб!

	___Първа антистрофа___

	__ХОР__
		Тъй е, тъй, но от адския бряг,
		общ за всички ни, би ли могла
		своя татко да върнеш с плач и с вик?
		Тъй от умерена скръб към развихрена
		болка вървиш и погиваш от скърбите!
	А няма в тях спасение от бедите ти.
	Защо страдания и неволи дириш?

	__ЕЛЕКТРА__
		Луд е, който забрави
		смърт на плачевно умрели родители!
		Моите мисли пленила е скръбната,
		плахата птица, вестителка Зевсова,
		вечно ридаеща: „И`тисе, И`тисе!“
		Ти, злочеста Нио`ба, за мен си богиня,
	защото в гроба каменен
		плачеш, уви!

	___Втора строфа___

	__ХОР__
	На този свят не само ти
		болка чувствуваш, дете.
	Но ти я понасяш по-тежко от своите близки
	в палата, със които си еднаква кръв.
		Гледай Хризотеми`да, Ифиана`са и оня,
	младежа, който, далече от скръб,
	живее младостта си, когото тая
	микенска славна наша земя
		ще да приеме — Оре`ст, благородният,
	когото Зевс напътва към земята ни!

	__ЕЛЕКТРА__
	Все него очаквам аз и чезна все така
	бездетна, неомъжена злочестница!
		Цяла във сълзи, аз нося съдбата си —
		вечните мъки. Забрави той моята
		помощ и дума. Кое ли известие
		ми е дошло и не ме е измамило?
	О, винаги копнее той —
	копнее, а не се решава да дойде при мен!

	___Втора антистрофа___

	__ХОР__
	Дерзай, дете, дерзай, дете!
		Още е в небето Зевс,
	великият, който владее и вижда всичко!
	На него изповядай своя буен гняв.
		Нито безкрай се гневи на врага си, нито забравяй!
	Че времето облекчава скръбта.
	Ни онзи, който живее на брега
	на Кри`за, славна с воло`ве — синът
		на Агаме`мнон, нито владетелят
	на Ахеро`н*6 те гледа с равнодушие!
	[*6 _Владетелят на Ахеро`н_ — Хадес, бог на подземното царство.]

	__ЕЛЕКТРА__
	Но мина вече толкова от живота ми
	без капка вяра, и не мога повече!
		Аз съм сама, без любими родители,
		нямам в бедите приятел до себе си,
		а като нищо и никаква странница
		тука живея, в чертозите бащини,
	в такова мръсно облекло
	и спирам пред трапезите, но празни са те.

	___Трета строфа___

	__ХОР__
	Дойде` — и екна скръбен вик,
	вик скръбен — в брачното легло,
	когато мигом го срази
	секира от блестяща мед.
	Хитростта го замисли, страстта уби.
	Ужасен начин ужасно те
	откриха! А бог или смъртен човек
		стори туй — е все едно.

	__ЕЛЕКТРА__
	О, този най-омразен ден
	сред всички преживени дни!
	О, тази нощ! Ужасен пир
	на страшно зло!
		Моят баща намери
	от ръцете на двама*7 страшна смърт —
	[*7 _От ръцете на двама_ — на Клитемнестра и Егист.]
	те взеха коварно моя живот
	и от тях загинах аз!
	О, нека великият бог на Олимп*8
	[*8 _Великият бог на Олимп_ — Зевс.]
	с тегла тегловни им плати,
		радост дано да не видят очите им,
	задето сториха това!

	___Трета антистрофа___

	__ХОР__
	Не, повече не говори`!
	Та не помисляш ли защо
	към собствените си беди
	политаш със такъв позор?
	Ти самичка довеждаш бедата докрай —
	създава твоят тревожен дух
	безкраен раздор. А не можеш със силните
		спор да водиш, знай добре!

	__ЕЛЕКТРА__
	Тегло ме кара тъй, тегло!
	Съзнавам, виждам своя гняв,
	но в ужаса не мога аз
	да усмиря
		жалбите до смъртта си!
	Благородни приятелки, кой сега
	ще каже прилична дума за мен?
	Кой съвет ще ми даде?
	Не, не — не ме тешете вий!
	Че аз навеки ще скърбя!
		Никога няма да секнат бедите ми
	и този безкраен плач!

	___Епод___

	__ХОР__
	Ала говоря ти с любов
	като грижовна майка — зло
	над злото си не трупай ти!

	__ЕЛЕКТРА__
		Имат ли свършък теглата? Кажете ми
		бива ли да се забравят умрелите?
		Где на света е прието това?
	Не искам да ме тачат там,
	не искам никакви блага
	и мирно щастие, щом не съм
	баща си аз почела, щом
		буйния плач укротя!
		Да, щом лежи
		бедният татко във гроба —
		пръст и нищо — и щом
		няма отплата за тези,
	които го убиха, тогава срамът
	и човешката съвест
	у всички ще загинат!


>	Първи епизод

	__ХОР__
	Девойко, и за тебе, и за себе си
	дойдохме тук. Ако не казвам хубаво,
	кажи ни ти и ние ще те слушаме.

	__ЕЛЕКТРА__
	Срамувам се, жени, ако помислите,
	че моята печал е неумерена.
	Така ме кара нуждата, простете ми.
	Как може да постъпи благородната
	жена — жена, която гледа бащини
	беди, каквито виждам аз и ден, и нощ
	как раснат и не намаляват никога?
	От родната ми майка най-ужасното
	ме сполетя. В палатите, във моите
	палати, аз живея със убийците
	на татко, в тяхна власт съм, те единствени
	изричат отказ или пък съгласие.
	А после? Как прекарвам, смяташ, дните си,
	когато само видя, че _Егист_ седи
	на татковия трон и носи дрехите
	на татко, че прелива там, в огнището,
	на мястото, където взе живота му,
	когато видя пълното безсрамие —
	убиеца на татко — във леглото му
	с разпътната ни майка — ако спящата
	със него трябва майка да наричаме!
	И тя е тъй безсрамна, че с престъпника
	живее без боязън от възмездие!
	Не, сякаш възхитена от делата си,
	избра тя оня ден, във който някога
	уби баща ми с хитрост, и във този ден
	реди хора` и коли всекимесечно
	във чест на боговете избавители.
	Щом виждам туй, ридая аз, нещастната,
	във стаята си, чезна и оплаквам там
	това нещастно пиршество, наречено
	на татко. Ах, не мога да поплача аз
	така, че да олекне на сърцето ми!
	Защото тази лъжеблагородница
	ме хули и ми кряска непрекъснато:
	„Омразна на небето! Само твоят ли
	баща умря? Та друг човек не страда ли?
	Дано загинеш и от тези плачове
	да нямаш и на онзи свят спасение!“
	Тъй хули. А дочуе ли от някого,
	че той, Орест, ще дойде, спира яростна
	и ми крещи: „Не си ли ти причината?
	Не е ли твое дело? От ръцете ми
	Ореста грабна ти и — скри го някъде!
	Ала помни, че ще ти върна хубаво!“
	Така ме лае. А до нея славният
	съпруг я подстрекава все към същото.
	Той — жалкият страхливец, той — злосторникът
	той, който само с женска помощ действува!
	А аз Ореста чакам — от бедите ми
	да ме спаси, и гина аз, нещастната!
	Той все се бави. А така и близките
	надежди той погуби, и далечните.
	Не може във такова зло, приятелки,
	да бъдеш мъдра, благочестна! В зло ли си,
	тогава зли ще бъдат и делата ти!

	__ХОР__
	Като говориш тъй, кажи, дома ли е
	Егист, или го няма във палатите?

	__ЕЛЕКТРА__
	Не, то се знае. Не мисли, че иначе
	могла бих да изляза вън. В полето е.

	__ХОР__
	Тогава, щом е тъй, ще можем с повече
	спокойствие пред тебе да приказваме.

	__ЕЛЕКТРА__
	Каквото щете, питайте ме — няма го.

	__ХОР__
	Да, да, ще питам. Твоят брат — как мислиш ти —
	ще дойде ли, или е в колебание?

	__ЕЛЕКТРА__
	Той каза, но не устоя на думата.

	__ХОР__
	Когато вършим нещо важно, бавим се.

	__ЕЛЕКТРА__
	И все пак незабавно го избавих аз.

	__ХОР__
	Юнак е той, ще подпомогне своите.

	__ЕЛЕКТРА__
	Да, вярвам го, не бих живяла иначе.

	__ХОР__
	Мълчи сега. Излиза от палатите
	сестра ти, по баща и майка — твоя кръв.
	Хризотемида. Виждам, носи дарове
	в ръце — каквито носят на умрелите.

N	Влиза Хризотемида.

	__ХРИЗОТЕМИДА__
	Защо отново си дошла пред портите
	и пак приказваш, сестро? Та не искаш ли
	да разбереш най-после, че на глупав гняв
	безсмислено не бива да угаждаме?
	Аз знам, поне за себе си — сегашното
	ме мъчи тъй, че ако бих получила
	подкрепа, бих си проявила чувствата.
	Но смятам аз да свия днес платната си
	и да не мисля, че навреждам някому,
	когато само тъй ми се е сторило.
	Желала бих и ти да правиш същото,
	макар че, знам, не мойта реч е правилна,
	а твоите мисли. Но свободна искам ли
	да бъда, трябва да се слушат властните.

	__ЕЛЕКТРА__
	Ужасно! Дъщерята на такъв баща
	забравя него, за да гледа майка си!
	От нея са и тези наставления,
	не каза ти ни думица от себе си.
	Затуй съди сама — или си глупава,
	или пък умна — но забравяш своите!
	Ти каза преди миг, че ако имаше
	възможност, би показала омразата,
	а с мен, която диря отмъщение,
	не действуваш, отбиваш ме от пътя ми.
	Това не е ли подлост пред бедите ни?
	Кажи ми, или чуй от мен — какво добро,
	ако престанат моите ридания?
	Живея ли? Знам — тежко, но доволна съм.
	Безпокоя ги, като тача мъртвия
	баща, ако това го радва в гроба му.
	Ти казваш, че ги мразиш — празни приказки!
	На дело ти си заедно с убийците!
	На тях не ще се покоря аз никога,
	дори да ми предложат твойте дарове,
	с които се гордееш ти. Богат да е
	животът ти, трапезата — препълнена!
	А мене ще крепи това, че себе си
	не унижавам. Твойта чест не искам аз.
	Ти — също, ако беше с ум. На най-добър
	баща ти би могла да носиш името —
	носи това на майка си! За хората
	ще бъде явно: ти предаде своите!

	__ХОР__
	Недейте с гняв! Словата и на двете ви
	ще са полезни, щом ти чуеш нейните,
	Електро, щом и тя изслуша твоите.

	__ХРИЗОТЕМИДА__
	На думите й аз, жени, съм свикнала
	отдавна и не бих я заговаряла,
	ако не бях дочула, че ужасно зло
	я дебне, за да секнат плачовете й.

	__ЕЛЕКТРА__
	Какво е злото? Ако от сегашното
	е по-голямо, няма да упорствувам.

	__ХРИЗОТЕМИДА__
	Добре, ще кажа всичко, както аз го знам.
	Решиха, ако не прекъснеш воплите,
	да те изпратят там, където слънцето
	не ще да виждаш. Жива, но в подземие,
	далеч оттук, ще пееш за теглата си.
	Та разсъди, да не упрекваш мен след туй,
	че страдаш. Имаш време, вразумявай се!

	__ЕЛЕКТРА__
	Това за мене, значи, са намислили?

	__ХРИЗОТЕМИДА__
	Да, щом Егист се върне във палатите.

	__ЕЛЕКТРА__
	О, затова дано по-скоро дойде той!

	__ХРИЗОТЕМИДА__
	Какво си пожелаваш ти, нещастнице?

	__ЕЛЕКТРА__
	Да дойде, щом е взел това решение!

	__ХРИЗОТЕМИДА__
	За да те сполети беда? Без ум ли си?

	__ЕЛЕКТРА__
	За да избягам надалеч, далеч от вас!

	__ХРИЗОТЕМИДА__
	А за сегашния живот не мислиш ли?

	__ЕЛЕКТРА__
	Прекрасен е животът ми — за чудене!

	__ХРИЗОТЕМИДА__
	Би бил, ако и ти разумно мислеше.

	__ЕЛЕКТРА__
	Не ме учи на подлост към приятели!

	__ХРИЗОТЕМИДА__
	Не подлост — подчинение пред силните.

	__ЕЛЕКТРА__
	Ласкай ги ти. Това не е по нрава ми.

	__ХРИЗОТЕМИДА__
	Да не умреш от глупост — все е хубаво.

	__ЕЛЕКТРА__
	Ако потрябва, ще умра за татко си!

	__ХРИЗОТЕМИДА__
	Ще ни прости баща ни, зная сигурно.

	__ЕЛЕКТРА__
	Такива думи одобряват подлите!

	__ХРИЗОТЕМИДА__
	Тц пито слушаш, нито си съгласна с мен?

	__ЕЛЕКТРА__
	О, да — не съм изпаднала в безумие!

	__ХРИЗОТЕМИДА__
	Отивам там, където съм изпратена.

	__ЕЛЕКТРА__
	Къде тъй? За кого са тези дарове?

	__ХРИЗОТЕМИДА__
	На татковия гроб ме праща майка ни.

	__ЕЛЕКТРА__
	Какво? На най-враждебния сред хората?

	__ХРИЗОТЕМИДА__
	Когото тя уби — това е смисълът.

	__ЕЛЕКТРА__
	Кой близък я склони? Кому е хрумнало?

	__ХРИЗОТЕМИДА__
	Това са, мисля, нощните й ужаси.

	__ЕЛЕКТРА__
	О богове, най-сетне помогнете ми!

	__ХРИЗОТЕМИДА__
	Ти виждаш ли надежда в страховете й?

	__ЕЛЕКТРА__
	Ако съня разкажеш, бих ти казала.

	__ХРИЗОТЕМИДА__
	Но много малко нещо бих разправила.

	__ЕЛЕКТРА__
	Кажи го, нищо! Често дребни работи
	погубват и възвеличават хората.

	__ХРИЗОТЕМИДА__
	Мълви се, че насън видяла нашия
	баща — явил се на света и втори път
	живяла с него. И тогаз — в огнището
	забил той оня скиптър, който носеше
	преди той сам, а днес — Егист. От скиптъра
	израсъл буен стрък, под който цялата
	Микена мигом в сянка се намерила.
	Разбрах това от едного, а чул я той,
	когато тя на Слънцето разказвала.*9
	[*9 Към тоя стих античният коментатор отбелязва: „У древните имало обичай — онези, които искат да отклонят от себе си нещастие чрез очистителна жертва, да разказват сънищата си на слънцето.“]
	Не зная друго, знам това единствено,
	че ме изпраща там от страховете си.
	Заклевам те във боговете бащини,
	не се погубвай безразсъдно, слушай ме!
	Отблъснеш ли ме — в зло ще дойдеш пак при мен|

	__ЕЛЕКТРА__
	Не, мила, не поставяй върху гроба му
	това, което носиш! Та греховно е
	за татко от страна на неприятелка
	да носиш дар и да преливаш гроба му.
	По ветровете го развей, в пръстта го скрий
	така, че да не стигне нищо никога
	до татковия гроб. Когато _тя_ умре,
	във гроба да й бъде то съкровище.
	С една реч, ако тя не бе най-дръзката
	жена, не би преливала, омразната,
	на този, който падна от ръката й.
	Та помисли` — ти вярваш ли, че мъртвият
	със благосклонност би приел подаръка
	на тази, от която като враг умря
	посечен и която във главата му
	отри петната кървави? Та мислиш ли,
	че се изкупва със това убийството?
	Не може! Остави` това! Послушай ме,
	от своите къдрици и от моите
	(горко ми!) отрежи върха. Знам, малко е,
	но дай му туй, което имам — моята
	разбъркана коса и този прост колан.
	На колене моли` — от преизподнята
	да ни помогне срещу враговете ни —
	и неговият син Оре`ст, с могъщата
	ръка, да стъпи върху враговете ни,
	сам жив и невредим; а после гроба му
	с ръка по-щедра ние ще обкичваме.
	Аз мисля, мисля, че и той е с грижата
	да й провожда тия страшни сънища.
	Но, сестро, помогни сега — за себе си,
	за мен, за най-любимия сред хората,
	за нашия баща във преизподнята!

	__ХОР__
	Благочестиви думи! Ти, приятелко,
	ще ги изпълниш, ако мислиш правилно.

	__ХРИЗОТЕМИДА__
	Ще ги изпълня. Не допуща правото
	да спорим, трябва бързо да се действува.
	Ще се опитам аз, а вий — мълчание
	пазете, мили мои, за безсмъртните!
	Защото, мисля, ако чуе майка ми,
	горчиво ще платя, че тъй съм дръзнала.

N	Излиза.


>	Първи стазим

	__ХОР__

	___Строфа___

		Ако не съм аз лъжлива пророчица
	и моят разсъдък е здрав —
		Правдата вестителка
	на бъдни дни ще се вести с победата!
	Дете, тя скоро ще срази убийците!
	Обзе ме смелостта,
	щом само чух добрата вест
	за нейните видения.
	И няма да забрави твоят
		татко — елинският цар —
	оная стара медна брадва
		с две изострени страни,
	която го уби с позорен удар.

	___Антистрофа___

		Но многоногата и многоръката
	Ери`ния, с медни нозе
		дебнейки, ще се вести!*10
	[*10 Еринията се нарича „многонога“ и „многоръка“ с цел да се покаже бързината и силата й. Епитетът „меднонога“ я означава като неуморна отмъстителка.]
	Престъпен брак, облян във кръв, поискаха
	онези, що не биваше да сключват брак.
	И твърдо вярвам аз, че туй знамение не е
	безскръбно за убийците
	и хората им — или нищо
		няма да говорят нам
	ужасни сънища и божи
		отговори, ако туй
	видение не предвещава радост.

	___Епод___

	О, някогашно паметно
	Пелопово надбягване!
	О, колко скръб донесе ти
		в този край!
	Откак Мирси`л, запратен с гняв
	и бяс от златната кола,
	потъна в морските води
	и своята позорна смърт
	сред тях намери*11 — оттогаз
	[*11 Хиподамия, дъщеря на Еномай, обявила, че ще се омъжи за онзи, който надбяга колесницата на баща й. Пелоп, който искал да се ожени за нея, подкупил царския колар Миртил. Миртил повредил колесницата на Еномай и победителят Пелоп се оженил за Хиподамия. По-късно Пелоп хвърлил Миртил в морето, за да не му даде обещаната награда. Умирайки, Миртил проклел Пелоп и целия му род.]
		този дом
	не е напущан досега
	от срам и от нещастия!


>	Втори епизод

N	Влиза Клитемнестра, след нея робиня, която носи кошница с жертвени дарове.

	__КЛИТЕМНЕСТРА__
	На свобода пак, виждам, си заскитала.
	Егист не е тук. Той не те оставяше
	да се показваш вън, да хулиш своите.
	Но днес го няма, а от мен не те е страх.
	И много на мнозина си разправяла,
	че съм жестока, своеволна властница,
	че теб и всичко твое съм похулила!
	У мене няма дързост, не — на злите ти
	слова аз отговарям със злословия.
	Баща ти е предлог за тебе винаги —
	че бил убит от мен. От мене, хубаво
	го знам, и да отричам е безсмислено.
	Та Правдата го взе, не аз единствена!
	Да беше с ум, и ти би й помагала.
	Баща ти, за когото плачеш винаги,
	посмя — един сред елините — твоята
	сестра на боговете да пожертвува,*12
	[*12 Пожертваната сестра, за която говори Клитемнестра, е Ифигения. По-нататък Ифигения се споменава с името си.]
	без сам, като баща, да знае мъките
	на раждането! За кого, кажи ми ти,
	я жертвува? Ще кажеш, за аргивците*13?
	[*13 _Аргивци_ — Софокъл, както и Омир, нарича така не само жителите на Аргос, но и цялата съюзна войска, която под водителството на Агамемнон воювала срещу Троя.]
	Не можеха да ми убиват чедото!
	А щом за Менелай уби детето ми,
	не трябваше ли да търпи възмездие?
	Та нямаше ли той самият две деца,
	чиято смърт бе по-уместна — походът
	бе в полза на баща им и на майка им?
	Или пък адът толкова жадуваше
	да прибере не нейните, а моите?
	Изстина ли, злодеецът, към моите
	деца заради рожбите на брата си?
	Това не е ли безразсъден, зъл баща?
	Тъй мисля аз, макар и не потвоему.
	Да беше с глас — туй мъртвата би казала.
	А аз не се разкайвам за делата си.
	Ако това не ти се нрави, хубаво
	мисли` — тогава чак осъждай другите!

	__ЕЛЕКТРА__
	Не ще речеш сега, че съм започнала
	с обиди, та ми връщаш този отговор.
	Но ако позволиш, и за покойния,
	и за сестра си ще ти кажа нужното.

	__КЛИТЕМНЕСТРА__
	Съгласна съм, добре! Ако започваше
	все тъй, не би ми никога досаждала.

	__ЕЛЕКТРА__
	Чуй! Татко, казваш, си убила. Има ли
	по-срамно нещо от това признание?
	Дали си права, или не — е все едно.
	Но — не със право ти уби. Накара те
	подлецът, с който днес живееш, казвам ти!
	Запитай Артемида по чия вина
	в Авлида ветровете е задържала.
	Но не — не бива нея да разпитваме.
	Веднъж баща ми, както чух, в дъбравата
	на Артемида бил на лов. Подгонил там
	един елен — петнист, рогат, — убил го той
	и, горд, изрекъл нещо непочтително.
	Латонината дъщеря*14, разсърдена,
	[*14 _Латонината дъщеря_ — Артемида.]
	задържаше ахейците — тя искаше
	баща ми дъщеря си да пожертвува.
	Тя стана жертва. Другояче нямаше
	път ни към Троя, нито към родината.
	Принуден, той, а не заради брата си,
	след дълга съпротива я пожертвува.
	Но ако я уби — ще кажа твоето, —
	за да помогне нему, мигар трябваше
	от тебе да загине? По какъв закон?
	Внимавай, учредявайки такъв закон,
	да не попаднеш в зло и в разкаяние.
	Ако един за друг ще се убиваме,
	заслужено ти първа би загинала.
	Но виж, не са ли мними твойте доводи?
	Ако желаеш, обясни, защо и днес
	ти вършиш най-позорното — с престъпника,
	с когото умъртви баща ми някога,
	живееш, та със него и деца дори
	създаваш, а предишните, законните,
	от честен брак родени, си отхвърлила?
	Как туй да одобря? Нима би казала,
	че тъй отплащаш пак за Ифигения?
	Това е срамно! Зарад Ифигения
	за враг да се омъжиш е безчестие!
	Но аз не мога да те укоря дори.
	Ти викаш постоянно, че за майка си
	злословим. Аз пък виждам в теб не майка си,
	а нашата сурова заповедница.
	Животът ми е тежък в постоянните
	страдания от теб и от съпруга ти.
	А онзи, който с мъка се спаси от теб,
	Орест — той влачи тежки дни, злочестият!
	Виниш ме, че отглеждам отмъстителя
	за твоите злодейства! Уверявам те,
	че ако можех, и това бих сторила!
	Сега — разправяй вред, че съм престъпница,
	хулителка, изпълнена с безсрамие.
	Но и да имах всички тези качества,
	рода ти с тях едва ли бих посрамила!

	__ХОР__
	Аз виждам, тя кипи от гняв. А с право ли —
	за туй не виждам да се е замислила.

	__КЛИТЕМНЕСТРА__
	Какво, да мисля и заради нея ли?
	Обиди тя с такива думи майка си,
	на тая своя възраст! Та не смяташ ли,
	че тя на всичко тъй без срам би дръзнала?

	__ЕЛЕКТРА__
	Макар и да не вярваш, знай, срамувам се
	от всичко туй. Разбирам, неприлично е
	това, което върша. Но омразата,
	с която ти ме гледаш, и делата ти
	ме принуждават да насилвам себе си.
	Защото учи на позор позорното.

	__КЛИТЕМНЕСТРА__
	Безсрамно същество! Нали от моите
	дела и думи днес приказваш толкова!

	__ЕЛЕКТРА__
	Говориш много ти, не аз. Ти действуваш,
	а знайно е, делата правят думите.

	__КЛИТЕМНЕСТРА__
	Кълна се, дързостта ти ненаказана
	не ще остане, щом Егист се върне тук!

	__ЕЛЕКТРА__
	Ти каза да говоря, а обхвана те
	гневът. Не можеш да ме слушаш, виждаш ли?

	__КЛИТЕМНЕСТРА__
	Щом дадох да говориш всичко, няма ли
	да ме оставиш богу дар да жертвувам?

	__ЕЛЕКТРА__
	О, жертвувай, та след това езика ми
	да не виниш! Не ще приказвам повече.

	__КЛИТЕМНЕСТРА__ _(към една прислужница)_
	Тез дарове, слугиньо, с плод отрупани,
	вземи, за да отправя избавителни
	молби към бога зарад страховете си.

N	Към статуята на Аполон.

	Послушай, Аполоне, Покровителю,
	молбите ми неясни. Не пред свой човек
	приказвам, и не бива те на светлото
	да се разплитат — в нейното присъствие,
	за да не би, от злоба и със зъл език,
	навред в града да пръсне празни слухове.
	Така ме слушай. Тъй ще ти говоря аз.
	Таз нощните двусмислени видения,
	ликейски царю, ако носят щастие,
	стори да се изпълнят. Но враждебни
	ли са те, прати ги ти на враговете ми!
	И ако иска някой с хитрост днешното
	богатство да ми грабне, не допущай ти,
	а дай ми невредим живот, и власт ми дай
	над скиптъра в чертога на Атридите!
	Да си живея с днешните приятели
	благати дни, с онези от децата си,
	които са добри и не създават скръб!
	Ликейски Фебе, слушай снизходително
	и дай на всички ни според молбите ни!
	А пък макар че премълчавам другото,
	понеже ти си бог, аз смятам, знаеш го.
	Че Зевсовите рожби виждат всякъде.

N	Влиза Възпитателят.

	__ВЪЗПИТАТЕЛЯТ__
	Хей, чужденки, как бих узнал със сигурност,
	дали са тез на цар Егист палатите?

	__ХОР__
	Да, те са, чужденецо, те. Улучил си.

	__ВЪЗПИТАТЕЛЯТ__
	Дали познах, че тази тук е негова
	жена? Прилича — толкова е царствена!

	__ХОР__
	Добре улучи. Ето я, пред тебе е.

	__ВЪЗПИТАТЕЛЯТ__ _(към Клитемнестра)_
	Здравей, царице! С радостно известие
	до теб и до Егист ме праща ваш човек.

	__КЛИТЕМНЕСТРА__
	Благодаря ти, но кажи от кой човек
	си пратен тук, това желая най-напред.

	__ВЪЗПИТАТЕЛЯТ__
	От Фанотей фокидеца — със важна вест.

	__КЛИТЕМНЕСТРА__
	Кажи я, чужденецо! Щом приятелят
	те праща, знам, вестта ще е приятелска.

	__ВЪЗПИТАТЕЛЯТ__
	Орест е мъртъв — с малко думи казано.

	__ЕЛЕКТРА__
	Горко ми! О! Загинах аз, нещастната!

	__КЛИТЕМНЕСТРА__
	Какво, какво? Недей я слуша, страннико!

	__ВЪЗПИТАТЕЛЯТ__
	Аз казах и ти казвам пак: Оре`ст умря.

	__ЕЛЕКТРА__
	Сега съм вече мъртва аз, нещастната!

	__КЛИТЕМНЕСТРА__ _(към Електра)_
	Ти гледай себе си,

N	Към Възпитателя.

					а ти, вестителю,
	ми разкажи подробно как загина той.

	__ВЪЗПИТАТЕЛЯТ__
	Ще кажа, затова са ме изпратили.
	Когато той за празника на Гърция
	дойде, за да участвува в делфийските
	игри*15, щом чу със звучен глас вестителя
[*15 _Делфийски игри_ — същите игри, които по-горе (вж. бел.4) са означени като питийски.]
	да обявява първото надбягване,
	излезе бляскав — всички се зачудиха.
	И след като достигна края, тръгна си,
	венчан с дара прекрасен на победата.
	Не зная как при многото му подвизи
	накратко да ти кажа за делата му.
	Но знай едно: във всички състезания —
	във бяг, във петобой и в двойно тичане —
	получи той наградите. Зашепнаха:
	„Щастливец!“ — щом го назоваха аргосец,
	Орест по име, син на Агаме`мнона
	със славната войска от цяла Гърция.
	Тъй беше. Ала при беда, изпратена
	от бог, не ще убегне и могъщият.
	На следващия ден, когато слънцето
	изгряваше, бе конното надбягване.
	Излезе той сред много състезатели —
	ахеец*16, и спартанец, и от Либия
	[*16 _Ахеец_ — жител на областта Ахея (Ахая), в северната част на Пелопонес; _спартанец_ — от Спарта, главен град на Лакония.]
	двамина, вещи в колесници с впрегнати
	коне; сам той, с кобили от Тесалия,
	бе пети; шести — етолиец*17 с дорести
	[*17 _Етолиец_ — от Етолия, област в Средна Гърция.]
	кобили; седми бе един магнезиец*18,
	[*18 _Магнезиец_ — от Магнезия, източната част на Тесалия.]
	а енианец*19 белоконен — осмият;
	[*19 _Енианец_ — от Ениания, южната част на Тесалия.]
	от Атика свещена бе деветият;
	десетият пък беше от Беотия.
	Стояха там, където ги поставиха
	с колите им, по жребие, съдиите.
	Под медната тръба те в миг се впуснаха,
	подвикваха и поводи разтърсваха.
	И заеча игрището от тропота
	на колелата. Сред праха, размесени,
	те не пестяха ударите — всекиму
	се искаше да изпревари о`сите
	и запъхтените коне на другия.
	По гърбове и колела, задъхани,
	изхвърляха конете пяна — късове.
	А той държеше до самия краен стълб,
	но без да се допре, отпуснал дясната
	юзда и здраво стегнал само лявата.
	Дотук добре вървяха колесниците.
	Но буйните коне на енианеца
	се втурнаха; при шестото и седмото
	обръщане те блъснаха челата си
	в колата на единия от двамата
	либийци. От бедата на един човек
	се сблъскаха и другите, и цялото
	поле на Криза се покри с отломъци.
	Видя това изкусният ати`нянин*20,
	[*20 Античният коментатор смята, че Софокъл, като споменава изкусната маневра на атинянина, прави комплимент на своята атическа публика.]
	извърна, опна поводи, и бурята
	остана да бушува само в центъра.
	Оре`ст препускаше след тях с последните
	кобили със надежда във самия край.
	Щом вижда, че атинецът е в пътя му
	самичък, плесва през ушите бързите
	коне и го подгонва. Изравняват се
	яремите — напредва ту единият,
	ту другият с главите на конете си.
	И сигурен, направи всички кръгове
	той прав, на права колесница, бедният.
	Юздите на завиващия вляво кон
	отпуща после и незабелязано
	се блъсва в стълба. Счупи се едната ос
	и той се свлече от колата. Вплете се
	в юздите. А щом падна той, конете му
	се втурват към средата на игрището.
	Щом паднал го видяха насъбраните,
	избухнаха в ридания за момъка,
	че тъй загива след такива подвизи!
	Повлечен по земята, той протягаше
	нозе нагоре, докато коларите
	едва успяха да смирят конете му.
	Развързаха го, цял във кръв. И своите
	не биха го познали, да го видеха.
	И още там на клада го положиха.
	И в меден съд донесоха огромния
	Оре`ст, обърнат в жалък прах, избраните
	фокидци, за да има гроб в родината.
	Това ти известявам. Зная, тежко е,
	ала да гледаш, както ние гледахме —
	това е най-потръсващото зрелище.

	__ХОР__
	Уви! Уви! На древните владетели
	родът загина, виждам аз, от корен!

	__КЛИТЕМНЕСТРА__
	Какво да кажа, Зевсе? Дали — щастие,
	или пък ужас — но добър? А скръбно е,
	че ме спасява моето страдание!

	__ВЪЗПИТАТЕЛЯТ__
	Защо _сега_, царице, си угрижена?

	__КЛИТЕМНЕСТРА__
	Какво, какво е майката! Обидена
	дори, не ще намрази тя децата си!

	__ВЪЗПИТАТЕЛЯТ__
	Напразно, значи, беше мойто идване.

	__КЛИТЕМНЕСТРА__
	Не е напразно! Как — напразно? Идеш ми
	със сигурни известия за мъртвия,
	за моя син, откъснат от гърдите ми,
	от грижите ми, за да иде в чужди край
	в изгнание! От своето забягване
	не ме е виждал. Той ме обвиняваше,
	че съм убила татко му, заплашваше
	ужасно. И ни ден, ни нощ очите си
	за сладък сън затварях аз. А времето
	за мене вечно в смъртен страх минаваше.
	Свободна съм сега от страховете си
	пред нея и пред него. Че по-страшно зло
	бе тя във моя дом, тя вечно пиеше
	кръвта на моето сърце! Да, сигурен
	от нейните заплахи е животът ми!

	__ЕЛЕКТРА__
	Нещастна аз! Днес имат място воплите
	за твоята беда, Оресте! Майка ти
	се гаври с теб! Нима това е хубаво!

	__КЛИТЕМНЕСТРА__
	За него — да. Но теб не е постигнало!

	__ЕЛЕКТРА__
	О, слушай ти, възмездие за мъртвия!

	__КЛИТЕМНЕСТРА__
	Чу нужното, добре изпълни чутото!

	__ЕЛЕКТРА__
	Хули`, хули`! Настана твойто щастие!

	__КЛИТЕМНЕСТРА__
	Оре`ст и ти не ще ми го разбиете!

	__ЕЛЕКТРА__
	Да, няма да те съкрушим, разбити сме!

	__КЛИТЕМНЕСТРА__ _(към Възпитателя)_
	Ти би заслужил много дари, страннико,
	да беше спрял безкрайните й викове.

	__ВЪЗПИТАТЕЛЯТ__
	И щом е всичко в ред, да си отида ли?

	__КЛИТЕМНЕСТРА__
	Не, туй не е в съгласие ни с моето
	достойнство, ни с честта на господаря ти.
	Влез вътре! А пък тая — остави я ти
	да плаче тук за своите и за себе си!

N	Клитемнестра и Възпитателят влизат в двореца.

	__ЕЛЕКТРА__
	Нима видяхте с болка и страдание,
	със горък плач и с викове, нещастната,
	да жали за сина си, за такава смърт?
	О, не, със смях тя влезе вътре! Бедна аз!
	Оре`сте, скъпи, как загинах с твойта смърт!
	Ти вече си отиде и последната
	надежда днес изтръгна от сърцето ми —
	че жив ще дойдеш тук, на отмъщение
	за татко и за мене! Накъде сега?
	Самичка съм, осиротяла, нямам брат,
	ни татко. Пак ще трябва да робувам аз
	на най-омразни хора, на убийците
	на татко. А дали това е хубаво?
	О, не, аз няма да живея повече
	при тях, а ще остана тук, пред портите —
	животът ми ще чезне без приятели!
	Пък нека ме убият, ако някому
	дотегна! Че смъртта за мен е щастие,
	животът — скръб! Не го желая повече!


#	Комос

	___Първа строфа___

	__ХОР__
	Къде е гръмът на Зевс, къде е светлият Феб,
	ако те виждат това и пак — спокойно в мрака го крият.

	__ЕЛЕКТРА__
	О! О! Ох! Ох!

	__ХОР__
	Защо плачеш, дете?

	__ЕЛЕКТРА__
	О!

	__ХОР__
	Не викай високо!

	__ЕЛЕКТРА__
	Ще ме погубиш!

	__ХОР__
	Как?

	__ЕЛЕКТРА__
	Ако будиш у мен
		вяра в онези,
		които са днес
		в адския дом,
		ще удвоиш
		моята скръб,
		а и без туй
		чезна аз.

	___Първа антистрофа___

	__ХОР__
	Аз знам, че един властелин, че Амфиарай от жена
	бил в златоткана мрежа обвит — и днес, мълвят, под земята…

	__ЕЛЕКТРА__
	О! О! Ох! Ох!

	__ХОР__
	… царувал могъщ.

	__ЕЛЕКТРА__
	О!

	__ХОР__
	Онази убийца…

	__ЕЛЕКТРА__
	Но тя загина.

	__ХОР__
	Да.

	__ЕЛЕКТРА__
	О, аз зная! Дошъл
		в тежката скръб
		мъстител. А аз —
		нямам в света
		никого днес!
		Мойто крило —
		него ми взе
		зла съдба.

	___Втора строфа___

	__ХОР__
	Злочеста, злото е със теб!

	__ЕЛЕКТРА__
	О, знам сама, отлично знам —
	препълнен е с горчивина
	и с ужас целият мой живот!

	__ХОР__
	Знаем твоята скръб.

	__ЕЛЕКТРА__
	Не ме теши с надежди вече, щом като…

	__ХОР__
	Какво!

	__ЕЛЕКТРА__
		… щом нямам помощта на родния,
	на благородния си брат.

	___Втора антистрофа___

	__ХОР__
	На всички ни смъртта е дял.

	__ЕЛЕКТРА__
	Дори на конните игри —
	тъй както моят беден брат —
	заплетен в тънките юзди?

	__ХОР__
	Няма бедата ти край!

	__ЕЛЕКТРА__
	И как не? В чужди край! И не ръцете ми.

	__ХОР__
	О, скръб!

	__ЕЛЕКТРА__
	… грижовно в гроб са го положили!
	Не бе оплакан той от мен!

N	Влиза Хризотемида.

	__ХРИЗОТЕМИДА__
	От радост, мила сестро, бързам толкова,
	забравила приетото приличие.
	Аз нося радост и успокоение
	от бедствията, под които стенеш ти.

	__ЕЛЕКТРА__
	За мъките ми де ли би намерила
	лекарство? Аз не виждам изцеление.

	__ХРИЗОТЕМИДА__
	Оре`ст е тук, о, знай, това е сигурно,
	тъй както — че ме виждаш тук с очите си!

	__ЕЛЕКТРА__
	Не си ли луда, клетнице? Над моите
	и своите беди не се ли смееш ти?

	__ХРИЗОТЕМИДА__
	Кълна се в родното огнище — не на смях
	говоря тъй, а казвам ти, че той е тук!

	__ЕЛЕКТРА__
	О, бедна аз! Кажи ми от какъв човек
	си чула, та тъй лесно си повярвала?

	__ХРИЗОТЕМИДА__
	Не друг, а аз самата ясни белези
	видях и вярвам само на очите си.

	__ЕЛЕКТРА__
	Какво видя, нещастна, де си гледала,
	та светят, сякаш трескави, очите ти?

	__ХРИЗОТЕМИДА__
	О, аз те моля, чуй ме и тогава чак
	наричай ме разумна или глупава!

	__ЕЛЕКТРА__
	Приказвай, щом ти прави удоволствие!

	__ХРИЗОТЕМИДА__
	Ще ти разкажа аз за всичко видено.
	Когато стигнах стария гроб на нашия
	баща, видях, че тъкмо е преливан той
	с потоци мляко от върха`, че всякакви
	цветя, каквито има, го обкичили.
	Видях и се учудих. Заоглеждах се —
	дали човек наблизо има някъде.
	Спокойно беше вредом. Приближавам се
	до гроба и съглеждам на самия връх
	къдрица от коси, току-що срязана.
	Щом я видях аз, бедната, в душата ми
	проблесна роден образ.
	Сякаш знак бе то
	от него, от Оре`ст, от най-любимия.
	Докоснах я благоговейно, радостно
	очите ми със сълзи се напълниха.
	Сега — тъй, както и преди, — аз твърдо знам,
	че гроба той е украсил, и никой друг.
	Щом аз и ти не сме, кажи ми, кой ще е?
	Но зная, че не съм го аз направила,
	не си и ти. Та ти не можеш в храм дори
	да идеш на молитва безнаказано!
	Това не е по нрава и на майка ни,
	и ако беше тя, не би го скривала.
	Не, само от Оре`ст са тези почести!
	О мила, смелост! Над един и същ човек
	невинаги стои един и същи бог!
	Враждебен беше той, ала от този ден
	за нас ще почнат, мисля, много радости!

	__ЕЛЕКТРА__
	О, колко страдам, че си толкоз глупава!

	__ХРИЗОТЕМИДА__
	Какво? Не те ли радва туй известие?

	__ЕЛЕКТРА__
	Не знаеш де си, де те водят мислите.

	__ХРИЗОТЕМИДА__
	Как тъй не знам, нали видях с очите си!

	__ЕЛЕКТРА__
	Злочеста, той е мъртъв. Мъртва с него е
	и помощта. Не се надявай повече!

	__ХРИЗОТЕМИДА__
	Ах, страшно зло! Отде си го научила?

	__ЕЛЕКТРА__
	От онзи, който на смъртта присъствувал.

	__ХРИЗОТЕМИДА__
	Къде е той? Ах, аз съм просто смаяна!

	__ЕЛЕКТРА__
	Във къщи — мил, приятен гост на майка ни.

	__ХРИЗОТЕМИДА__
	Злочеста аз! Но от кого са сложени
	на гроба тези многобройни дарове?

	__ЕЛЕКТРА__
	Аз предполагам — в памет на умрелия
	Оре`ст да са положени от някого.

	__ХРИЗОТЕМИДА__
	Ужасно зло! Аз бързах тъй зарадвана
	е вестта си, а не съм и подозирала
	в каква беда сме! Но сега към старите
	беди аз виждам ново зло натрупано!

	__ЕЛЕКТРА__
	О да, но чуй ме, и ще облекчиш така
	теглото на това ужасно бедствие.

	__ХРИЗОТЕМИДА__
	Та мога ли да възкреся умрелия?

	__ЕЛЕКТРА__
	Не казвам туй, нима съм толкоз глупава!

	__ХРИЗОТЕМИДА__
	Какво е туй, което бих направила?

	__ЕЛЕКТРА__
	Каквото кажа, извърши решително!

	__ХРИЗОТЕМИДА__
	Щом има полза някаква — съгласна съм.

	__ЕЛЕКТРА__
	Но знай, не става нищо без усилия!

	__ХРИЗОТЕМИДА__
	Каквото бих могла, ще бъде сторено.

	__ЕЛЕКТРА__
	Тогава слушай как реших да действувам.
	Ти знаеш, че не можем да очакваме
	подкрепата на свои хора — взе ни ги
	смъртта, и ние с теб сами останахме.
	Додето още чувах аз, че брат ни е
	сред живите и че цъфти, надявах се,
	че ще се върне тук за отмъщение.
	Но той е мъртъв; днес към тебе гледам аз —
	не бой се да убиеш с мене, с твоята
	сестра, Егист, човека, който сам уби
	баща ни! Днес пред теб ще се разкрия аз.
	Та докога ще чакаш във бездействие?
	Каква надежда храниш ти? Ти би могла
	да плачеш за богатствата си бащини,
	ти можеш да скърбиш, че вече толкова
	години тъй старееш неомъжена.
	Не се надявай, че ще можеш някога
	да се омъжиш! Та не е без ум Егист,
	че да допусне, за беда на себе си,
	да се възземе твоят или моят род.
	Ако последваш моето решение,
	ще имаш благодарността на нашия
	покоен татко, още — и на брата ни.
	След туй — свободна ти си по рождение,
	свободна ще се казваш и достоен брак
	ще случиш. Всеки спира взор към честния.
	Не виждаш ли, каква ще бъде твоята
	и мойта слава, ако слушаш моите
	съвети? Кой и чужденец, и нашенец
	не ще ни хвали, щом ни види някъде?
	„О, вижте тези две сестри, приятели,
	които своя бащин дом избавиха,
	които, без да мислят за живота си,
	решиха да убият враговете си!
	Тях трябва вред да тачим и обичаме;
	на празници, на всенародни сборове
	за храбростта им нека ги почитаме!“
	Така ще казват вред за нас, и приживе,
	и след смъртта ни с нас ще бъде славата.
	Но, мила, слушай, помогни на татко си,
	на брат си помощ дай и спри бедите ни,
	спри своите беди, и знай, че срамният
	живот е тежък срам за благородника!

	__ХОР__
	Говориш ли, или пък слушаш другите,
	в такова дело твой другар е разумът.

	__ХРИЗОТЕМИДА__
	Жени, ако с разсъдък здрав тя мислеше,
	преди да заговори, би внимавала
	тъй, както не внимава днес. Наистина,
	как мислиш, та въоръжаваш себе си
	с такава дързост и желаеш моята
	подкрепа? Та не виждаш ли — жена си ти,
	не мъж, и слаба пред врага е твоята
	десница? Расне неговото щастие
	със всеки ден, а бързо чезне нашето.
	Кому, като замисля за такъв човек
	убийство, то ще мине безнаказано?
	Внимавай да не придобием повече
	беди, ако дочуят този разговор!
	Та нищо не помага, безполезно е
	след подвига си да умрем с безславна смърт.
	Смъртта не е най-страшното. Най-страшно е
	да искаш да умреш и да не можеш.
	Не, моля те, преди да сме загинали,
	преди родът ни да изчезне целият,
	гнева си обуздай! А всичко казано
	ще крия като никога неказвано.
	Но най-подир ела и ти на себе си
	и, щом си слаба, отстъпи пред силните!

	__ХОР__
	Склони! Че няма по-добро за хората
	от бдителност и от благоразумие!

	__ЕЛЕКТРА__ _(към Хризотемида)_
	Не каза нищо ново. Бях уверена,
	че ще отблъснеш мойто предложение.
	Ще го извърша аз самата, с моята
	ръка! Аз няма да оставя делото!

	__ХРИЗОТЕМИДА__
	Уви!
	Да беше с този ум, когато татко ни
	умираше, ти всичко би извършила.

	__ЕЛЕКТРА__
	Духът ми бе по-слаб, но аз бях същата.

	__ХРИЗОТЕМИДА__
	Старай се с онзи ум да бъдеш винаги!

	__ЕЛЕКТРА__
	Не ще помогнеш, виждам от съвета ти.

	__ХРИЗОТЕМИДА__
	Щом зло залавяш, зле ще бъдеш, ясно е!

	__ЕЛЕКТРА__
	Ценя ума ти, но страха ти мразя аз!

	__ХРИЗОТЕМИДА__
	Ще чуя и похвали от устата ти.

	__ЕЛЕКТРА__
	Това от мен не ще получиш никога!

	__ХРИЗОТЕМИДА__
	О, тук ще има да отсъди времето!

	__ЕЛЕКТРА__
	Върви си! Няма полза от словата ти!

	__ХРИЗОТЕМИДА__
	О, има, ала ти не виждаш ползата!

	__ЕЛЕКТРА__
	Върви и всичко разкажи на майка си!

	__ХРИЗОТЕМИДА__
	Дотам не съм достигнала в омразата.

	__ЕЛЕКТРА__
	Към срам ме води твоето напътствие!

	__ХРИЗОТЕМИДА__
	Не срам, а грижа за самата себе си.

	__ЕЛЕКТРА__
	И тъй, да следвам тази твоя нравственост?

	__ХРИЗОТЕМИДА__
	Щом ти си умна, ние ще те следваме.

	__ЕЛЕКТРА__
	Добре говори тя, и чудно — пак греши!

	__ХРИЗОТЕМИДА__
	Виж, болестта си определяш правилно.

	__ЕЛЕКТРА__
	Как? Според теб, не е ли с право казано?

	__ХРИЗОТЕМИДА__
	Наврежда ни понякога и правото.

	__ЕЛЕКТРА__
	Не ще се водя от такива правила!

	__ХРИЗОТЕМИДА__
	Ще разбереш, ако изпълниш плана си!

	__ЕЛЕКТРА__
	Ще го изпълня, а от теб не ме е страх!

	__ХРИЗОТЕМИДА__
	И ти не ще оставиш туй решение?

	__ЕЛЕКТРА__
	Не мразя нищо повече от лош съвет!

	__ХРИЗОТЕМИДА__
	Ти не приемаш думите ми, явно е.

	__ЕЛЕКТРА__
	Отдавна е решено, не от днес е то!

	__ХРИЗОТЕМИДА__
	Отивам си. Ти не приемаш моите
	съвети, аз пък не приемам нрава ти.

	__ЕЛЕКТРА__
	Върви, не ще те диря вече никога,
	дори горещо да желаеш! Глупост е
	да тръгнеш да постигаш невъзможното!

	__ХРИЗОТЕМИДА__
	Добре, щом смяташ, че така е правилно,
	така мисли`. Ала когато бедствия
	те сполетят, ще оцениш съвета ми!

N	Влиза в двореца.


>	Втори стазим

	__ХОР__

	___Първа строфа___

	Щом виждаме как
	умно се грижат птичките
		за прехраната на онез,
		от които имат живот
		и подкрепа — тогава защо
		да не постъпваме като тях?
		Не, кълна се в гръма на Зевс
		и в небесната Правда — зло
		скоро ще ни сполети!
		Ти, човешка земна Мълва,
		на Атридите занеси
		с тъжен глас в подземния мрак
		тая срамна, нерадостна вест!

	___Първа антистрофа___

	Кажи им как днес
		всичко у тях е обърнато,
		как сред двете им дъщери
		има спор и не стихва той
		под мощта на любовта.
		Изоставена и сама,
		днес Електра се люшка, тя
		вечно плаче за своя баща —
		както скръбният славе`й —
		без да се плаши от смъртта;
		иска тя да умре, но тях,
		двете ери`нии*21, да сломи.
	[*21 _Двете Еринии_ — Клитемнестра и Егист.]
		Кой е с тъй благороден дух?

	___Втора строфа___

	Никой честен човек не би желал
	със лош живот да позори
		своето име, дете, дете!
	Така и ти
		скръбен дял
		във живота си избра,
	като отблъсна недоброто.
	С двойна слава
	ще цъфтиш,
	ще те наричат умна и прекрасна дъщеря!

	___Втора антистрофа___

		Жива бъди ми ти, надвиши врага
	със толкова блага и мощ,
		колкото немощна си днес!
	И своите дни, виждам аз,
		ти прекарваш в теглила,
	но най-голямата награда за тебе е, че с благочест
	върховните закони спазваш и почиташ Зевс.


>	Трети епизод

N	Влизат Орест и Пилад.

	__ОРЕСТ__
	Жени, дали сме правилно напътени?
	Вървим ли точно там, където искаме?

	__ХОР__
	Що дирите, защо сте тук пристигнали?

	__ОРЕСТ__
	Отдавна търся къщата Егистова.

	__ХОР__
	Да, тя е тук. Добре са те напътили.

	__ОРЕСТ__
	Коя от вас в дома му би обадила
	за нашето така желано идване?

	__ХОР__ _(сочи Електра)_
	Хей тази — ако трябва да е свой човек.

	__ОРЕСТ__ _(към Електра)_
	Отивай, жено, влез и обади им там,
	че по Егист фокидци са пристигнали.

	__ЕЛЕКТРА__
	О, бедна аз! Дали не с доказателства
	за тази вест, която ни донесоха?

	__ОРЕСТ__
	Не зная твоите новини. Изпрати ме
	със вести за Оре`ста Строфий, старият.

	__ЕЛЕКТРА__
	О, колко ме е страх! Що има, страннико?

	__ОРЕСТ__
	Във малка урна носим ние малкото
	останки, както виждаш, на покойния.

	__ЕЛЕКТРА__
	Злочеста аз! Горко ми! Значи, вярно е,
	и свойта горест виждам пред очите си!

	__ОРЕСТ__
	Ти плачеш над Оре`стовите бедствия?
	Знай, неговото тяло е във тоя съд.

	__ЕЛЕКТРА__
	За боговете, ако той е в тоя съд,
	аз моля, дай го, страннико, в ръцете ми,
	за да ридая, да оплача себе си
	и целия си род над този мъртъв прах!

	__ОРЕСТ__ _(към прислужниците си)_
	Която и да бъде тя, предайте го
	на нея. Тя го иска, както свой човек
	и както родна кръв го би поискала.

	__ЕЛЕКТРА__ (Поема урната.)
	Мой спомен за най-милия, единствена
	останка от Оре`ст! Как не с надеждите,
	с които те изпращах, те поемам днес!
	Днес само твоя прах държа в ръцете си,
	а млад и бляскав те проводих някога!
	О, по-добре сама да бях загинала,
	преди да те изпратя в чужди краища,
	откраднат и спасен със тия две ръце,
	да беше паднал мъртъв още в оня ден,
	та мъртъв да лежиш във гроб до татко си!
	А днес без дом, изгнаник в чужди краища,
	далеч от своята сестра — загина ти!
	Не те измих аз, клетницата, с моите
	ръце, не сбрах от огъня на кладата
	злочестия ти прах — по обичаите!
	За тебе чужди люде са се грижили,
	ти идеш малък, в малка урна, бедни мой!
	Нещастна аз! Напразни бяха грижите,
	които аз със сладка мъка някога
	за тебе съм полагала! И майка ти
	не те е нивга като мен обичала!
	И в къщи само аз те гледах — никой друг.
	Ти винаги сестрица ме наричаше.
	И всичко туй загина във едничък ден
	със твойта смърт. Изчезна като вихър ти
	и всичко ми отне. Загина татко ми,
	умрях и аз. И ти си между мъртвите.
	Врагът се смее, радостна до лудост е
	престъпната ни майка. Ти ми пращаше
	начесто вести, че ще дойдеш някога
	самин да отмъстиш. Но ето, нашият
	враждебен демон ми отне утехата.
	И той сега ми праща вместо милото
	лице безчувствен прах и сянка призрачна!
	О, горко ми!
	О, нещастен прах! Уви! Уви!
	О, ужасен път! Горко на мен!
	Ти тръгна в него, мили мой, и своята
	сестра погуби! Братко мой, погуби ме!
	Затуй ме приеми във свойто жилище —
	мен, мъртвата, при мъртвия! Завинаги
	да бъда в гроба с теб! Когато жив бе ти,
	споделях с тебе участта ти. Мъртва днес
	копнея да получа дял от гроба ти.
	Че виждам аз, не знаят скърби мъртвите.

	__ХОР__
	Помни`, Електро, смъртен беше татко ти;
	Оре`ст — и той. Не се отчайвай толкова.
	Еднакъв скръбен дял очаква всички ни.

	__ОРЕСТ__
	Уви! Какво да кажа? Колко бедна е
	речта! Не мога да сдържа езика си!

	__ЕЛЕКТРА__
	Защо говориш всичко туй? Защо скърбиш?

	__ОРЕСТ__
	Не си ли ти оназ Електра, славната?

	__ЕЛЕКТРА__
	О, да, и в тъй плачевно положение!

	__ОРЕСТ__
	Горко ми! Колко скръбна е съдбата ти!

	__ЕЛЕКТРА__
	Защо въздишаш тъй за мене, страннико?

	__ОРЕСТ__
	О хубост, страшно и без срам погубена!

	__ЕЛЕКТРА__
	Не друга — ти оплакваш мене, страннико.

	__ОРЕСТ__
	Безбрачен и нещастен е животът ти.

	__ЕЛЕКТРА__
	Защо ме гледаш тъй и плачеш, страннико?

	__ОРЕСТ__
	О, аз не съм познавал теглилата ти!

	__ЕЛЕКТРА__
	Коя от моите думи ти разкри това?

	__ОРЕСТ__
	Видях, че в много скърби си потънала.

	__ЕЛЕКТРА__
	Все пак ти виждаш малко от бедите ми.

	__ОРЕСТ__
	Възможни ли са повече страдания?

	__ЕЛЕКТРА__
	Да, аз живея заедно с убийците.

	__ОРЕСТ__
	Чии убийци? Кой е той, убитият?

	__ЕЛЕКТРА__
	Баща ми. По принуда им робувам аз.

	__ОРЕСТ__
	Та от кого със сила си принудена?

	__ЕЛЕКТРА__
	Зове се майка — няма нищо майчино.

	__ОРЕСТ__
	Но как? С ръце те бие? Унижава те?

	__ЕЛЕКТРА__
	С ръце, със унижения, със всяко зло!

	__ОРЕСТ__
	И нямаш помощ, ни защита, някъде?

	__ЕЛЕКТРА__
	О, имах, но праха му вие носите.

	__ОРЕСТ__
	Отдавна те оплаквам аз, нещастнице!

	__ЕЛЕКТРА__
	Оплакваш ме на тоя свят единствен ти.

	__ОРЕСТ__
	Единствен аз болея от бедите ти.

	__ЕЛЕКТРА__
	Дали не си ни родственик отнякъде?

	__ОРЕСТ__ _(сочи Хора)_
	Ще кажа, ако тия са приятелки.

	__ЕЛЕКТРА__
	Такива са. Говориш пред доверени.

	__ОРЕСТ__
	Ще чуеш всичко, ала махай урната.

	__ЕЛЕКТРА__
	Недей така, за бога, чуждоземецо!


	__ОРЕСТ__
	Послушай тези думи и не ще сгрешиш.

	__ЕЛЕКТРА__
	Най-скъпото не ми отнемай, моля те!

	__ОРЕСТ__
	Не ще допусна!

	__ЕЛЕКТРА__
				Ах, какво нещастие,
	Оре`сте, ако ме лишат от гроба ти!

	__ОРЕСТ__
	Не казвай зло! Тук нямат място сълзите!

	__ЕЛЕКТРА__
	Но как! Оплаквам брата си, умрелия!

	__ОРЕСТ__
	Не бива да мълвиш такива приказки.

	__ЕЛЕКТРА__
	Така ли недостойна съм за мъртвия?

	__ОРЕСТ__
	Достойна си. Но този съд не е за теб.

	__ЕЛЕКТРА__
	Защо? Нали Оре`стовият прах е тук?

	__ОРЕСТ__
	Не, тук не е прахът, а само името.

	__ЕЛЕКТРА__
	Тогава де е гробът на злочестника?

	__ОРЕСТ__
	Той няма гроб. Защо е гроб на живия?

	__ЕЛЕКТРА__
	Какво говориш?

	__ОРЕСТ__
				Казвам само истина.

	__ЕЛЕКТРА__
	Нима е жив?

	__ОРЕСТ__
			Ако съм жив самият аз.

	__ЕЛЕКТРА__
	Но ти ли си Оре`ст?

	__ОРЕСТ__
					Сама виж пръстена
	на татко и реши дали е истина.

	__ЕЛЕКТРА__
	О мило слънце!

	__ОРЕСТ__
				Мило е, съгласен съм.

	__ЕЛЕКТРА__
	О глас, дойде ли?

	__ОРЕСТ__
					Не разпитвай другиго.

	__ЕЛЕКТРА__
	Прегръщам теб?

	__ОРЕСТ__
				Навеки ще сме заедно.

	__ЕЛЕКТРА__ _(към Хора)_
	О вий, жени любезни, вий, съгражданки,
	вий виждате Оре`ста, умъртвения
	от хитър слух и пак спасен със хитър слух.

	__ХОР__
	Да, виждаме, дете, и сълзи радостни
	очите ни струят при вашто щастие.


#	Комос

	___строфа___

	__ЕЛЕКТРА__ _(към Орест)_
	Дете, дете
	на онзи, който бе за мен най-скъпият!
	Пристигна най-подир,
	намери се, дойде, видя любимите!

	__ОРЕСТ__
	Да, тук съм. Ала ти пази мълчание.

	__ЕЛЕКТРА__
	Защо пък?

	__ОРЕСТ__
	Мълчи, за да не чуе някой вътре!

	__ЕЛЕКТРА__
	Във вечната дева заклевам се аз —
	в Артемида — че няма да трепна дори
		пред омразната жена,
	затворена вечно вътре!

	__ОРЕСТ__
	Внимавай! И жените имат войнственост.
	И ти я знаеш, ти си я изпитала.

	__ЕЛЕКТРА__
	Уви! Уви!
	Ти ясно ми загатна за бедата ми —
	незабравима и неизцелима —
	която преживях!

	__ОРЕСТ__
	Аз знам и туй. Спомни` си тези работи
	тогаз, когато заповяда случаят.

	___Антистрофа___

	__ЕЛЕКТРА__
	О, всеки миг,
	о, с право всяко време според мене е
	удобно за това!
	Едва сега свободен е езикът ми!

	__ОРЕСТ__
	Съгласен съм. Но бди над свободата му!

	__ЕЛЕКТРА__
	Но как?

	__ОРЕСТ__
	Не говори`, преди да дойде време.

	__ЕЛЕКТРА__
	Та кой ще смени, щом ти ми дойде,
	с мълчание моите думи сега?
		Нямах вест, не чаках аз,
	а ето, че пак те виждам!

	__ОРЕСТ__
	Видя ме, щом безсмъртните ме пратиха.
	… … … … … … … … … …

	__ЕЛЕКТРА__
	Щом в този дом
	те пращат боговете, по-голяма е
	и благодарността ми. Божа воля
	за мене е това.

	__ОРЕСТ__
	Не спирам радостта ти, но страхувам се,
	че може да те победи туй щастие.

	___Епод___

	__ЕЛЕКТРА__
	Уви! Ти, който мина този хубав път
	след толкоз време, за да се явиш при мен,
	недей, като виждаш, че съм в зло…

	__ОРЕСТ__
	Какво недей?

	__ЕЛЕКТРА__
	Не ме лишавай, братко,
	от радостта да гледам твоя поглед.

	__ОРЕСТ__
	Сам бих се сърдил, ако друг би пречил.

	__ЕЛЕКТРА__
	Съгласен си?

	__ОРЕСТ__
	Разбира се!

	__ЕЛЕКТРА__ _(към Хора)_
	Скъпи приятелки, чух гласа,
		който не вярвах да чуя пак.
		Сдъ`ржах своя гняв безмълвна
		и не смеех глас да вдигна,
	нещастна аз!

N	Към Орест.

		Днес те имам. Ти пристигна
		с този лик любим при мене,
		който и в беди не ще забравя.

	__ОРЕСТ__
	Изостави` в речта си непотребното,
	не казвай колко е престъпна майка ни
	и как Егист пилее наште бащини
	богатства, как ги пръска той по вятъра.
	Че ценно време ще отнеме разказът.
	Кажи това, което би подхождало.
	Къде — открито или пък прикривани —
	ще пресечем смеха на враговете си.
	Но гледай да не се досети майка ни
	по твоя лик защо в палата влизаме.
	Плачи, като че вярваш във измамното
	известие. А щом завършим хубаво,
	на воля ще се смеем, ще се радваме.

	__ЕЛЕКТРА__
	Добре, мой братко. Твоето желание
	ще бъде мое. Днешното си щастие
	на тебе аз дължа, а не на себе си.
	Не искам благо, ако то е свързано
	макар и с малка твоя болка. Не добре
	на своя бог-защитник тъй бих служила.
	Останалото знаеш. Как не? Казах ти,
	че днес Егист не е дома, че майка ни
	е в къщи. И не бой се ти — сияещо
	от смях не ще съгледа тя лицето ми.
	Отдавна е в сърцето ми омразата.
	Видях те и от радост няма никога
	да спра да плача. Как бих спряла сълзите,
	когато те видях в един-единствен ден
	и жив и мъртъв? То бе тъй нечакано
	за мен, че ако татко дойде жив сега,
	не бих се никак чудила, бих вярвала,
	че е пред мене. Щом _така_ пристигна ти,
	прави каквото искаш. Ако бях сама,
	поне едно от двете бих постигнала —
	спасение със слава, или — славна смърт.

	__ОРЕСТ__
	Мълчи, мълчи! Запътва се към изхода
	отвътре някой.

	__ЕЛЕКТРА__ _(към Орест и Пилад)_
	Влезте вие, странници,
	с товара, който не отблъскват никъде
	и който никой не приема радостно.

N	На сцената излиза Възпитателят.

	__ВЪЗПИТАТЕЛЯТ__
	Глупци сте вие, пълни сте с безумие!
	За нищо ли не смятате живота си?
	Или пък разум нямате в главите си?
	Не виждате, че не до зло живеете,
	а посред зло, и то посред ужасно зло!
	Та ако аз не пазех тук, при портите,
	вестта за ваште планове би стигнала
	в двореца, преди там да стъпят вашите
	нозе! Но взех аз мерки за предпазване.
	Та оставете този дълъг разговор
	и радостните безконечни викове
	и влезте! Бавността при тези работи
	е лошо нещо. Ей, настана сгодата!

	__ОРЕСТ__
	А как ще бъде там при мойто влизане?

	__ВЪЗПИТАТЕЛЯТ__
	Прекрасно. Непознат ще си за всички тях.

	__ОРЕСТ__
	Ти съобщи, че съм умрял, нали така?

	__ВЪЗПИТАТЕЛЯТ__
	За тебе смятат, че си в преизподнята.

	__ОРЕСТ__
	И те се радват? А какво говореха?

	__ВЪЗПИТАТЕЛЯТ__
	Да свършим първо. Всичко там е хубаво,
	дори това, което е нехубаво.

	__ЕЛЕКТРА__
	Кажи ми кой е този, братко, моля те!

	__ОРЕСТ__
	Нима не го познаваш?

	__ЕЛЕКТРА__
					Непознат ми е.

	__ОРЕСТ__
	Не помниш кой ме взе от тебе някога?

	__ЕЛЕКТРА__
	Не.

	__ОРЕСТ__
	Онзи, който сам, благодарение
	на тебе, ме отнесе при фокидците.

	__ЕЛЕКТРА__
	Нима е той, когото при убийството
	единствен верен аз видях сред многото?

	__ОРЕСТ__
	Да, той е. Но недей ме пита повече.

	__ЕЛЕКТРА__
	Най-скъп светлик, единствени спасителю
	на нашта къща! Как дойде? Та ти ли си
	човекът, който ни спаси и двамата
	от много зло? Ръце вий скъпи! Сладък труд
	на твоите нозе! Кажи, как толкова
	се кри! А бе до мен, и ме погубваше
	с вестта си! Ти си носил толкоз радости!
	Здравей, мой татко! Сякаш виждам татко си.
	Здравей! Но знай — намразих те безкрайно аз
	и те обикнах пак в един и същи ден!

	__ВЪЗПИТАТЕЛЯТ__
	Но, мисля, стига! Ще изминат много дни
	и много нощи, и за всичко станало
	преди това, Електро, ще ти кажат те.

N	Към Орест и Пилад.

	А вий, които тъй стоите — време е
	за работа. Сама е Клитемнестра там.
	Мъже там няма. Но ако се бавите,
	мислете, че и с нея ще се борите,
	и с други — многочислени и опитни!

	__ОРЕСТ__
	Да, няма нужда нашто начинание
	от приказки, Пиладе. Нека влизаме
	по-скоро и пред божиите образи
	в преддверието приведем главите си.

N	Орест и Пилад, последвани от Възпитателя, влизат в двореца.

	__ЕЛЕКТРА__
	О Фебе, милостиво слушай двамата,
	а с тях и мен, която с много дарове
	ръце към теб в молитва съм простирала!
	И днес, ликейски царю, без подаръци
	в ръце, аз искам, моля те — бъди за нас
	съюзник благосклонен в наште планове
	и покажи на хората с какви беди
	даряват боговете нечестивците!

N	Всички влизат в двореца.


>	Трети стазим

	___строфа___

	__ХОР__
		Вижте накъде се отправя Аре`й,
		който издишва необорна смърт!
	Току-що вече влязоха в палатите
	неизбежните псета*22, които мъстят
	[*22 _Неизбежни псета_ — Ериниите, които преследват грешника така, както кучета преследват дивеч.]
	за скверни дела.
	Не дълго ще очаквам аз
	да се изпълни моето предчувствие.

	___Антистрофа___

		Влиза вътре той с коварни нозе
		да отмъсти за мъртвата душа
	и стига до богатствата прадядовски.
	Той държи във ръцете си остър меч.
	А Хермес, синът на Мая,*23 скрива хитростта
	[*23 _Хермес_ — тук не толкова като подземно божество, колкото като бог на хитростта, като покровител на хитрия план на отмъстителите за Агамемноновата гибел.]
	и към целта го води без забавяне.


#	Комос

	___Първа строфа___

	__ЕЛЕКТРА__ _(Излиза от двореца.)_
	Приятелки, мъжете свършват делото
	след миг. Но вие мълчаливо чакайте.

	__ХОР__
	Какво? Що правят те сега?

	__ЕЛЕКТРА__
							Тя урната
	за гроб тъкми, до нея са те двамата.

	__ХОР__
	А ти защо излезе?

	__ЕЛЕКТРА__
				За да бдя да не
	пристигне тук Егист незабелязано.

	__КЛИТЕМНЕСТРА__ _(зад сцената)_
	Ах, ах! Ах, дом
	без свой човек, изпълнен със убийци!

	__ЕЛЕКТРА__
	Там викат. Вий не чухте ли, приятелки?

	___Втора строфа___

	__ХОР__
	Нечуто нещо чух, нещастна аз, и цяла тръпна!

	__КЛИТЕМНЕСТРА__ _(зад сцената)_
	Злочеста аз! Егисте! О, къде си ти?

	__ЕЛЕКТРА__
	Чуй, пак извика някой!

	__КЛИТЕМНЕСТРА__ _(зад сцената)_
						О дете, дете!
	Над майка си смили се!

	__ЕЛЕКТРА__
						Да, а татко ни
	от тебе милост не получи някога!

	__ХОР__
	Граде, нещастно потомство, твойта участ
	е да умреш, да умреш във този ден!

	__КЛИТЕМНЕСТРА__ _(зад сцената)_
	О, нарани ме!

	__ЕЛЕКТРА__
				Удари` и втори път!

	__КЛИТЕМНЕСТРА__ _(зад сцената)_
	Отново! Ах!

	__ЕЛЕКТРА__
			Дано и на Егист платят!

	__ХОР__
	О, сбъдват се клетвите, жив е той в гроба си!
	Кръвта на своите убийци пролива като цял поток
		мъртвият отдавна мъж!

N	Орест и Пилад излизат от двореца.

	___Първа антистрофа___

	__ХОР__
	Но ето ги. Ръцете им са кървави
	от жертвата. И ний не ги осъждаме.

	__ЕЛЕКТРА__
	Оре`сте, как е?

	__ОРЕСТ__
				Там, дома, е хубаво,
	ако и Феб ни е предрекъл хубаво.

	__ЕЛЕКТРА__
	Умря ли тя, нещастната?

	__ОРЕСТ__
						Не се плаши —
	не ще те мъчат майчините дързости.

	___Втора антистрофа___

	__ХОР__
	Мълчете, ясно виждам аз — Егист насам пристига.

	__ЕЛЕКТРА__
	Върнете се, деца!

	__ОРЕСТ__
					Къде го виждате!

	__ЕЛЕКТРА__
	Той иде от предградието радостен към нас.

	__ХОР__
	Тичайте бързо в преддверието, бързо!
	След първия успех успейте пак!

	__ОРЕСТ__
	Дерзай! Ще свършим!

	__ЕЛЕКТРА__
						Знаеш ти, побързайте!

	__ОРЕСТ__
	Да, тръгвам.

	__ЕЛЕКТРА__
			А за тук е моя грижата.

N	Орест и Пилад влизат в двореца.

	__ХОР__ _(загледан след Орест)_
	За него е достатъчно със ласкави
	слова да му пошепнат, и отправя се
	безумен в бой за право дело той.


>	Екзод

N	Влиза Егист.

	__ЕГИСТ__ _(към Хора)_
	Кажете ми къде са тук фокидците,
	които известили, че умрял Оре`ст
	при сблъскване на конно състезание?

N	Към Електра.

	Чуй, тебе питам, тебе, тебе, дръзката
	преди! За него ти си най-загрижена
	и, предполагам, ти ще знаеш най-добре!

	__ЕЛЕКТРА__
	Да, зная, как не! Иначе би значело,
	че аз не зная участта на скъп човек!

	__ЕГИСТ__
	Кажи ми ти къде са чуждоземните!

	__ЕЛЕКТРА__
	Там. Срещна ги любезно домакинята.

	__ЕГИСТ__
	Вестиха ли, че мъртъв е наистина?

	__ЕЛЕКТРА__
	Не само с думи — с дело й показаха.

	__ЕГИСТ__
	И, значи, аз ще видя със очите си?

	__ЕЛЕКТРА__
	О, да, ще видиш много скръбно зрелище.

	__ЕГИСТ__
	Необичайно радостно известие!

	__ЕЛЕКТРА__
	Да, радвай се, ако това е радостно.

	__ЕГИСТ__
	Мълчете! Отворете за микенците
	и аргосците, за да гледат всички те!
	Та който е живял с надежди глупави
	във него, нека, като види мъртвия,
	приеме сам ярема, не с насилие
	да поумнее, не чрез наказание!

	__ЕЛЕКТРА__
	Аз изпълнявам своето. Със времето
	аз поумнях, и ето, слушам силните.

N	Вратата на двореца се отваря. Вижда се трупът на Клитемнестра, покрит с плащ.

	__ЕГИСТ__
	О Зевсе, божа завист е извършила
	това! Но ако грях мълвя, отказвам се
	от тази реч. Снемете покривалото,
	за да пролея сълзи за роднината.

	__ОРЕСТ__
	Вдигни го ти. Не мен, а теб засяга то.
	_Ти_ гледай и мълви слова приятелски.

	__ЕГИСТ__
	Да, право, ще послушам.

N	Към Електра.

							Но повикай ми
	и Клитемнестра, ако е в палатите!

	__ОРЕСТ__
	До тебе е. Недей я ди`ри другаде.

	__ЕГИСТ__
N	(Вдига покривалото.)
	Що виждам! О!

	__ОРЕСТ__
				Какво те плаши? Кой е тук?

	__ЕГИСТ__
	Във мрежа на какви мъже попаднах аз,
	нещастен!

	__ОРЕСТ__
			Не разбра ли, че със жив човек
	приказваш тъй, като че ли е мъртъв той?

	__ЕГИСТ__
	Уви, разбрах! Не може да не е така —
	тоз, който ми говори, да не е Оре`ст!

	__ОРЕСТ__
	Добър пророк бе ти, ала измами се.

	__ЕГИСТ__
	Загинах аз, нещастен! Оставете ме
	да кажа нещо!

	__ЕЛЕКТРА__
				Не оставяй, моля те,
	да продължава с непотребни приказки!
	Та щом човек, оплетен в престъпления,
	ще мре, каква печалба е бавежът му?
	По-скоро го убий и на гробарите
	предай го ти — за тях е той, — очите ни
	да го не виждат! Туй ще е за моите
	страдания едничко изцеление!

	__ОРЕСТ__ _(към Егист)_
	Ха, влизай бързо вътре! Не за приказки
	въпросът е сега, а за живота ти!

	__ЕГИСТ__
	Защо ме водиш в къщи? Ако делото
	е хубаво, не трябва мрак. Убий ме тук!

	__ОРЕСТ__
	Не заповядвай, а върви към мястото,
	където си убил баща ми! Там ще умреш!

	__ЕГИСТ__
	И трябва този дом да види днешните
	и бъдните беди на Пелопидите?

	__ОРЕСТ__
	За твоите — да. Това предсказвам сигурно.

	__ЕГИСТ__
	Това изкуство нямаш от баща си ти.

	__ОРЕСТ__
	Отвръщаш много и забавяш пътя ни.
	Върви!

	__ЕГИСТ__
		Води!

	__ОРЕСТ__
			Ти трябва да вървиш напред.

	__ЕГИСТ__
	За да не ти избягам ли?

	__ОРЕСТ__
						О, не затуй,
	а за да не умреш тъй, както тебе е
	угодно. Трябва да ти дам горчива смърт.
	По този начин трябва да наказваме
	онез, които незаконно действуват —
	със смърт! Ще намалеят тъй злодейците!

N	Тласва Егист към вратата на двореца.

	__ХОР__
		О, потомство Атреево, колко беди
		ти премина, додето отново доби
		свободата си с днешното дело!
