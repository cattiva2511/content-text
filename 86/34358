	Тя е много трогателна тая история за разправията между баба Блажка и Черния кос.
	— Къш бре! Дано се задавиш, дано, с тия череши! — викаше баба Блажка и размахваше ръце нагоре към клоните.
	Косът обаче не искаше и да знае. Разбираше, хитрецът му с хитрец, че ръцете на баба Блажка вече са слаби и треперливи, та не го беше страх.
	— Ох, старост-нерадост — въздъхна баба Блажка. — Едно време даже мъжете се бояха да ме закачат, а сега един кос не мога да пропъдя.
	— Фю-ю-ю свирна от черешата Черния кос не толкова да се подиграе на баба Блажка, колкото да изплюе една костилка.
	— Нахалник с нахалник — замърмори бабата, сядайки примирена на пейката пред къщи.
	— Я недей обижда — тросна й се Черния кос, изплювайки нова костилка.
	Баба Блажка го загледа със зяпнала уста и замръзна на пейката.
	— Туй то — рече си тя, като се окопити. — Ушите ми вече пищят, та взеха да ми се счуват разни работи. Сигурно пак съм вдигнала кръвното налягане. Що ли ми трябваше да се разправям с това нахално животно.
	— Пак обиждаш, а — сопна се отгоре Черния кос, като дори спря да кълве череши. — Защо пък да съм нахалник! Това дърво е мое, а не е твое.
	Последното твърдение на Коса толкова ядоса баба Блажка, че тя престана да се учудва на това чудо невиждано — кос да говори с човешки глас.
	— Я го гледай ти. Хем краде, хем лъже — развика се тя.
	— Не лъжа. Черешата е моя.
	— Как ще е твоя, бе нахалнико. Тая череша я посади тука на времето моят старец, лека му пръст. Е, тогава и той беше, таквоз, чернокос.
	— Твоят старец бил Черен кос ли? Значи сме роднини?
	— Дяволът ти е роднина на тебе. Чернокос беше дядото, чернокос. С коса черна като перата на черен кос. И посади тая череша, която тогава беше тънка фиданка. И аз бях тънка в кръста, тънка, още чевръста — въздъхна баба Блажна, припявайки последните думи като народна песен.
	— Не ми разправяй ти бабини деветини, ами да си дойдем на думата — рече Черния кос и се спусна на един по-нисък клон, предполагайки, че баба Блажна вече и не дочува добре.
	— Ами да си дойдем, бе Косьо — неусетно вече и за самата нея се радваше баба Блажка, че си има другар за раздумка. — Нали ти казвам, той, моят старец…
	— Твоят старец, когато още не бил старец. Знам, знам. Посадил тая череша. Това го чухме вече. Добре де, ама откъде я е взел?
	— Откъде ли? Ами че от лозето. Оттам я откопа. На лозето си растат такива издънки и той я пренесе тука, пред къщи.
	— Тъй. Хвана ли се в капана. От лозето я е откопал. А на лозето откъде се е взела?
	Бабата замълча смутена.
	— Ами нали ти казвам. Те си растат там. То Господ ги дава…
	— А, значи, тъй. На мене дяволът ми е роднина, а на тебе Господ даже череши ти засажда.
	— Е, не че направо Господ. То тъй си е думата.
	— Слушай сега, старо, как е била цялата работа. И да не си посмяла друг път да ми викаш „къш“! Едно време моят дядо. Старият черен кос, като прелитал над вашето лозе с една узряла черешка в уста, без да иска я изтървал. От костилката на тая черешка в лозето и покарала фиданка. И тая фиданка твоят старец е откопал и посадил тук. Така че черешата е моя по наследство.
	— Знам ли, Косьо. То толкоз работи станаха — почти се съгласи баба Блажка. Не че толкова беше убедена в правото на коса, колкото да продължи разговора. Но като вдигна очи към дървото, не съгледа никаква птица.
	— Отишъл си е, чумата да го тръшне. Изплюска се, не остави зряла черешка и се пръждоса. Пък аз май седя и си приказвам тука сама през цялото време.
	Бабата се огледа засрамено към другите дворове да не би някой да я е чул. Но и натам не се виждаше жива душа. В празник пристигаха много хора с коли от града, но сега бе сряда и наоколо бе пусто.
	— Почакай ти, птицо проклета — развика се баба Блажка към празното небе. — Ще си дойде той, Панчо, в неделя с прашката и ще ти даде да се разбереш!
	Сигурна, че достатъчно си е отмъстила, бабата се прибра в къщи да си шета.
