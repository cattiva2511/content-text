>
#	Лица

	__ДЕЯНИРА__
	ДОЙКА
	__ХИЛ__
	__ХОР__ ОТ ТРАХИНСКИ ДЕВОЙКИ
	__ВЕСТИТЕЛ__
	__ЛИХАС__
	__СТАРЕЦ__
	__ХЕРАКЪЛ__

N	Действието се развива в тесалийския град Трахин, пред двореца, в който живее Херакъл.


>	Пролог

	__ДЕЯНИРА__
	От старо време казват, че за никого,
	преди да е умрял, не знаят хората
	добър ли, или лош е бил животът му.
	Но и преди да ида между мъртвите,
	аз знам, че моят е тегла и бедствия.
	Когато бях в чертозите на татко си,
	на цар Ойней в Плеврона, ужасявах се
	от брака — както никоя в Етолия.
	Един поток — потокът Ахелой — ми бе
	жених, и от баща ми той ме искаше,
	превърнат на същински бик, на лъскав змей,
	извит и гъвкав, или пък на истински
	човек с глава на бик, а от брадата му
	космата изворни води се стичаха.
	Такъв жених поискал бе ръката ми,
	а аз се молех да умра, нещастната,
	преди да се докосна до леглото му.
	Дойде след време там, за мое щастие,
	прославеният Зевсов и Алкменин син*1.
	[*1 Синът на Зевс и Алкмена е Херакъл.]
	Със Ахелой той влезе във борба тогаз
	и ме избави. Как вървя борбата им,
	не ще разкажа — аз не зная. Който е
	можал без страх да гледа, нека каже!
	А аз седях уплашена — нещастие
	над мен да не стовари красотата ми.
	Най-после Зевс добре завърши битката.
	Добре ли я завърши? Ах, обвързана
	с леглото на Херакъл, храня вечен страх,
	тревожа се заради него. Всяка нощ
	ми носи нови мъки и страдания.
	Родих деца, които той единствен път
	видя — тъй както селянин далечната
	земя при посев само и пожънване.
	В такъв живот, изпълнен с труд за другите,
	дохождаше дома и пак отиваше.
	Но днес, когато той завърши своите
	борби, у мене расне безпокойството.
	Откакто е убил Ифит, прокудени
	от своя край, живеем тук, в трахинската
	земя, при наш приятел*2; а къде е той —
	[*2 Този приятел е Кеикс. Той приел Херакъл, който след убийството на Ифит избягал от Тиринт в Трахин.]
	не знае никой. Зная само — в тежка скръб
	ме хвърли той, когато заминаваше.
	И чувствувам, че зло му се е случило.
	Не мина малко време — десет месеца
	и други пет без никакво известие!
	Ах, има нещо страшно тук! Остави ми
	една такава плочка*3 той, че винаги
	[*3 _Плочка_ — върху която било написано предсказанието за съдбата на Херакъл.]
	се моля да не ме слети нещастие!

	__ДОЙКАТА__
	Царице Деяниро, аз съм виждала
	да плачеш често с горък, безутешен плач
	по своя мъж, заминал в чужди краища.
	Но ако бива да съветва робски ум
	свободни хора, чуй и ти съвета ми.
	Ти имаш толкова деца, а никое
	не пращаш по следите на съпруга си!
	Особено пък Хил — нима за татко си
	не иска да узнае той добре ли е!
	Но ето го — той тича към палатите.
	Та ако смяташ, че добре съм казала,
	с момчето постъпи според съвета ми.

N	Влиза Хил.

	__ДЕЯНИРА__
	О, сине мой! Дете! И от незнатните
	се чуват хубави неща. Робиня е
	хей таз жена, но каза благородна реч.

	__ХИЛ__
	Кажи ми, майко, ако е за казване.

	__ДЕЯНИРА__
	Че срамно е да не подириш татко си,
	когато е пропаднал в чужди краища.

	__ХИЛ__
	Аз знам къде е — ако слушам хората.

	__ДЕЯНИРА__
	В коя земя дочуваш да е спрял, дете?

	__ХИЛ__
	През цялата година, дълго — казва се —
	робувал при една жена във Лидия.*4
	[*4 За да изкупи убийството на Ифит, Херакъл, както му известило предсказанието, станал роб на Омфала, царица на Лидия. Като неин роб, той бил длъжен да се облича в женски дрехи, докато царицата носела лъвската кожа и боздугана на прославения герой.]

	__ДЕЯНИРА__
	Тогава всичко можем да очакваме!

	__ХИЛ__
	Но вече бил освободен — така мълвят.

	__ДЕЯНИРА__
	Но, жив или умрял, сега къде е той?

	__ХИЛ__
	Евритовия град в Евбея, казва се,
	нападал или готвел нападение.

	__ДЕЯНИРА__
	Но, сине мой, ти знаеш ли? Остави ми
	за този край той сигурни пророчества!

	__ХИЛ__
	Не те разбрах. Какво говориш, майчице?

	__ДЕЯНИРА__
	Че той или ще срещне гибелта си там,
	или ако надвие и във този бой,
	честит ще е завинаги животът му.
	Но щом е във такова изпитание,
	иди на помощ, за да се спасим, дете,
	и ние или да погинем заедно!

	__ХИЛ__
	Ще ида, майко. Ако знаех думите
	на бога, щях да бъда там отдавна аз.
	Не чувствувах при тази вечна таткова
	съдба особен страх или загриженост.
	Сега разбрах. Не ще пропусна нищичко,
	за да науча търсената истина.

	__ДЕЯНИРА__
	Върви, дете. Макар и късна, винаги
	за нас добрата новина е щастие.

N	Хил излиза.


>	Парод

	__ХОР__

	___Първа строфа___

	Към теб, когото звездна умираща нощ
	поражда и приспива целия пламнал,
		Хелиос*5, Хелиос, викам —
	[*5 _Хелиос_ — Хорът се обръща към него като към всевиждащо и всезнаещо божество.]
		обади къде се намира
		днес на Алкмена синът,
		где,
		боже, който светиш със бляскав плам!
	При морски проливи? Или
	върху една от двете суши*6?
	[*6 _Двете суши_ — според представите на древните гърци цялата земя образувала два континента — Европа и Азия. Африка, която била почти непозната, присъединявали ту към Европа, ту към Азия.]
	Кажи, могъщ е твоят поглед!

	___Първа антистрофа___

	Разбирам как с копнеещо в болка сърце
	спечелената с тежък бой Деянира,
		като злочеста птичка,
		никога без сълзи не може
		своя копнеж да приспи,
		не —
		помни своя съпруг и тръпне в страх,
	връз безпокойното легло
	самотна чезне и очаква
	горчива и плачевна участ.

	___Втора строфа___

		Както в морето под буен
		южен и северен вятър
		виждаш нашир — наближава,
		иде вълна след вълна,
	така и той,
		тивският мъж*7,
	[*7 _Тивският мъж_ — Херакъл, който бил роден в Тива.]
	е в тежко зло,
		вечно растат
	безчет беди —
		в критски води
		сякаш плува. Но някой бог,
		който му сочи верен път,
		пази го сам от гибел.

	___Втора антистрофа___

		Вярно, с почтителен укор,
		все пак със укор ще кажа.
		Чуй ме, не бива да губиш
		никога свойта добра
	надежда. Да,
		пък и Кронид
	(а той е цар
		в целия свят)
	не ни е дал
		дял без беди.
		Не — беда и добро кръжат
		вечно край нас, тъй както безспир
		Мечката в кръг се движи.

	___Епод___

	И нито звездната нощ,
		ни бедата, ни богатствата векуват
		скоро те
	изчезват — сменят се поред
	лишения и радост.
	На тебе, на царицата, говоря аз —
	надявай се! Че виждал ли е някой
		Зевс да изостави свойте рожби?


>	Първи епизод

	__ДЕЯНИРА__
	Ах, ти узна за моите страдания
	и идеш тук. Но как боли в сърцето ми,
	сама не ще изпиташ и не знаеш ти!
	Че младостта вирее върху своята
	определена твърд и нито божи плам
	я плаши, нито вихър, ни проливен дъжд —
	живее тя сред сладости в безгрижие,
	додето назоват жена девойката
	и тя поеме своя дял от грижите
	във трепет за мъжа си, за децата си.
	Тя би разбрала, като гледа своята
	съдба, какви беди са ме отрупали.
	Аз вече много болки съм изплакала,
	но днес една неказвана ще чуете.
	Когато тръгна в поход за последен път,
	Херакъл, господарят, във палатите
	остави стара табличка, изписана
	със знаци, за които той преди това,
	отивайки на бой, не ми говореше —
	на подвизи, а не на смърт отиваше.
	Сега, като за смърт приготвен, даде ми
	наградата за брака ни, а родната
	земя разпредели между децата си
	и каза точно, че ако в страната ни
	не дойде след година и три месеца,
	във този срок отишъл е сред мъртвите;
	ако прескочи този срок, в безгрижие
	ще преживее по-нататък дните си.
	С това било от боговете съдено
	да свършат и Херакловите бедствия —
	това с гласа на два свещени гълъба
	дъбът в Додона му предрекъл някога.
	Дойде мигът, сега ще видим сигурно
	как трябва да се сбъдне прорицаното.
	От сладък сън аз скачам в страх, приятелки,
	и трепетна се питам: ще изгубя ли
	най-славния в света и най-отличния?

	__ХОР__
	Не казвай лошо! Увенчал главата си,
	задава се човек с добри известия.

N	Влиза Вестител.

	__ВЕСТИТЕЛЯТ__
	Царице Деяниро, пръв от грижата
	ще те избавя. Славният Алкменин син
	е жив, могъщ и води тук след битката
	трофеен дар на боговете бащини!

	__ДЕЯНИРА__
	Какво говориш, старче мой, какво е туй?

	__ВЕСТИТЕЛЯТ__
	Ще дойде скоро в твоя дом желаният
	съпруг, ще се яви с победоносна мощ!

	__ДЕЯНИРА__
	От тукашен или от чужденец узна?

	__ВЕСТИТЕЛЯТ__
	Тъй каза пред мнозина сред ливадите
	сам пратеникът Ли`хас. Та от него чух
	и хукнах — пръв да донеса известие —
	облага да спечеля и признателност.

	__ДЕЯНИРА__
	Но где е той, ако ми носи блага вест?

	__ВЕСТИТЕЛЯТ__
	Не лесно той, царице, си пробива път.
	С въпроси са се струпали мелийците*8
	[*8 _Мелийци_ — тесалийско племе, което живеело близо до град Трахин.]
	край него, и не може да пристъпи той.
	Там всеки иска да узнае своето —
	и не отстъпва, докато желаното
	не чуе. Той не иска, но задържат го,
	затуй стои. Но скоро ще го видите.

	__ДЕЯНИРА__
	О, Зевсе, който властвуваш в етейската
	лъка*9! Най-после ти ни даде щастие!
	[*9 _Етейската лъка_ — от Ета, планина в Южна Тесалия.]
	Жени, запейте всички — и в палатите,
	и вън от този дом, — че неочаквано
	от радостната вест сега ликуваме!

	__ХОР__

	___Хипорхема___

		Нека ликува дома при олтарите
		с радостен вик съпругата! Нека дружно от момците
	кънти
		вик на прослава към бога,
	към Феба, закрилника красноколчанен*10!
	[*10 _Красноколчанен_, т.е. „с хубав стрелник“ — прилагателното е съставено в стила на Омировите епитети.]
		Пейте пеан, пеан, девойки!
	Славете божата сестра
		ортигийската Артемида*11 —
	[*11 _Ортигийската Артемида_ — Артемида от Ортигия; Ортигия е друго название на остров Делос, където Латона родила Артемида и Аполон.]
		с верния лък и с факлите в ръце,
	още — родните нимфи!
	Възторг ме обзема, следвам те-
	бе, флейто, господарко на душата ми!
	Вълнува ме бръшлянът —
	евой, евой!*12 —
	[*12 _Евой, евой_! — вакхически възглас.]
	венците му ме карат да играя до забрава!
	Ио`, ио`, Пеан! Погледай, скъпа моя!*13
	[*13 _Погледай, скъпа моя!_ — Хорът се обръща към Деянира, като й сочи приближаващото шествие, водено от пратеника Лихас.]
	Задават се към тебе,
	и можеш да ги видиш!

	__ДЕЯНИРА__
	Да, виждам, скъпи мои, не убягнаха
	от погледа ми — виждам цяло шествие.

N	На сцената се явява шествие на пленени жени, водени от войници и от пратеника Лихас.

	След толкоз дни те срещам аз, вестителю,
	със поздрав — ако носиш нещо радостно!

	__ЛИХАС__
	Добре дойдохме, вий добре ни срещате,
	царице, — и заслужено. За хубави
	дела добрата дума е наградата.

	__ДЕЯНИРА__
	Любезни! Първо ми кажи най-първото —
	дали ще видя вкъщи жив съпруга си.

	__ЛИХАС__
	Когато го напущах, той бе пълен с мощ,
	бе здрав, цъфтящ, не му тежаха болести.

	__ДЕЯНИРА__
	Къде бе той? В край гръцки или варварски*14?
	[*14 _Варварски_ — негръцки. Гърците наричали варвари всички негръцки народи, първоначално и римляните.]

	__ЛИХАС__
	В Евбея, на брега; там вдигна жертвеник,
	отрупан с плод, във чест на Зевс от Кенеон.

	__ДЕЯНИРА__
	Оброчен дар или по предсказание?
	__ЛИХАС__
	Оброчен — за това, че взел с оръжие
	земята на жените, що доведохме.

	__ДЕЯНИРА__
	Но, моля те, чии са и кои са те?
	Ако не бъркам, те са за окайване!

	__ЛИХАС__
	Избра ги той, когато срина царството
	на цар Еврит, — за свой трофей, за божи дар.

	__ДЕЯНИРА__
	В това ли царство е прекарал цялото
	безкрайно време от неизброими дни?

	__ЛИХАС__
	Не, повечето време бил във Лидия,
	задържан, казва, не като свободен мъж,
	а като роб. Но нека не осъждаме
	жена, когато Зевс е извършителят.
	Продаден на Омфала, една варварка,
	година минал в робство, както казваше,
	и тоя срам го наранил дотолкова,
	че с дума се обвързал сам и клетва дал
	в робия да захвърли причинителя
	на свойто зло с жена му и с децата му.
	И не забравил клетвата: очистил се
	и към Евритовия град с наемници
	потеглил в поход. Казваше, че царят бил
	единствено виновен за бедата му.
	Дошъл у него, седнал при огнището
	Херакъл, като стар познат — и казал му
	тогава много хули с лоша помисъл
	Еврит: че той, Херакъл, с безпогрешните
	стрели не би надвил на синовете му,
	че роб, не волен мъж е той, понасяйки
	обидната му реч. Пиян, прогонил го
	от своя пир. Когато с яд в душата си
	съзрял веднъж Ифита на тиринтските
	скали*15 да дири своите заскитали
	[*15 _Тиринтските скали_ — скалите на Херакловия град Тиринт. Евритовият син Ифит бил дошъл у Херакъл като гост и приятел. Херакъл погазил свещените закони на гостоприемството и убил госта си. За да изкупи убийството, той, по волята на боговете, робувал на варварката Омфала (вж. бел. 4).]
	коне, загледан тук, замислен другаде —
	свалил го от височината мигом той.
	Но гневен за това убийство, властникът,
	създателят на всичко, Олимпиецът,
	сам Зевс го прати в робство — той не можеше
	да понесе, че твоят мъж със хитрост е
	убил човек. При явно отмъщение
	Зевс би простил — че прав е бил убиецът.
	Неправдата презират и безсмъртните.
	Ония, със надменния и зъл език,
	са днес на преизподнята поселници,
	градът им — в плен. А тези тук, постигнати
	от скръбна участ подир дни на щастие,
	при тебе идат. Тъй реши съпругът ти,
	а аз, като служител верен — слушам го.
	И сам той, след като на Зевс, на татко си,
	свещени жертви принесе за своята
	победа, — ще си дойде, знай! От всичките
	приятни вести тази е най-сладката!

	__ХОР__
	Царице, радостта ти днес е сигурна
	при всичко чуто и при всичко видено!

	__ДЕЯНИРА__
	Как няма да се радвам аз от все сърце,
	щом чувам за щастливите му подвизи?
	Едното е естествено при другото.
	Но все пак се боят благоразумните,
	че може да се сгръмоли щастливецът.
	Обзе ме страшна мъка в миг, приятелки,
	когато зърнах тъй нещастни, в чужди край,
	без дом и без родители, във тежък плен
	жени, които са били наричани
	свободни, а сега понасят робски дял.
	О, богове! Дано не видя никога
	срещу рода ми тъй да се надигнете!
	А иначе — дано не съм сред живите!
	С каква тревога гледам тези пленници!

N	(Към Йола.)

	А ти — каква си, моя млада клетнице?
	Мома ли, или майка? Младостта ти е
	неопитна, личи, и — благородна си.

N	Йола не отговаря.

	Чуй, Лихасе, каква е тази пленница?
	Коя е нейна майка, кой е татко й?
	Кажи! Към нея гледам с най-дълбока жал,
	че само тя умее тук да чувствува!

	__ЛИХАС__
	Що зная аз? Защо ме питаш? Може би
	по род не е била между последните.

	__ДЕЯНИРА__
	Не е ли от царете, от Евритови?

	__ЛИХАС__
	Не знам, па и не съм разпитвал толкова.

	__ДЕЯНИРА__ _(подозрително)_.
	И името й ти не чу от другите?

	__ЛИХАС__
	Не, мълком изпълнявах свойта работа.

	__ДЕЯНИРА__
N	(към Йола).
	Кажи на мене, клетнице! За тебе е
	беда, ако не разберат коя си ти.

	__ЛИХАС__
	Едва ли би развързала езика си,
	след като тъй мълча преди. Не казва тя
	ни много, нито малко — нито думица,
	а с остра болка сълзи рони, бедната,
	над тежкото си зло, откакто пустия
	свой роден край напусна. Да, съдбата й
	е зла, но тя й дава снизхождение.

	__ДЕЯНИРА__
	Пуснете я и нека иде в стаите
	тъй, както иска тя сама. Към нейните
	беди не искам да прибавя нова скръб.
	Достатъчна е тази.

N	(Към Лихас.)

				Във палатите
	да влезем всички: ти върви, където си
	потеглил, аз пък — ще приготвя нужното.

N	Лихас продължава с пленниците.

	__ВЕСТИТЕЛЯТ__ _(към Деянира)_.
	Почакай още малко тук, та не пред тях
	да разбереш кого отвеждаш в своя дом
	и за да ти разкажа неизвестното.
	Че всичко зная аз по тези работи.

	__ДЕЯНИРА__
	Какво сега? Защо препречваш пътя ми?

	__ВЕСТИТЕЛЯТ__
	Почакай, чуй! Ни първото известие
	бе празно, нито второто, надявам се.

	__ДЕЯНИРА__
	Да викна ли онези,

N	(Посочва след отминалото шествие.)

				или — искал би
	да чуя само аз и тези гражданки?

N	(Посочва Хора.)

	__ВЕСТИТЕЛЯТ__
	За теб, за тези — може. Остави онез!

	__ДЕЯНИРА__
	И без това заминаха. Кажи сега.

	__ВЕСТИТЕЛЯТ__
	Във цялата си реч ни дума искрена
	не каза той. Или сега ви мамеше,
	или преди е бил нечестен пратеник.

	__ДЕЯНИРА__
	Какво? Кажи по-ясно туй, което е
	във мисълта ти. Не разбрах словата ти.

	__ВЕСТИТЕЛЯТ__
	Аз чух, когато този мъж говореше
	пред много сбрани хора, че съпругът ти
	заради таз девойка повалил в праха
	Еврит с висококулата Ехалия —
	сам бог Еро`т го вмъкнал в бой с оръжие,
	не тежката робия у лидийците
	и при Омфала, не смъртта Ифитова.
	А виж, сега приказва други работи.
	Щом не успял да убеди родителя
	да му даде за таен брак девойката,
	измислил той нищожно обвинение
	и тръгнал срещу нейното отечество,
	където — каза той — Еврит бил властният,
	убил баща й — царя — и срутил града.
	И днес, ти виждаш, връща се в палатите
	и праща нея не тъй необмислено
	и не като робиня. Не мисли това!
	Така е, той е пламнал от желание.
	Реших да ти разкрия тук от край до край
	това, което зная от вестителя.
	И всичко туй мнозина сред трахинския
	площад със мене слушаха, и могат те
	да потвърдят. Ако не казвам хубави
	неща, скърбя, — но аз ти казах правото.

	__ДЕЯНИРА__
	О, аз нещастна! Докъде съм стигнала!
	Каква беда под своя покрив, без да знам,
	приех! О, бедна аз! Нима безименна
	е тя — тъй както се закле водачът й?

	__ВЕСТИТЕЛЯТ__
	Да, свети с хубостта и с потеклото си —
	тя по баща била на цар Еврит дете,
	наричала се Йола. А ни думица
	не каза той. Не е разпитвал, види се!

	__ХОР__
	Проклет да е — не всеки лош, а скритият
	злодей, комуто не приличат зли дела!

	__ДЕЯНИРА__
	Жени, какво да правя? Изумена съм
	от думите, които ми се казаха!

	__ХОР__
	Върви, чуй Лихас! Той ще каже, вярваме,
	ако го поразпиташ под мъчение.

	__ДЕЯНИРА__
	Да, да, ще ида. Смислен е съветът ти.

	__ВЕСТИТЕЛЯТ__
	Сега — какво да правя аз! Да чакам ли?

	__ДЕЯНИРА__
	Почакай. Не повикан от вестители —
	самичък той пристига от палатите.

N	Влиза Лихас.

	__ЛИХАС__
	Жена, какво да кажа на съпруга ти?
	Кажи, защото, виждаш, тръгвам пак на път.

	__ДЕЯНИРА__
	Как бързо, след като така те чакахме,
	потегляш, без да сме си поговорили!

	__ЛИХАС__
	Ако желаеш да ме питаш — ето ме!

	__ДЕЯНИРА__
	Ще кажеш ли пред мен самата истина?

	__ЛИХАС__
	О, Зевсе! Туй, което знам самият аз!

	__ДЕЯНИРА__
	Каква жена доведе ти в палатите?

	__ЛИХАС__
	Евбейка — но не зная потеклото й.

	__ВЕСТИТЕЛЯТ__ _(приближава се до Лихас)_.
	Хей, гледай тук! Кому приказваш? Мислиш ли?

	__ЛИХАС__
	А ти — защо задаваш ти такъв въпрос?

	__ВЕСТИТЕЛЯТ__
	Ако разбра, бъди тъй смел, дай отговор!

	__ЛИХАС__
	Да — на царица Деянира, щерката
	на цар Ойней, жената на Херакъл и
	ако не бъркам, мойта повелителка.

	__ВЕСТИТЕЛЯТ__
	Това желаех да узная. Значи, тя
	е твоя повелителка?

	__ЛИХАС__
					И право е.

	__ВЕСТИТЕЛЯТ__
	Какво ще бъде твойто наказание,
	ако пред нея не говориш истина?

	__ЛИХАС__
	Как тъй? Защо приказваш тъй заплетено?

	__ВЕСТИТЕЛЯТ__
	Съвсем не! Явно вършиш туй самият ти!

	__ЛИХАС__
	Аз тръгвам, но сглупих, че слушах толкова.

	__ВЕСТИТЕЛЯТ__
	Не, първо ще те питам нещо кратичко!

	__ЛИХАС__
	Кажи, щом искаш. Та и тъй не млъкваш ти!

	__ВЕСТИТЕЛЯТ__
	Девойката, която във палатите
	изпрати, ти познаваш.

	__ЛИХАС__
					Да. Защо това?

	__ВЕСТИТЕЛЯТ__
	Не казваше ли ти, че тя, незнайната
	за теб, е Йола, дъщеря Евритова?

	__ЛИХАС__
	Кому съм казвал? Кой ще дойде с доводи
	да каже, че е чул това с ушите си?

	__ВЕСТИТЕЛЯТ__
	Кому? На много хора. Сред трахинския
	площад от тебе чу това тълпа народ.

	__ЛИХАС__
	Да.
	Аз казах, че съм чул. Но все едно ли е
	да казваш слух и да предаваш точна вест?

	__ВЕСТИТЕЛЯТ__
	Какъв ти слух! Под клетва не твърдеше ли,
	че на Херакъл за жена я водите?

	__ЛИХАС__
	Как, аз? Жена? Царице скъпа, моля те,
	кажи, за бога, кой е този чужд човек?

	__ВЕСТИТЕЛЯТ__
	Аз, който чух от тебе, че пленен от страст,
	срутил града й той, че не лидийката*16
	[*16 _Лидийката_ — Омфала.]
	го сринала, а страстното желание.

	__ЛИХАС__
	Царице, нека си върви! Прилича ли
	на здрав човек да брътви със безумните!

	__ДЕЯНИРА__
	Не, в името на Зевса, който с мълнии
	обсипва етските*17 гори! Не ме лъжи!
	[*17 _Етски гори_ — горите на планината Ета.]
	Ти ще говориш не пред отмъстителна
	жена, която не познава хората.
	Насища се човек на свойто щастие.
	И всеки, който пред Еро`т упорствува —
	като борец в юмручен бой, — безумен е.
	Владее, както ще, и боговете той,
	и мен. Защо пък не и друга някоя?
	Ако отправя укор към съпруга си,
	че е обзет от тази болест — луда съм,
	или — към таз жена, която с никакъв
	позор и с нищо зло не е белязана.
	Не, не! Но ако си научил негови
	лъжи, не си научил нищо хубаво.
	Ако пък лъжеш сам, макар и с помисъл
	похвална, ти ще се окажеш лош човек.
	Открий пред мене истината! Срамно е
	лъжец да казват на един свободен мъж!
	Недей укрива нищо — че напразно е, —
	мнозина са те чули, ще ми кажат те!
	Боиш се? Нямат смисъл страховете ти!
	Че тъкмо в неизвестността е болката!
	Какво, ако узная? Та не е ли бил
	Херакъл в брак със толкова жени до днес?
	И никоя не чу от мене хулна реч
	или обида. Нито тя — дори ако
	от страст по него чезне, — че към нея аз
	изпитах тъй дълбоко състрадание,
	че красотата поломи живота й,
	че без сама да иска, своя бащин край
	тя срина и пороби. Но към щастие
	да тръгне всичко! А пък ти — преструвай се
	пред друг, но мен недей измамва никога!

	__ХОР__ _(към Лихас)_.
	Добро е, чуй! Не ще я съдиш никога
	след туй! Ще имаш моята признателност!

	__ЛИХАС__
	Добре, царице скъпа. Виждам, мислиш ти
	като човек, човешки и с разбиране —
	не ще те лъжа, ще ти кажа правото.
	Да, точно тъй е, както каза този мъж.
	Непобедима страст обзе съпруга ти
	към нея и заради нея с копие,
	в потоци кръв, бе срината Ехалия.
	Той каза (нека чуеш нещо в негова
	защита) да не крия — той признаваше
	това, — но аз, царице, от желание
	да не смутя с такава вест сърцето ти
	сгреших, ако това е прегрешение.
	Понеже чу изцяло новината ми,
	заради него и заради себе си
	бъди добра към нея! Нека думите,
	които каза, бъдат твърдо казани.
	Защото той, могъщият навсякъде,
	при любовта към нея е безпомощен.

	__ДЕЯНИРА__
	Аз също мисля да постъпвам точно тъй,
	не ще прибавям нова болка, встъпвайки
	в напразен спор с небето. Но да влизаме
	в двореца, за да ти предам писмото си
	и дар, какъвто връщат на подаръка.
	Не бива да се върнеш празен, след като
	пристигна тук с това голямо шествие.

N	Деянира, Лихас и Вестителят влизат в двореца.


>	Първи стазим

	__ХОР__

	___Строфа___

	Афродита показва при всеки триумф
	безкрайна мощ.
		Божите неща
	премълчавам — не казвам как Зевса Кронид
	помами тя,
		и полунощния Ха`дес*18,
	[*18 _Полунощният Хадес_ — мрачният бог на подземното царство. Хорът има предвид грабването на Персефона от Хадес.]
		и Посейдона, който разтърсва земята.
		Колко могъщи юнаци
	за тая жена са се втурвали в бой
	и в прах и посред удари са срещали
		всички беди на борбата!

	___Антистрофа___

	Речен бог бе единият, в четириног
	високорог
		бик преобразен —
	Ахелой от земя Ениада. И друг
	пристигна там
	от Дионисова Тива*19
	[*19 _Дионисова Тива_ — Дионис бил смятан за тиванско божество и за покровител на Тива (вж. бел. 15 към „Едип цар“).]
		с лък, с боздуган и с копия във ръцете —
		син на Крони`д*20. И тогава
	[*20 _Син на Кронид_, т.е. син на Зевс, е Херакъл.]
		те се спуснаха в миг — вдъхнови ги страстта.
	Киприда, господарката на брачното
		щастие, съдеше в боя.

	___Епод___

	То бе звук на могъщи ръце
		и звук на стрели,
	със звук на бичи рога примесен.
	То бяха сплетени нозе,
		бяха чела,
		сблъскани в гибелен удар.
		Стенеха двамата.
	А нежна, с ведър поглед
	седеше тя на светъл
		хълм и очакваше своя съпруг.
	И сякаш всичко съм видяла:
	очите, за които се бият,
	очакват със тъга.
		После тръгна, далеч от майка —
	сякаш самотна юница.


>	Втори епизод

N	Деянира излиза от двореца.

	__ДЕЯНИРА__
	Додето, скъпи мои, там вестителят
	на тръгване приказва със пленените,
	излязох скритом тук, при вас, на портите,
	да кажа що извърших със ръцете си
	и да изплача своите страдания.
	Девойка — не девойка, а омъжена —
	приех, тъй както вземат и моряците
	товар — за срам и болка на сърцето си.
	И под един и същи покрив чакаме
	днес двете ние ласки. Със това плати
	Херакъл, този верен и добър съпруг,
	задето дълго този дом съм пазила!
	Не мога да му се гневя наистина,
	задето често страда от такава страст.
	Но да живея с нея! Туй коя жена
	би издържала? Да споделям брака си!
	Аз виждам как разцъфва красотата й,
	а аз повяхвам. Късат всички погледи
	цветеца свеж, извръщат се пред старото.
	Боя се да не би да е по име мой
	съпруг, а мъж да бъде на девойката
	Херакъл. Ала казах ви, не е добре
	да се гневи жена разумна. Слушайте
	как ще премахна грижата, приятелки.
	Аз имах дар отдавнашен, от древен звяр
	получен, дар, укриван тайно в меден съд.
	Девойка още, взех го от косматия
	кентавър Нес, когато той умираше.
	През пълната река Евен пренасяше
	той хора на ръце, без направляващи
	весла, без корабни платна. И мене той,
	потеглила за първи път по бащина
	заръка със Херакъл като негова
	жена, понесе върху раменете си.
	Щом стигнахме средата, в миг погали ме,
	безсрамникът, с ръце. Тогава викнах аз,
	обърна се синът на Зевс и прати в миг
	стрела крилата. Свирна и се вниза тя
	в гърдите, в дробовете му. Умирайки,
	продума звярът: „Дъщеря на стария
	Ойней! За теб ще е голяма ползата,
	ако послушаш! Сетната пренесена
	си ти! Ако сбереш кръвта съсирена
	от мястото, където се е внизала
	стрелата, напоена със отровата
	на хидрата от Лерна*21, знай, завинаги
	[*21 По заповед на цар Евристей Херакъл убил многоглавата Лернейска хидра. Той напоил стрелите си с кръвта й и те станали отровни.]
	ще бъде твой Херакъл, вече никоя
	жена не ще предпочете пред тебе той!“
	И спомних си, че у дома, приятелки,
	след неговата смърт аз пазя скътана
	одежда — напоена, както приживе
	ми каза той. И всичко е изпълнено.
	Дано не знам, дано не съм изучила
	престъпна дързост! Ненавиждам дръзките!
	Успея ли да победя девойката
	и върна чрез вълшебствата съпруга си,
	постигам всичко — стига да не смятате,
	че върша глупост. Иначе — отказвам се.

	__ХОР__
	Но ако имаш твърда вяра в средствата,
	това е, смятам аз, не зле замислено.

	__ДЕЯНИРА__
	За вярата ми — ето що: надявам се —
	ала не съм ги никога изпитвала.

	__ХОР__
	Опитай! Та дори да имаш мнение,
	че знаеш, ти не знаеш преди опита.

	__ДЕЯНИРА__
	Ще видим скоро. Ето че вестителят
	е вън. Той скоро ще поеме пътя си.
	Пазете само тайната ми. В тъмното,
	дори да вършим зло, не се посрамваме.

	Влиза Лихас.

	__ЛИХАС__
	Какво да правя, дъще на Ойней, сега?
	Отдавна все отлагам свойто тръгване.

	__ДЕЯНИРА__
	Да, именно това и мислех, Ли`хасе,
	додето с чужденките ти приказваше —
	да вземеш тази дреха тънкотъкана
	за моя мъж подарък от ръката ми.
	Кажи, когато му я даваш, никой друг
	да не облича преди него дрехата;
	не бива да я вижда нито слънчев зрак,
	ни храмова ограда, ни огнищен плам,
	преди — застанал сам, открит, в сияние —
	да я покаже на небето в жертвен ден.
	Че врекох се: ако го видя някога
	дома или пък чуя, че е жив и здрав,
	да го покажа в нея на небесните —
	нов жертвоприносител в нова мантия.
	И знак за туй ще бъде отпечатъкът
	от моя пръстен. Ще го разпознае той.
	Върви и първо запази туй правило:
	щом в път те пращат, не прекрачвай своите
	права. И гледай да заслужиш двойната
	похвала — на съпруга ми и моята.

	__ЛИХАС__
	На Хермес ако знам добре изкуството,
	помни — не ще сгреша пред тебе никога.
	Да, тоя съд ще занеса тъй, както е,
	и ще прибавя твойте поръчения.

	__ДЕЯНИРА__
	Сега, потегляй вече. Тук, в палатите,
	ти знаеш как са всички наши работи.

	__ЛИХАС__
	Да, зная и ще кажа, че е всичко в ред.

	__ДЕЯНИРА__
	Но ти видя приема и на чуждата
	жена, видя как мило бе посрещната.

	__ЛИХАС__
	Да, тъй, че трепна радостно сърцето ми.

	__ДЕЯНИРА__
	Какво да кажа още? О, страхувам се
	да пратя вест до него за копнежа си,
	преди да знам копнее ли самият той!

N	Влиза в двореца.
N	Лихас потегля в път.


>	Втори стазим

	__ХОР__

	___Първа строфа___

	Вий, люде, които живеете
	при морския пристан, сред скали
	с горещи потоци, на етските чуки,
		вий, от мелийския залив*22,
	[*22 _Мелийски залив_ — залив в Егейско море, между областите Мелида, Етея и Локрида.]
	от брега на златооръжната дева*23,
	[*23 _Златооръжната дева_ — Артемида. Цялото тесалийско крайбрежие било посветено на ортигийската Артемида (вж. бел. 11).]
	където пилския събор
	тържествено празнуват!

	___Първа антистрофа___

	Хей, флейта със звукове медени
	ще дойде наскоро между вас
	не с тъжни напеви, а сякаш с вълшебен
		химн от божествена лира!
	Че синът на Зевса и на Алкмена
	със плячка в доблестни ръце
	днес бърза към дома си.

	___Втора строфа___

	Той напусна страната си
	и дванадесет месеца скита по вълните,
	а ние стоим и нищо не знаем. Скъпата негова жена,
	злочеста, презлочест живот
	погубваше с безкраен плач.
	Но Арей, разярен, прекрати
	вседневната й мъка.

	___Втора антистрофа___

	Ние чакаме, чакаме!
	Да не спира ни миг многовесленият кораб,
	преди да достигне в града ни Херакъл, напуснал евбейския олтар,
	където бил принасял дар.
	Оттам да дойде, закопнял
	и пропит от любовния чар —
	тъй както казал звярът!


>	Трети епизод

N	Деянира влиза развълнувана.

	__ДЕЯНИРА__
	Жени, боя се да не иде по-далеч,
	отколкото е нужно, всичко сторено!

	__ХОР__
	Царице, дъще на Ойней! Какво сега?

	__ДЕЯНИРА__
	Не знам, но се боя да не излезе, че
	извърших страшно зло с надежди хубави!

	__ХОР__
	С какво? Със даровете до съпруга ти?

	__ДЕЯНИРА__
	О, да! И аз не ще съветвам никого
	да предприема работа с неясен край!

	__ХОР__
	Кажи страха си, ако е за казване.

	__ДЕЯНИРА__
	Тъй стана, че ако разкажа вам, жени,
	ще ви се стори чудо, за невярване.
	Това, с което преди малко бялата
	одежда мажех — вълната от рунеста
	овца, — изчезна, без да е докоснато
	от някого! Самичко се разяде то,
	разпадна се по пода! За да чуете
	как стана то, ще кажа нещо повече.
	От туй, което оня звяр, кентавърът,
	ми каза, тежко наранен във хълбока,
	аз не пропуснах нищо, нищо, спазих го —
	на медна плочка сякаш бе написано.
	Така постъпих, тъй ми бе заръчано:
	от огън и от слънце недокоснато,
	аз пазех в тъмни кътове лекарството,
	додето ми потрябва за налагане.
	Тъй правех аз. Но трябваше да действувам
	и скрита във чертозите, наложих го
	с къс вълна, от овцете ми остригана,
	и сгънат, неогрян от слънце, сложих аз
	дара в ковчеже вито, както знаете.
	Но като влязох — гледам нещо тайнствено
	за погледа и чуждо за разсъдъка.
	Не зная как, захвърлила съм руното,
	с което мажех дрехата, под пламъка
	на слънчевата светлина. Запалено,
	то в миг изчезна, раздроби се цялото —
	би рекла, че това са стърготините
	от острия трион на дърводелеца.
	Така лежи на пода. От земята пък —
	там, дето то лежеше, — бликват пенести
	мехури — както се разлива гъста мъст
	от грозда светъл на лозата Бакхова.
	И тъй, не знам какво да мисля, бедна аз!
	Но виждам, че съм сторила ужасно зло!
	Та как, защо, умирайки, се грижеше
	за мене звярът, щом поради мен умря?
	Не, той ме заслепи, защото искаше
	убиеца си да погуби! Чак сега
	разбрах, когато всичко е загубено!
	Сама, ако не ме измами чувството,
	сама ще го погубя аз, нещастната!
	Че знам стрелата — тя на божество дори,
	на Хе`йрон, стори зло, на вси докоснати
	животни носи смърт! И тъй — как черната
	от кръв стрела, преминала през толкова
	тела, не ще го порази? Тъй мисля аз.
	Решено е — ако умре съпругът ми,
	веднага ще загина и самата аз!
	Не ще търпи позорни дни оназ жена,
	която се нарича благородница!

	__ХОР__
	Да, ние всички тръпнем пред ужасното.
	Но нека не оставяме надеждата!

	__ДЕЯНИРА__
	Не съществува в лошите решения
	надежда, свързана със упование.

	__ХОР__
	Но ако към неволно съгрешилия
	гневът е кротък — заслужаваш _този_ гняв.

	__ДЕЯНИРА__
	Тъй може да говори не престъпникът,
	а онзи, на когото не тежи вина.

	__ХОР__
	Добре ще е да не говориш повече,
	ако не искаш Хил да чуе. Иде си
	той, който тръгна в път да дири татко си.

N	Влиза Хил.

	__ХИЛ__
	О, майко, как бих искал аз едно поне!
	Да не живееш вече или другиму
	да се наричаш майка, или по-добри
	да бъдат твоите чувства от сегашните!

	__ДЕЯНИРА__
	С какво заслужих, сине, тези укори?

	__ХИЛ__
	С това, че своя собствен мъж — говоря ти
	за татко — ти погуби днес, разбираш ли?

	__ДЕЯНИРА__
	О! О! Какво говориш ти, детето ми!

	__ХИЛ__
	Неизлечимо зло! Но нещо свършено
	кой може да превърне във нестанало?

	__ДЕЯНИРА__
	Какво говориш, сине? От кого узна,
	че туй позорно дело съм извършила?

	__ХИЛ__
	Аз сам видях с очите си ужасната
	беда на татко, не разпитвах никого.

	__ДЕЯНИРА__
	Къде сте се видели, сине, с татко си?

	__ХИЛ__
	Щом трябва да научиш, аз от край до край
	ще кажа. След като срутил прочутия
	Евритов град, той с плячка и със дарове
	потеглил. Има бряг в Евбея, шумен бряг,
	нос Ке`неон, и там на Зевс, на татко си,
	урежда той олтари, посвещава му
	гора. Видях го там за пръв път, радвах се.
	Когато бе решил да коли многото
	животни, там дойде и Лихас, вестникът,
	в ръце със твоя дар, със плаща гибелен.
	Облечен в него, както ти си казала,
	закла дванайсет вола той — избраните
	сред плячката, а след това разбъркано
	принесе в жертва още сто добичета.
	Молитва първо с честна мисъл, бедният,
	поде, щастлив от хубавата мантия.
	Ала когато при светите обреди
	се вдигна кървав пламък върху тлъстото
	дърво, изби го пот, във слабините му
	одеждата се впи, като на статуя,
	и стегна членовете му. До костите
	проникна остра тръпка. Сякаш кървава
	змия със сок отровен го разкъсваше.
	Тогава той завика на злочестника,
	на Ли`хас, който бе невинен в злото ти, —
	какво коварство е донесъл с дрехата!
	Той, бедният, не знае нищо, казва му,
	че този дар му пращаш ти, че плащът е
	такъв, какъвто ти си му го връчила.
	Когато чу това — а вече болката
	и гърчът във гърдите му проникваха, —
	той грабна Ли`хас за крака, край ставата,
	и го запрати към една издадена
	скала в морето. Пръсва от косите му
	бял мозък, бликват кърви от разбитата
	глава. От болка викна мигом целият
	народ — за лудостта му, за убития.
	Но никой да го доближи не смееше.
	Пълзеше по земята и се вдигаше
	той с вик и вопъл. Екнаха наоколо
	локрийски носове, евбейски върхове.
	Когато капна, уморен от тръшкане
	върху земята и от силни викове, —
	той запроклина своя злополучен брак
	със теб и свойто родство със Ойнеевци,
	защото то погубило живота му.
	Той вдигна, цял потънал в дим, блуждаещо
	око, видя, че плача сред войнишката
	тълпа, и като ме погледна, викна ми:
	„Дете, ела, не бягай от бедата ми,
	дори ако смъртта ми бъде твоя смърт!
	Ах, отнеси ме, положи ме някъде,
	където няма да ме виждат смъртните!
	Ако ме жалиш, бързай, отнеси ме ти,
	не искам да издъхна в тези краища!“
	Тъй каза той. Простряхме го сред кораба
	и с труд след туй на суша го изнесохме.
	Ревеше той от болки. Ще го видите —
	ако не е умрял, ако е още жив.
	Това намисли, майко, за баща ми ти,
	и стори го. Да ти платят Ериния
	и Дика! Ако туй е право — искам го.
	Да, право е! Че ти погази правото,
	като уби на този свят най-славния,
	какъвто няма да намериш никога!

N	Деянира безмълвна се отправя към двореца.

	__ХОР__
	Защо излизаш мълком? Но не знаеш ли,
	че тъй се съгласяваш с обвинителя?

	__ХИЛ__
	Да си върви! Попътен да е вятърът
	за нея, да се махне от очите ми!
	Защо да се гордее само с името
	родителка, щом не постъпва майчински?
	На добър час! С каквото е зарадвала
	баща ми, нека то й бъде върнато!

N	(Излиза.)


>	Трети стазим

	__ХОР__

	___Първа строфа___

	Девойки, вижте, ето разкри се мигом
	онази божествена дума
		на старинния оракул!
	Гласеше тя, че минат ли дванадесет
	години, ще настане край на мъките
	за родния Зевсов син.
		С твърди стъпки
		тя върви към свойта цел.
		Как с приклопени очи
	би влачил робските тегла
	човек и след смъртта си?

	___Първа антистрофа___

	Щом него, вплетен в кървава мрежа, подло
	кентаврът рани в слабините
		със убийствена отрова —
	от смърт родена, хранена от пъстър змей, —
	о, как ще види той отново слънцето,
	щом здраво в него е впита
		хидрата у-
		жасна, а убийствени,
		остриетата на Нес,
	на звяра черногрив, безкрай
	го мъчат и изгарят?

	___Втора строфа___

	Когато, бедната, зърна
	над дома си надвесено страшно зло —
	заплахата от новия брак, — не й дойде
	наум това; и днес дошлата по чужд съвет —
	след гибелната среща със кентавъра —
	ужасна смърт оплаква тя
	и лее свежата роса
	на сълзите горчиви.
	А иде насам
		Мойра*24, и тя
	[*24 _Иде насам Мойра_ — т.е. сбъдва се онова, което е било предречено на Херакъл.]
		подлото, зло
	дело на Нес разкрива.

	___Втора антистрофа___

	И рукна порой от сълзи!
	Ах, разля се такова страшно зло,
	с каквато болка даже неприятели
	сина на Зевс до днес не са отрупвали!
	О, черен връх на воинското копие!
	Как бързо, подир бой суров,
	от ехалийските стени
	девойката доведе!
	Киприда сама
		мълком дари
		помощ, и тя,
	явно, извърши всичко.


>	Четвърти епизод

	__ПЪРВИ ПОЛУХОР__

	С ума си ли съм аз, или наистина
	дочух, че вопъл прокънтя в палатите?
	Какво да кажа?

	__ВТОРИ ПОЛУХОР__
	Да, ясно чувам, екнат скръбни викове
	отвътре, нещо става там, в чертозите!
	__ХОР__
	Но погледнете —
	как странна и навъсена старицата
	се приближава с някакво известие!

N	Влиза Дойката.

	__ДОЙКАТА__
	Деца, какво ужасно зло за всички ни
	започна с този дар до господаря ни!

	__ХОР__
	Старице, какво ново се е случило?

	__ДОЙКАТА__
	Потегли неподвижна днес царицата
	в последния от всички свои пътища!

	__ХОР__
	Дали не като мъртва?

	__ДОЙКАТА__
					Ах, ти всичко чу!

	__ХОР__
	Злочестата, умря ли?

	__ДОЙКАТА__
					Чуваш втори път.

	__ХОР__
	О, бедната, злочестата! А как умря?

	__ДОЙКАТА__
	По най-ужасен начин!

	__ХОР__
					Но каква съдба
	избра,
		жено, тя?

	__ДОЙКАТА__
	Самичка се погуби.

	__ХОР__
				Гняв ли, лудост ли
	със острие на зла стрела
	я порази? И как успя
		смърт към предишната смърт
	сама да прибави тя?

	__ДОЙКАТА__
					С острието
	на ужасното желязо.

	__ХОР__
	Безумна, ти видя ли тая дързост?

	__ДОЙКАТА__
	Видях, до нея близо бях застанала.

	__ХОР__
	Но кой?
		Как? Кажи ми!

	__ДОЙКАТА__
	Сама направи тя това, с ръката си.

	__ХОР__
	Що думаш?

	__ДОЙКАТА__
			Така е.

	__ХОР__
	Създаде, създаде страшни
		бедствия на този дом
	дошлата чужда жена!

	__ДОЙКАТА__
	И много! Ако видиш пък с очите си
	що стори тя, ще жалиш още повече.

	__ХОР__
	И сторила го е жена, с ръката си!

	__ДОЙКАТА__
	И страшно! Чуйте, за да ми повярвате.
	Когато влезе тя сама в чертозите
	и своя син видя, като приготвяше
	носилка, за да иде пак при татко си,
	затвори се, за да не бъде видена,
	избухна в плач, простряна пред олтарите,
	че сирота останала, ридаеше,
	когато се докосваше, нещастната,
	до нещо, със което си е служила.
	Ту тук, ту там в палатите блуждаеше
	и зърнеше ли скъпи хора някъде,
	заплакваше, когато ги погледнеше,
	като сама окайваше съдбата си,
	живота си без свидни рожби в бъдеще.
	След туй, когато спря плачът й, виждам я
	към стаята на своя мъж запътена.
	А аз, прикрита в сянката, следях с очи
	и гледам — по леглото на съпруга си
	покривки разпростира господарката.
	Когато всичко туй привърши, хвърли се
	отгоре, после седна на леглото му
	и леейки от сълзи топли ручеи,
	продума: „Ложе мое! Стая булчина!
	Прощавайте навеки! Вече никога
	за сладък сън не ще ме вий приемете!“
	Тъй каза и разпусна със ръката си
	тя свойта дреха, там, където фибула
	от злато на гърдите й бе сложена,
	разголи цялата си гръд и лявата
	страна. Изтичах бързо, както можех, аз
	и съобщих на Хил какво е правила.
	И докато да дойдем с него двамата,
	намираме царицата ударена
	с двуостър смъртоносен меч във хълбока.
	Синът избухна в плач, узна той, клетият,
	че сам с гнева си причини бедата й.
	Едва сега разбра, че тя, научена
	от звяра, без да иска, тъй бе сторила.
	Изреждаше неудържимо жалбите
	злочестият, когато я оплакваше;
	целуваше я коленичил, падаше,
	притискаше се до трупа, ридаеше,
	че зле я обвинявал необмислено;
	той плачеше, че този ден без двамата —
	без майка и баща — осиротяваше.
	Това се случи вътре. За след два ли дни
	човек пресмята, или за след повече —
	глупец е той. Денят не става утрешен,
	преди добре да е отминал днешният!

N	(Излиза.)


>	Четвърти стазим

	__ХОР__

	___Първа строфа___

	Какво да оплаквам по-напред,
	кое е по-голяма скръб —
	аз, нещастна, не мога да кажа!

	___Първа антистрофа___

	Едно е пред нас във този дом,
	а друго чакаме със страх.
	Но едно е да страдаш и чакаш!

	___Втора строфа___

	Дано с благодатен лъх
	се вдигне буен вятър в тази къща!
	И нека той ме отнесе оттук,
	за да не ме срази смъртта,
	когато с трепет зърна
		Зевсовия славен син!
	Защото казват, че в неотвратими
	страдания той пристига —
	неизразимо чудо!

N	Задава се мълчаливо шествие.

	___Втора антистрофа___

	А зло, недалечно зло
	оплаквам като ясногласен славей!
	Насам пристъпват славни чужденци.
	Къде го носят! Грижат се
	като за свой приятел —
		мълком, тежко стъпват те.
	Ах, той е легнал, носят го безмълвен!
	Какво да река! Дали мъртъв,
	или заспал го носят?


>	Екзод

	Влизат Хил, един Старец и Прислужници,
	които носят Херакъл на носилка.

	__ХИЛ__
	Татко, горко ми!
	О, горко ми за тебе! Злочестият аз!
	Що да правя сега? Ах, горко ми!

	__СТАРЕЦЪТ__
	Сине мой, замълчи, не събуждай
	свирепата болка на своя баща!
	Той е жив, но сразен! Ала стискай уста
	и мълчи!

	__ХИЛ__
		Какво, жив ли е, старче?

	__СТАРЕЦЪТ__
	Недей го събужда, от сън е обзет,
	не развреждай, недей подновява сега
	на ужасната болка
	яростта, сине мой!

	__ХИЛ__
					Но над мене тежи
	страшно зло, аз изгубвам разсъдък!


#	Комос

	__ХЕРАКЪЛ__ _(събужда се)_.
	О, Зевсе!
	Къде съм дошъл? Сред кои смъртни тук
	съм прострян, изтерзан от безкрайна беда?
	О, горко ми! Горко на злочестия мен!
	Ах, проклетата, пак ме заяде!

	__СТАРЕЦЪТ__ _(с укор към Хил)_.
	Разбра ли сега как добре би било
	да затвориш уста и не гониш съня
	от тази глава
	и от тези очи?

	__ХИЛ__
				Ах, но как да търпя,
	като гледам ужасните мъки!

	__ХЕРАКЪЛ__
	О, кенейски основи на моя олтар!
	Със каква благодарност на бедния мен
	ти отплащаш за жертвите, Зевсе!
	Във каква безизходност ме вкара, в каква!
	Да не бях я видял със очите си, ах,
	злополучният аз! Да не зървах дори
	този гибелен цвят на ужасната скръб!
	Кой със песен и кой със изкусна ръка
	и със лекарски дар би могъл да смири
	тази моя беда, ако не само Зевс?
	Друго бих смятал за чудо!
	А, а! Оставете, оставете
	мен, бедния, да легна!
	Къде ме хващаш? Де ме слагаш?
	То е смърт, то е смърт!
	Заспало зло разбуди ти!
	Хваща ме пак — о, о, о! — приближава отново! Къде сте,
	неблагодарни мъже на цяла Елада, които
	толкова пъти от зло в гори и морета спасявах?
	Гина, нещастният аз, — и днес, когато се мъча,
	няма ли огън и меч срещу мене човек да издигне?
	А, а!
	Не желае ли някой от тези плещи
	да свали таз глава! О, горко ми!

	__СТАРЕЦЪТ__
	Сине на този юнак! Тази работа, виждаш, надхвърля
	моите сили, затуй — помогни ми. По-силен е твоят
	поглед, и ти ще намериш помощ.

	__ХИЛ__
							Добре, аз го хващам,
	но против болките средство не мога да видя ни вкъщи,
	нито у някого вън. Че от Зевс е изпратено всичко.

	__ХЕРАКЪЛ__
	Синко, де си?
	Там, ето там, занеси ме, вдигни ме!
	А, а! Ах, съдба!
	Но хвърля се пак, хвърля се страшна
	и свирепа тя,
	болестта, която ме срази!
	О, Паладо, Паладо! Отново ме къса! О, синко,
	своя баща съжали, изтегли своя меч и спокойно
	ме удари по врата! Спри бедата, в която ме хвърли
	твоята майка безбожна! И нея да видя да падне
	точно така, ох, така, както мене погуби…
		Братко на Зевс! Любими Хадес!
	Приспи ме, приспи ме!
		С бързолетяща смърт
		бедния мен порази!

	__ХОР__
	Чух с трепет за теглата на владетеля.
	Какъв герой в какви беди, приятелки!

	__ХЕРАКЪЛ__
	О! Много зло, страхотно и за спомняне,
	понесоха ръцете и плещите ми!
	И пак не ме измъчи ни съпругата
	на Зевса, нито Евристей, омразният,
	с такова зло, каквото тя, коварната,
	Ойнеевата дъщеря, на моите
	плещи стовари с дрехата, изплетена
	от фурии, която ме погубва днес!
	Прилепна тя към мене и месата ми
	докрай разяде! Впита в дробовете ми,
	изсмуква ги! Изпи тя вече моята
	гореща кръв, сразена е снагата ми
	и цял съм окован с верига тайнствена!
	Не бой в поле и не земеродена рат —
	гиганти*25, не чудовища, не Гърция,
	[*25 _Гигантите_ били синове на Земята (Гея, Ге), отдето и определението им като „земеродена рат“.]
	не варварска земя, не друга някоя,
	която съм очиствал, го е сторила!
	Не мъж — една жена, с природа женствена,
	ме порази сама и без оръжие!
	О, сине мой, бъди мой син наистина,
	недей въздига името на майка си!
	От вкъщи сам я извлечи с ръцете си,
	предай ми я в ръце, та да узная аз
	за мене ли скърбиш, или за майка си,
	когато с право бъде тя наказана!
	Върви, дете, по-смело! Мен, от всички тук
	окайван, съжали: като момиче аз
	ридая с глас. А няма никой никога
	да каже, че _преди_ ме е видял така!
	О, не — без „ох“ съм следвал всички трудности!
	Такъв бях, а жена съм днес аз, бедният!
	Ела сега и застани до татко си,
	за да узнаеш от какво нещастие
	пострадах. Ще ти се покажа непокрит.
	Погледай, вижте всички тази бедна плът!
	О, гледайте ме, аз съм за оплакване!
	Ах, ах! Беден аз! Ах, ах!
	Отново пламна болката ми гибелна,
	прониза ме в гърдите, и ни миг покой
	не дава тя, разкъсва ме, проклетата!
	Вземи ме, царю Хадес!
		Зевсов гръм, срази ме!
	Тресни, о, царю, запрати гръмовната
	стрела, о, татко! Пак ме къса болката,
	расте и стига своя връх! Ръце, ръце,
	плещи, гърди и мишци! Вие същите
	с мощта си бяхте поразили някога
	немейския поселник — бич за пастири —
	лъвът, ужасният и непристъпен звяр,
	а след това погубихте и хидрата
	от Лерна, коненогата, двуродната
	войска от зверове насилни, дързостни,
	и оня звяр от Еримант, и адското
	триглаво куче — мощното чудовище,
	родено от ехидната, и дракона
	при ябълките златни чак накрай света!
	Аз вкусих и безбройни други трудности,
	но никой не отне от мен победата.
	Сега, разкапан и с меса разкъсани
	от сляпо зло, загивам аз, нещастният,
	наричан син на майка благородница
	и зван дете на Зевса, на надзвездния!
	Ала едно добре помнете: нищо съм,
	не мога да пристъпя, но виновната
	ще смажа аз! О, нека само дойде тя,
	за да научи и вести на всички, че
	и жив, и мъртъв съм мъстил на лошите!

	__ХОР__
	Каква беда предвиждам, клета Гърцийо,
	за теб, ако загубиш тоя славен мъж!

	__ХИЛ__
	Понеже ти допущаш, татко, отговор —
	макар и болен, замълчи, послушай ме!
	Аз моля да получа справедливото.
	Послушай ме, и нека не гризе гневът
	сърцето ти — че иначе не би разбрал,
	где дириш радост, пламнал от напразен гняв!

	__ХЕРАКЪЛ__
	Каквото ще говориш, казвай! Болен съм
	и не разбирам тъмните ти приказки!

	__ХИЛ__
	За майка си ще кажа — за съдбата й,
	за нейното неволно прегрешение.

	__ХЕРАКЪЛ__
	Престъпни! Ти ми спомняш пак за майка си,
	за тази, от която падна татко ти!

	__ХИЛ__
	Не бива да мълча след всичко станало.

	__ХЕРАКЪЛ__
	О, да, подир такова престъпление!

	__ХИЛ__
	Не е престъпно нейното деяние.

	__ХЕРАКЪЛ__
	Кажи, но виж да не излезеш подъл син!

	__ХИЛ__
	Чуй, тя загина преди миг, прободена!

	__ХЕРАКЪЛ__
	А! От кого? Поличба сред теглата ми!

	__ХИЛ__
	От свойта собствена ръка — от никой друг.

	__ХЕРАКЪЛ__
	Ах, не умря от мене — както трябваше!

	__ХИЛ__
	Би спрял гневът ти, ако всичко чуеше.

	__ХЕРАКЪЛ__
	С голяма дума почна, но кажи докрай.

	__ХИЛ__
	Чуй всичко: тя сгреши с добро желание.

	__ХЕРАКЪЛ__
	Добро, подлецо, — да погуби татко ти!

	__ХИЛ__
	Поиска да ти прати страстни чарове,
	че зърна друга вкъщи, и така сгреши.

	__ХЕРАКЪЛ__
	А кой е чародей между трахинците?

	__ХИЛ__
	Отдавна бил й казал Нес, кентавърът,
	да разгори страстта ти с тези чарове.

	__ХЕРАКЪЛ__
	Уви! Уви! Нещастен аз, загубен съм!
	Умрях, умрях! Изчезна вече слънцето!
	Горко ми! Виждам своето нещастие!
	Баща си нямаш вече ти! Върви, дете!
	Извикай свойте братя тук, извикай ми
	злочестата Алкмена — всуе Зевсова
	съпруга, — за да чуете за сетен път
	божествените думи от устата ми!

	__ХИЛ__
	Но майка ти не е при нас — в крайбрежния
	Тиринт е тя и там ще има жилище.
	Децата ти — едни тя взе при себе си,
	а други вече са тивански жители.
	Но ако искаш нещо, ние, сбраните
	край тебе, татко мой, ще те послушаме.

	__ХЕРАКЪЛ__
	Тогава слушай сам. Настана времето
	да видя мой ли син си ти наистина.
	Отдавна от баща ми бе предсказано,
	че мойта смърт ще дойде не от жив човек,
	а от мъртвец, от адски жител. Мъртвият
	кентавър — точно както бе предсказано
	от бога — днес убива мене, живия!
	Ще ти разкрия ново предсказание,
	и то се сбъдва също както старото.
	Когато влязох във леса на селите*26,
	[*26 _Сели_ — жреци на Зевс в Додона.]
	които спят на гола твърд, записах го
	от татковия свет многоезичен дъб.
	Той казваше, че в тези дни, в сегашните,
	ще дойде краят на теглата, струпани
	връз моята глава. Очаквах щастие,
	а то смъртта ми само означавало —
	защото няма теглила за мъртвия.
	Понеже то се сбъдва, синко, видимо,
	бъди сега съюзник на баща си ти,
	не се бави и не гневи езика ми,
	а действувай покорно; най-прекрасният
	закон е да зачиташ воля бащина!

	__ХИЛ__
	О, татко мой, боя се от словата ти,
	но ще изпълня твоето желание!

	__ХЕРАКЪЛ__
	Тогава най-напред ми дай ръката си.

	__ХИЛ__
	В какво желаеш да те уверя сега?

	__ХЕРАКЪЛ__
	По-бързо дай с доверие ръката си!

	__ХИЛ__
	На, давам ти я, няма да упорствувам.

	__ХЕРАКЪЛ__
	Вречи ми се пред Зевса, пред баща ми, че…

	__ХИЛ__
	Какво? Какво да сторя? Ще ми кажеш ли?

	__ХЕРАКЪЛ__
	… че ще изпълниш моето желание.

	__ХИЛ__
	Да, вричам се. Свидетел е самият Зевс.

	__ХЕРАКЪЛ__
	Очаквай зло, ако погазиш клетвата!

	__ХИЛ__
	Добре. Не ще я наруша, уверен съм.

	__ХЕРАКЪЛ__
	Върха на Зевса, там, на Ета, знаеш ли?

	__ХИЛ__
	Да, там съм бил на жертвоприношения.

	__ХЕРАКЪЛ__
	Там трябва да ме отнесат ръцете ти.
	Ще ти помогнат и отбор приятели.
	Там насечи от дъб дълбококоренен
	стъбла, па нарежи след туй от дивите
	маслини и ме положи в средата им.
	И кладата ми запали със борова
	пламтяща факла. И — ни плач, ни викове!
	Без стон и сълзи, ако си наистина
	мой син, стори го! Иначе с проклятие
	ще те очаквам и във преизподнята!

	__ХИЛ__
	Какво направи, татко, с мен? Що думаш ти!

	__ХЕРАКЪЛ__
	Което трябва да изпълниш. Иначе
	не се наричай мой, бъди син другиму!

	__ХИЛ__
	Горко ми! На какво ме караш, татко мой?
	Да стана твой убиец — сам, с ръцете си?

	__ХЕРАКЪЛ__
	О, не — освободител от страдания,
	единствен излечител от бедите ми!

	__ХИЛ__
	Да те лекувам в огъня на кладата?

	__ХЕРАКЪЛ__
	Ако те плаши туй, стори ми другото.

	__ХИЛ__
	Не ще откажа да те отнеса поне.

	__ХЕРАКЪЛ__
	И, както казах, да издигнеш кладата.

	__ХИЛ__
	Но без да я докосна със ръцете си.
	А другото ще сторя аз безукорно.

	__ХЕРАКЪЛ__
	И стига ми. Но прибави към другите
	големи добрини една по-мъничка.

	__ХИЛ__
	Голяма да е — пак ще бъде сторена.

	__ХЕРАКЪЛ__
	Евритовата дъщеря познаваш ли?

	__ХИЛ__
	Досещам се, за Йола ти е думата.

	__ХЕРАКЪЛ__
	Разбра. Едно те моля само, сине мой.
	Ако желаеш да постъпиш хубаво
	след мойта смърт, като изпълниш клетвата, —
	вземи я за жена, послушай татко си.
	И никой друг да не владее същата
	жена, която е делила моето
	легло! Със нея в брак встъпи единствен ти!
	Стори го! Ти повярва във голямото,
	но всичко пада, щом не вярваш в малкото.

	__ХИЛ__
	О, тежко е да се гневиш на болния,
	но кой ли би приел това желание?

	__ХЕРАКЪЛ__
	Не смяташ да изпълниш ти словата ми!

	__ХИЛ__
	Но кой би взел едничката виновница
	за гибелта на майка ми, за твоята
	беда, о, кой — ако не е от божи бич
	сразен? О, татко, да умра е по-добре,
	щом трябва да живея с най-омразната!

	__ХЕРАКЪЛ__
	Да, явно, той е безучастен в моята
	съдба, в смъртта ми! Но ще тегне клетвата
	над тебе, че не ми зачете думата!

	__ХИЛ__
	Ах, скоро ще покажеш колко болен си!

	__ХЕРАКЪЛ__
	Ти будиш в мен заспалото нещастие!

	__ХИЛ__
	Уви! Какво ужасно затруднение!

	__ХЕРАКЪЛ__
	О, ти не искаш да послушаш татко си!

	__ХИЛ__
	На подлост ли да се науча, татко мой?

	__ХЕРАКЪЛ__
	Не подлост е да разведриш сърцето ми.

	__ХИЛ__
	Но право ли е твоето желание?

	__ХЕРАКЪЛ__
	Да, право. Боговете са свидетели.

	__ХИЛ__
	Добре, ще го изпълня, татко. Слушам те,
	и боговете виждат. А пък с вярата
	във теб не ще ме опетни безчестие.

	__ХЕРАКЪЛ__
	Добре завършваш. А след всичко казано
	побързай, та преди да падна в гърчове
	и в болки, да ме сложиш върху кладата.
	Вдигнете ме по-бързо! За бедите ми
	единствен край е свършъкът на дните ми!

	__ХИЛ__
	Не пречи нищо, за да бъде сторено,
	щом ти го искаш, татко, тъй решително.

	__ХЕРАКЪЛ__
	А додето сега мойта болка мълчи,
	постави на устата ми, твърдо сърце,
	закалена, стоманна юзда и задръж
	моя горестен вик, та със радост накрай
	да изпълниш горчивото дело!

	__ХИЛ__
	Повдигнете го, мои другари, сега.
	И простете на мене за всичко това,
	но недейте прощава на божия пръст.
	Боговете — о, знаят те всички дела, —
	те, които наричаме наши бащи
	и създатели, виждат и тези тегла!
	Бъднините ни никой не ще разбере,
	ала днешният ден е печален за нас
	и позорен за бога,
	но най-тежко е злото на този човек,
	връз когото тежи тая болка!

	__ХОР__ _(към Йола)_.
	Не оставай, девойко, в двореца и ти.
	Ти видя преди малко във него смъртта
	и безбройни, нечувани злочестини.
	И всичко е Зевсово дело!
