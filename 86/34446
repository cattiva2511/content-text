>	1

	Видях Голямата пирамида и ожаднях.
	Може би заради пясъка. Толкова сух и жълт, проснал се сякаш до безкрая. Дори небето над него изглеждаше сухо.
	Подбутнах мама.
	— Мамо, много съм жаден.
	— Не сега — каза тя. Беше вдигнала ръка над челото, за да заслони очите си от силното слънце, докато разглеждаше огромната пирамида.
	Не сега ли?
	Какво означава това „не сега“? Жаден съм. Сега!
	Някой ме бутна отзад и се извини на чужд език. Не съм си представял, че когато гледам Голямата пирамида, ще има толкова много туристи наоколо. Сякаш половината свят беше решил да изкара коледната си ваканция в Египет.
	— Но, мамо… — казах аз. Не исках да мрънкам. Просто гърлото ми беше пресъхнало. — Наистина съм жаден.
	— Няма откъде да вземем нещо за пиене — отговори тя, загледана в пирамидата. — Спри да се държиш, сякаш си на четири годинки. Ти си на дванайсет, забрави ли?
	— И дванайсетгодишните ожадняват — измърморих аз. — Гади ми се от целия този пясък във въздуха.
	— Гледай пирамидата — каза тя леко раздразнена. — Заради нея сме тук. Не сме дошли, за да пием.
	— Но аз се задушавам! — извиках аз, отваряйки широко уста и хващайки се за гърлото.
	Добре де — не се задушавах. Преувеличих малко, просто се опитвах да привлека вниманието й. Но тя дръпна връзката на сламената си шапка и продължи да гледа пирамидата, която трептеше от жегата.
	Реших да пробвам с татко. Както обикновено той проучваше куп пътеводители, които обикновено носи навсякъде. Според мен даже не беше погледнал пирамидата. Винаги пропуска всичко, защото все е със забит в пътеводителите нос.
	— Татко, много съм жаден — прошепнах така, сякаш гърлото ми е обложено и не мога да говоря по-силно.
	— Леле. Знаеш ли колко голяма е пирамидата? — запита ме той, загледан в снимка на пирамидата в книгата му.
	— Жаден съм, татко.
	— 52 декара е, Гейб — каза той, наистина въодушевен. — Знаеш ли от какво е направена?
	Искаше ми се да кажа — от пластилин.
	Все ме изпитва. Когато пътуваме, винаги ми задава хиляди въпроси като този. Не знам дали съм отговорил правилно и на един.
	— Може би някакъв вид камък — казах аз.
	— Точно така — усмихна се той и отново обърна поглед към книгата. — Направена е от варовик. Блокове варовик. Тук казват, че някои от блоковете тежат хиляда тона.
	— Леле — казах аз. — Това е повече от теб и мама заедно!
	Той извърна поглед от книгата и се намръщи.
	— Не е смешно, Гейб.
	— Шегувам се — казах аз. Татко е малко чувствителен на тема тегло и затова го занасям всеки път, когато мога.
	— Как мислиш, древните египтяни са премествали камъни, тежки хиляда тона? — запита той.
	Очевидно викторината не беше свършила.
	Реших да пробвам:
	— С камиони?
	Той се засмя.
	— Камиони ли? Не са познавали колелото.
	Заслоних очи от слънцето и се загледах в пирамидата. Беше наистина огромна, много по-голяма, отколкото изглежда на снимките. И много по-суха.
	Не можех да си представя как са пренесли тези големи камъни през пясъка без колела.
	— Не знам — признах аз. — Много съм жаден.
	— Никой не знае как са го направили — каза татко.
	Значи е било въпрос уловка.
	— Татко, наистина трябва да пийна нещо.
	— Не сега — каза той и присви очи към пирамидата. — Създава странно усещане, нали?
	— Създава ми усещане за жажда — казах аз, опитвайки се да изтъкна проблема си.
	— Не, имам предвид — кара те да се замислиш за нашите предци — твоите и моите, Гейб. Може би са вървели около тези пирамиди или дори са участвали в строителството им. Това ме кара да потръпна, а ти?
	— Май да — отвърнах му аз. Беше прав. Беше много вълнуващо.
	Ние сме египтяни. Искам да кажа, че бабите и дядовците ми са от Египет. Отишли са в Съединените щати през 30-те години на миналия век. Мама и татко са родени в Мичиган. И всички сме много въодушевени да видим страната, откъдето са дошли нашите предци.
	— Чудя се дали чичо ти Бен сега е вътре в пирамидата — каза татко, като заслони с ръка очите си от слънцето.
	Чичо Бен Хасад. Почти бях забравил за чичо ми — известния археолог. Чичо Бен беше другата причина да дойдем в Египет за празниците. Но имаше и още една — мама и татко имаха някакви бизнес срещи в Кайро, Александрия и в някои други градове.
	Мама и татко имат собствен бизнес. Продават охладителна техника. На пръв поглед не е нищо вълнуващо. Но понякога пътуват до интересни места като Египет и аз трябва да съм с тях.
	Обърнах поглед към пирамидите и се замислих за чичо ми.
	Чичо Бен и работниците му копаят при Голямата пирамида, за да търсят и проучат нови мумии. Предполагам. Той винаги е проявявал голям интерес към страната на нашите предци. Живее в Египет от много години. Специалист е по пирамидите и мумиите. Веднъж дори видях негова снимка в „Нешънъл Джиографик“.
	— Кога ще видим чичо Бен? — запитах аз, като дръпнах татко за ръката. Без да искам дръпнах толкова силно, че пътеводителите паднаха от ръцете му.
	Помогнах му да ги вдигне.
	— Не днес — каза татко намръщено. Не обича да се навежда и да събира неща. Пречи му шкембето. — Бен ще дойде да ни види в Кайро след няколко дни.
	— Защо не отидем до пирамидата и не проверим дали не е там сега? — запитах нетърпеливо.
	— Не е позволено — отвърна татко.
	— Виж… камили! — подбутна ме мама за рамото.
	Да, някакви хора бяха пристигнали на камили. Една от тях сякаш кашляше безспир. Предполагам, че също беше жадна. Хората с камилите бяха туристи и изглеждаха доста изтерзани. Сякаш не знаеха какво да правят.
	— Знаеш ли как се слиза от камила? — запитах татко.
	Беше присвил очи към пирамидата, разглеждайки върха й.
	— Не. Как?
	— Ами, не слизаш от камила — казах аз. — Слизаш от патица.
	Знам. Знам. Много изтъркан виц. Но двамата с татко си го харесваме.
	— Виждаш ли камилите? — запита мама.
	— Не съм сляп — отвърнах аз. Когато съм жаден, винаги съм в кофти настроение. Освен това, какво им е интересното на камилите? Изглеждат наистина гадно и миришат на кецове след баскетболен мач.
	— Какво ти става? — запита мама, нагласяйки сламената си шапка.
	— Казах ти — отвърнах аз, без да искам да звуча ядосано. — Жаден съм.
	— Наистина ли, Гейб? — Тя погледна татко, после продължи да разглежда пирамидата.
	— Татко, мислиш ли, че чичо Бен може да ни вкара вътре да разгледаме пирамидата? — попитах ентусиазирано аз. — Това ще е супер!
	— Не, не мисля — каза той. Пъхна книгите под мишница, за да може да вдигне бинокъла към очите си. — Мисля, че не може. Не е позволено.
	Не успях да скрия разочарованието си. Все си представях как влизаме в пирамидата с чичо ми, откриваме нови мумии и древни съкровища. Бием се с древни египтяни, които са оживели, за да защитят свещената си гробница, и успяваме да избягаме след щуро преследване. Точно като Индиана Джоунс.
	— Опасявам се, че ще трябва да се задоволиш с пирамидата само отвън — каза татко, загледан над жълтия пясък, опитвайки се да фокусира бинокъла.
	— А, стига ми толкова — казах му тъжно. — Сега можем ли да си ходим и да пием нещо?
	Въобще не знаех, че след няколко дни мама и татко ще заминат и аз ще съм в сърцето на пирамидата, която сега гледахме. Не просто вътре, а заклещен вътре, затворен вътре — може би завинаги.


>	2

	Пътувахме от Ал-Джиза към Кайро в странна малка кола, която татко бе взел под наем от летището. Разстоянието не беше голямо, но на мен ми се стори дълго. Колата беше малко по-голяма от старите ми коли с дистанционно управление и главата ми се удряше в тавана при всяка бабуна на пътя.
	Бях си взел Game Boy, но мама ме накара да го оставя, за да гледам Нил, когато пътят минаваше покрай брега му. Беше широка и тъмнокафява река.
	— Никой от класа ти не е на Нил тази Коледа — каза мама. Горещият вятър разпиляваше косата й през отворения прозорец на колата.
	— Сега вече мога ли да играя на Game Boy? — запитах аз. Отблизо Нил си е река като всяка друга.
	Час по-късно бяхме вече в Кайро с неговите тесни и претъпкани улици. Татко обърка пътя и ни закара на някакъв пазар, където половин час се оказахме блокирани в малка уличка зад стадо кози.
	Не пийнах нищо, докато не се върнахме в хотела. Езикът ми вече се беше подул като салам и висеше до земята, точно като на Елвис. Така се казва нашето куче.
	Ще кажа едно хубаво нещо за Египет. Кока-колата е точно като у нас. Класическата кока-кола, не някой друг вид. И ти я дават с много лед, който обичам да хрупам със зъби.
	В хотела имахме апартамент — две спални и нещо като хол. През прозореца от другата страна на улицата се виждаше висок стъклен небостъргач, каквито могат да се видят и в други градове.
	В хола имаше телевизор, но всички програми бяха на арабски. И не бяха никак интересни. Предимно новини. Единственият канал на английски беше CNN. Но и това бяха новини.
	Тъкмо обсъждахме къде да обядваме, когато телефонът звънна. Татко отиде в спалнята, за да го вдигне. След малко повика мама и чух, че двамата обсъждат нещо.
	Говореха много тихо и ми се стори, че става дума за мен. Затова не искаха да ги чуя.
	Както винаги, бях прав.
	След няколко минути двамата излязоха от спалнята леко угрижени. Първо си помислих, че се е обадила баба, за да каже, че нещо лошо се е случило с Елвис у дома.
	— Какво е станало? — запитах аз. — Кой се обади?
	— С баща ти трябва да тръгнем за Александрия. Веднага — каза мама и приседна до мен на дивана.
	— Моля? Александрия? — Не беше планирано да ходим там преди края на седмицата.
	— По работа — каза татко. — Един важен клиент иска да се срещнем утре рано сутринта.
	— Трябва да вземем самолета, който излита след час — каза мама.
	— Без мен — казах им аз, скачайки от дивана. — Искам да остана в Кайро и да се видя с чичо Бен. Искам двамата да отидем на пирамидите. Вие ми обещахте!
	Карахме се няколко минути. Опитваха се да ме убедят, че и в Александрия има интересни неща за гледане, но аз не отстъпвах.
	Най-сетне на мама й хрумна нещо. Отиде в спалнята и чух, че говори с някого по телефона. След няколко минути се върна усмихната.
	— Говорих с чичо ти Бен — обяви тя.
	— Леле! Имат ли телефони в пирамидата? — запитах я аз.
	— Не. Говорих с него в бунгалото му в Ал-Джиза — отвърна тя. — Каза, че ще дойде и ще се грижи за теб, ако искаш. Докато с баща ти сме в Александрия.
	— Какво? — Започваше да звучи невероятно. Чичо Бен е един от най-готините хора, които познавам. На моменти не ми се вярваше, че е брат на мама.
	— Избирай, Гейб — каза тя, поглеждайки към татко. — Може да дойдеш с нас или да останеш с Бен, докато се върнем.
	Ама че избор!
	Нямаше какво да мисля повече от една стотна от секундата.
	— Оставам с чичо Бен! — обявих аз.
	— Има обаче още нещо — каза мама, усмихвайки се незнайно защо. — Може би ще искаш да го обмислиш.
	— Не ме интересува какво е — настоях аз. — Избирам чичо Бен.
	— Сари също е тук във ваканция — каза мама. — И е при него.
	— Уф! — извиках аз и се хвърлих на дивана, удряйки възглавниците с юмруци.
	Сари е надутата дъщеря на чичо Бен. Единствената ми братовчедка. На моите години е — дванайсет — и се мисли за велика. Докато баща й е в Египет, тя е на пансион в Щатите.
	Тя наистина е хубава и го знае. И е умна.
	А последния път, когато я видях, беше с два сантиметра по-висока от мен.
	Май беше миналата Коледа. Мислеше си, че е голяма работа, защото стигаше до последното ниво на играта Super Mario Land. Но не беше честно, защото аз нямам Super Nintendo, а само обикновено Nintendo. Така че не мога да се упражнявам.
	Мисля, че заради това ме харесва — че винаги може да ме бие на игри и други неща. Сари е човек, който обича непрекъснато да се състезава. Иска винаги да е първа и да побеждава във всичко. Ако всички наоколо се разболеят от грип, тя ще иска да е първата заразена.
	— Стига си удрял дивана — каза мама. Хвана ме за ръка и ме изправи на крака.
	— Това значи ли, че променяш решението си и идваш с нас? — запита татко.
	Замислих се.
	— Не. Оставам тук с чичо Бен — реших аз.
	— И няма да се караш със Сари? — попита мама.
	— Тя се кара с мен — казах аз.
	— Двамата с майка ти трябва да побързаме — каза татко.
	Отидоха в спалнята, за да приготвят багажа си. Аз включих телевизора и започнах да гледам някаква игра, пак на арабски. Състезателите непрекъснато се смееха, но аз не разбирах защо. Не знам и дума арабски.
	След малко мама и татко излязоха, влачейки куфарите си.
	— Няма да успеем да стигнем до летището навреме — промърмори татко.
	— Говорих с Бен — каза ми мама, оправяйки косата си с ръка. — Ще дойде след около час, час и половина. Нали не се притесняваш да останеш сам за около час, Гейб?
	— Моля?
	Нямаше какво да отговоря, признавам. Но въпросът й ме хвана неподготвен.
	Не ми беше хрумвало, че собствените ми родители могат да ме изоставят в голям хотел в непознат град, където дори не говорех езика. Защо ми причиняваха това?
	— Няма проблем — казах аз. — Добре съм. Ще гледам телевизия, докато дойде.
	— Бен вече тръгна — каза мама. — Двамата със Сари ще пристигнат съвсем скоро. Обадих се и на мениджъра на хотела. Той каза, че ще изпрати някой да те наглежда от време на време.
	— Къде е пиколото? — запита татко, нервно крачейки напред-назад. — Обадих им се преди десет минути.
	— Просто стой тук и чакай Бен — каза ми мама. Заобиколи дивана и се наведе да разтърка ушите ми. Не знам защо, но тя си мисли, че това ми харесва. — Не ходи никъде. Просто го изчакай. — Тя се наведе и ме целуна по челото.
	— Няма да мърдам — обещах аз. — Ще си седя ей тук на дивана. Няма да ходя никъде — даже и до тоалетната.
	— Не можеш ли да бъдеш по-сериозен? — запита мама, поклащайки глава.
	На вратата се почука силно. Пиколото, прегърбен възрастен мъж, който сякаш не може да вдигне и пухена възглавница, пристигна, за да вземе чантите.
	Мама и татко, много угрижени, ме прегърнаха и дадоха последни наставления. Пак казаха да си седя в стаята. Вратата се затвори зад тях и изведнъж стана много тихо.
	Много тихо.
	Включих телевизора, за да стане по-шумно. Телевизионната игра беше свършила и сега един мъж в бял костюм четеше новините на арабски.
	— Не се страхувам — казах на глас. Но гърлото ми се беше стегнало.
	Пристъпих към прозореца и погледнах навън. Слънцето беше почти залязло. Сянката на небостъргача отсреща падаше върху улицата и хотела.
	Вдигнах чашата с кока-кола и отпих. Беше водниста и безвкусна. Стомахът ми изкъркори. Изведнъж усетих, че съм гладен.
	Румсървис, сетих се аз.
	После се отказах. Ами ако ги извикам, а те говорят само на арабски?
	Погледнах часовника. Седем и двайсет. Искаше ми се чичо Бен вече да беше тук.
	Не бях уплашен. Просто исках вече да е тук.
	Добре де. Може би бях малко притеснен.
	Крачех напред-назад. Опитах се да играя тетрис на Game Boy, но не успях да се съсредоточа, а и светлината не беше много добра.
	Сари сигурно е шампион на тетрис, помислих си горчиво. Къде ли бяха двамата? Защо ли толкова се бавеха?
	Започнаха да ми се явяват ужасни, страшни мисли: ами ако не намерят хотела? Ами ако се объркат и отидат в друг хотел? Ами ако катастрофират и умрат? И аз остана съвсем сам в Кайро дни наред?
	Знам. Тъпи мисли. Но такива мисли ти се мяркат, когато си сам на непознато място и чакаш някого да дойде.
	Погледнах надолу и видях, че стискам ръката на мумията, която иначе държа в джоба на дънките си.
	Беше с големината на детска ръка. Малка ръка, обвита в кафява марля. Бях я купил при една гаражна разпродажба преди няколко години и си я носех като талисман.
	Детето, което ми я продаде, каза, че се нарича Призователя. И че се използвала за викане на зли духове или нещо от тоя род. Не ме интересуваше. Просто реших, че съм на далавера за два долара. Направо е невероятно да намериш подобно нещо при гаражна разпродажба. А може пък и да е истинска тая ръка.
	Прехвърлях я от ръка в ръка, докато крачех в хола. Телевизорът започна да ме изнервя и го изключих.
	Но тишината също ме изнервяше.
	Продължих да подмятам ръката на мумията и да крача.
	Къде се губеха? Защо вече не са тук?
	Започвах да си мисля, че направих лош избор. Може би трябваше да отида с нашите в Александрия.
	После чух шум зад вратата. Стъпки.
	Те ли бяха?
	Спрях в средата на хола и се заслушах, загледан в малкото антре при входната врата.
	Осветлението в коридора беше слабо, но видях, че дръжката се завърта.
	Това е странно, помислих си аз. Чичо Бен би почукал, нали?
	Дръжката се завъртя. Вратата започна леко да се отваря.
	— Ей… — извиках аз, но думата заседна в гърлото ми.
	Чичо Бен щеше да почука. Нямаше да нахлуе така.
	Бавно, съвсем бавно вратата се отвори. Стоях замръзнал в средата на стаята, без да мога да извикам.
	На вратата се появи висока, тъмна фигура.
	Зяпнах, когато фигурата се вмъкна в стаята. Вече я виждах съвсем ясно. Дори на бледата светлина виждах какво е тя.
	Мумия.
	Гледаше ме втренчено с кръгли, тъмни очи през дупките в древните, дебели превръзки.
	Мумия.
	Движеше се по стената и пристъпваше тромаво към мен с протегнати ръце, сякаш искаше да ме сграбчи.
	Отворих уста да извикам, но не излезе никакъв звук.


>	3

	Отстъпих крачка назад. После още една. Не усетих как вдигнах ръката на мумията, сякаш да се защитя с нея от натрапника.
	Мумията пристъпи към светлината и аз се вгледах в дълбоките й тъмни очи.
	И ги разпознах.
	— Чичо Бен! — изкрещях аз.
	Ядосано запратих ръката на мумията към него. Удари го по бинтованите гърди и отскочи.
	Той залитна към стената, смеейки се гръмогласно.
	После видях Сари да наднича откъм вратата. Тя също се смееше.
	И двамата смятаха, че е смешно. Но сърцето ми биеше така силно, сякаш щеше да изскочи от гърдите ми.
	— Не е смешно! — извиках ядосано, свивайки юмруци. Поех дълбоко въздух, после още веднъж, като се опитвах да възвърна нормалното си дишане.
	— Казах ти, че ще се изплаши — каза Сари, докато влизаше в стаята с широка усмивка на превъзходство.
	Чичо Бен се смееше толкова силно, че по бинтованото му лице се стичаха сълзи. Беше висок и едър мъж и от смеха му стаята се тресеше.
	— Не се изплаши много, нали, Гейб?
	— Знаех си, че си ти — казах аз, а сърцето ми продължаваше да тупка, сякаш беше играчка с пружина и някой я беше навил прекалено много. — Веднага те познах.
	— Да, но изглеждаше уплашен — настоя Сари.
	— Не исках да разваля майтапа — отвърнах, чудейки се дали са видели колко ужасен бях всъщност.
	— Трябваше да видиш изражението си! — извика чичо Бен и отново започна да се смее.
	— Казах на татко да не го прави — каза Сари и се отпусна на дивана. — Чудя се как хората от хотела му позволиха да влезе в този вид.
	Чичо Бен се наведе и вдигна ръката на мумията, с която го бях замерил.
	— Свикнал си на майтапите ми, нали, Гейб?
	— Аха — казах аз, избягвайки погледа му.
	Тайничко се ядосах, че се бях вързал на тъпия му костюм. Все се връзвах на тъпите му шеги. Винаги. А сега и Сари ми се хилеше от дивана, защото знаеше — бях толкова уплашен, че направо се бях шашнал.
	Чичо Бен махна част от бинта от лицето си. Пристъпи към мен и ми подаде ръката на мумията.
	— Откъде я имаш? — попита той.
	— Гаражна разпродажба — отвърнах му аз.
	Тъкмо да го попитам дали е истинска, но той ме прегърна силно като мечка. Усетих грубата марля по бузата си.
	— Радвам се да те видя, Гейб — каза нежно той. — Доста си пораснал.
	— Почти колкото мен е — включи се Сари.
	Чичо Бен й махна с ръка.
	— Ела и ми помогни да махна това нещо.
	— Някак си ми харесва как изглеждаш — каза Сари.
	— Ела тук! — настоя чичо Бен.
	Сари се изправи с въздишка, тръсвайки назад дългата си коса. Пристъпи към баща си и започна да развива бинта.
	— Малко прекалих с тази маскировка на мумия, Гейб — призна чичо Бен и сложи ръка на рамото ми. Сари продължаваше да развива. — Но то е само защото толкова се вълнувам от това, което става в пирамидата.
	— А какво става? — запитах заинтригуван.
	— Татко откри една изцяло запазена погребална зала — включи се Сари, преди баща й да ми отговори. — Той проучва части от пирамидата, в които хиляди години не е стъпвал човешки крак.
	— Наистина ли? — извиках аз. — Супер!
	Чичо Бен се усмихна.
	— Само почакай да видиш.
	— Да видя ли? — Не бях сигурен какво има предвид. — Искаш да кажеш, че ще ме вкараш в пирамидата?
	Изрекох това с такъв гласец, че едва ли някой можеше да ме чуе. Но не ми пукаше. Не можех да повярвам на късмета си. Щях да вляза в Голямата пирамида, в онази част, която е била неизвестна досега.
	— Нямам избор — каза сухо чичо Бен. — Какво да правя с вас двамата?
	— Там има ли мумии? — попитах аз. — Ще видим ли истински мумии?
	— Липсва ли ти твоята мумия? — каза Сари, но шегата й беше тъпа.
	Не й обърнах внимание.
	— А съкровище намерихте ли, чичо Бен? Египетски реликви? Или рисунки по стените?
	— Ще говорим повече на вечеря — каза той, издърпвайки последния бинт. Беше облечен в спортна риза и раздърпани бермуди. — Хайде. Умирам от глад.
	— Хайде едно състезание до долу — предложи Сари и ме избута от пътя си, за да има по-добър старт от стаята.


	Отидохме в ресторанта на хотела. По стените бяха нарисувани палми, а в саксиите, пръснати из помещението, имаше истински малки палми. От тавана висяха големи вентилатори с дървени перки, които бавно се въртяха.
	Тримата седнахме в обширно сепаре — двамата със Сари срещу чичо Бен. Прегледахме внимателно дългото меню. Беше написано на арабски и на английски.
	— Чуй това, Гейб — каза Сари с лукава усмивка. Започна да чете високо на арабски.
	Ама че фукла!
	Облеченият в бял костюм келнер донесе панер с питки и купа с нещо за топене. Поръчах си сандвич и пържени картофи. Сари си поръча хамбургер.
	По-късно, докато ядяхме, чичо Бен разказа малко повече какво е открил в пирамидата.
	— Както вероятно знаеш — започна той, като отчупи парче от питката, — пирамидата е построена около 2500 г. преди Христа по време на управлението на фараон Куфу.
	— Здрасти — каза Сари. Още една безсмислена шега.
	— Била е най-голямата сграда за времето си — каза чичо Бен. — Знаете ли каква е площта на основата й?
	Сари поклати глава.
	— Не — отвърна тя с пълна с хамбургер уста.
	— Аз знам — казах ухилен. — 52 декара.
	— Ей… точно така! — възкликна чичо Бен, явно впечатлен.
	Сари ме изгледа изненадано.
	Едно на нула за мен, помислих си радостно и й се изплезих.
	И браво за пътеводителите на татко.
	— Пирамидата е построена като гробница на фараона — продължи чичо Бен със сериозно изражение. — Фараонът я е направил толкова голяма, за да скрие добре погребалната зала. Египтяните са се опасявали от крадците на гробници. Знаели, че хората ще се опитат да влязат и да отмъкнат скъпите бижута и скъпоценностите, с които погребвали мъртъвците. Така че вътре направили десетки тунели и камери в объркваща плетеница, която да попречи на крадците да открият истинската погребална зала.
	— Подай ми кетчупа, моля те — прекъсна го Сари.
	Подадох й го.
	— Сари вече знае това — каза чичо Бен, топвайки парче хляб в тъмния сос в чинията си. — Както и да е, ние археолозите си мислехме, че сме открили всички тунели и помещения в пирамидата. Но преди няколко дни заедно с моите работници попаднахме на тунел, който не е отбелязан на никой от чертежите ни. Непроучен, неоткрит тунел. И си мислим, че този тунел може да ни отведе към истинската погребална зала на самия Куфу!
	— Невероятно! — възкликнах аз. — И двамата със Сари ще бъдем там, когато я откриеш?
	Чичо Бен се усмихна.
	— Е, за това не знам, Гейб. Може да отнеме години внимателно проучване. Но утре ще те вкарам в тунела. После ще можеш да разказваш на приятелите си, че си бил в пирамидата на Куфу.
	— Аз вече съм влизала — похвали се Сари и ме погледна. — Много е тъмно. Може да се изплашиш.
	— Няма — настоях аз. — Абсурд!


	Тримата пренощувахме в апартамента на родителите ми в хотела. Мина много време преди да заспя. Сигурно бях превъзбуден от идеята, че ще вляза в пирамидата. Непрекъснато си представях как намираме мумии и сандъци с древни скъпоценности и съкровища.
	Чичо Бен ни събуди рано сутринта и тръгнахме към пирамидата. Въздухът вече беше горещ и лепкав. Слънцето висеше ниско над пустинята като оранжев балон.
	— Ето я! — обяви Сари, сочейки през прозореца.
	Видях Голямата пирамида да се издига от жълтия пясък като някакъв мираж.
	Чичо Бен показа специален пропуск на облечения в синя униформа пазач и ние продължихме по тесен, затворен за външни посетители път, който криволичеше през пясъците зад пирамидата. Паркирахме до едни други коли и камиони в синьо-сивата сянка на пирамидата.
	Излязох от колата, а сърцето ми туптеше от възбуда. Загледах се в огромните непощадени от времето камъни на Голямата пирамида.
	Тя е на повече от четири хиляди години, помислих си аз. Ще вляза в нещо, което е построено преди четири хиляди години!
	— Маратонката ти се е развързала — каза Сари.
	Как само успява да върне човек към действителността!
	Наведох се в пясъка да вържа маратонката си. Не знам защо, но лявата винаги се развързва, дори когато е с двоен възел.
	— Работниците ми вече са вътре — каза ни чичо Бен. — От тук нататък трябва да вървим, без да се разделяме. Разбрахте ли? Не се отклонявайте. Тунелите са наистина като лабиринт. Много е лесно да се загубим.
	— Няма проблем — казах аз с треперещ глас, който разкри колко съм напрегнат и развълнуван.
	— Не се тревожи. Ще държа Гейб под око, татко — каза Сари.
	Само с два месеца е по-голяма от мен! Защо се държи така, сякаш ми е бавачка?
	Чичо Бен ни подаде фенерчета.
	— Закачете ги на дънките си, когато влезем — нареди ни той. После ме погледна. — Не вярваш в проклятия, нали? От тези… древноегипетските.
	Не знаех какво да отговоря, така че поклатих глава.
	— Добре — отвърна чичо Бен с усмивка. — Защото един от работниците ми твърди, че сме нарушили древен закон, като сме влезли в този тунел, и че сме задействали някакво проклятие.
	— Ние не се плашим — каза Сари, като игриво го подбутна към входа. — Да вървим, татко!
	След няколко секунди влязохме в малък квадратен отвор в камъка. Приведен ниско, ги следвах през тесния тунел, който сякаш се спускаше надолу.
	Чичо Бен водеше, осветявайки земята със силен халогенен фенер. Подът на пирамидата беше мек и пясъчен. Въздухът беше студен и влажен.
	— Стените са от гранит — каза чичо Бен, като спря, за да потърка с ръка ниския таван. — Всички тунели са направени от варовик.
	Температурата рязко спадна. Въздухът стана още по-влажен. Внезапно разбрах защо чичо Бен ни накара да си сложим дебели фланели.
	— Ако се страхуваш, може да се върнем — каза Сари.
	— Добре съм — отвърнах бързо.
	Тунелът внезапно свърши. Пред нас се издигаше бледорозова стена. Фенерчето на чичо Бен се плъзна към малка тъмна дупка на пода.
	— Тук слизаме — каза той. Изпъшка и приседна на колене. Обърна се към мен. — Обаче надолу към новия тунел няма стълби. Работниците ми сложиха въжена стълба. Само не бързай, слизай бавно! Стъпало по стъпало. И всичко ще е наред.
	— Добре — казах аз, но гласът ми пресекна.
	— Не гледай надолу! — посъветва ме Сари. — Може да ти се завие свят и да паднеш.
	— Благодаря за съвета — казах й аз. Мушнах се покрай нея. — Ще сляза пръв — казах аз. Бяха ми омръзнали нейните опити да се прави на по-главна. Реших да й покажа кой е смел и кой не е.
	— Не. Дайте аз да съм пръв — каза чичо Бен и вдигна ръка, за да ме спре. — Ще осветявам с фенерчето стълбата и ще ти помогна долу.
	С още едно изпъшкване той се нагласи в дупката. Беше толкова едър, че едвам влезе.
	Започна бавно да се спуска по въжената стълба.
	Със Сари се наведохме над дупката и погледнахме надолу, за да видим как слиза. Въжената стълба се поклащаше. Извиваше се напред-назад под тежестта му, докато той бавно и внимателно се спускаше.
	— Доста дълбоко е — казах глухо.
	Сари не отговори. Въпреки бледата светлина видях, че е притеснена. Дъвчеше долната си устна, когато баща й стъпи на пода на тунела.
	Тя също е напрегната.
	Това доста ме зарадва.
	— Добре, вече съм долу. Ти си следващият, Гейб — извика ми чичо Бен.
	Обърнах се и спуснах крака си към въжената стълба. Усмихнах се на Сари:
	— До скоро!
	Придвижих ръце по въжената стълба… и докато ги плъзгах, извиках:
	— Оуу!
	Въжето не беше гладко. Беше грубо. Одра ръцете ми.
	Заради острата болка се пуснах.
	И преди да разбера какво става, вече падах.


>	4

	Две ръце се протегнаха надолу към моите. Стрелнаха се и хванаха китките ми.
	— Дръж се! — извика Сари.
	Не паднах, само защото тя ми помогна да се хвана за въжената стълба.
	— Божичко! — промълвих аз. Това бе всичко, което можах да кажа. Хванах се за въжето, за да се спася и да изчакам сърцето ми да спре да бие така силно. Затворих очи и не мърдах. Стиснах въжетата толкова силно, че ръцете ме заболяха.
	— Спасих ти живота — извика Сари, надвесена над отвора. Лицето й беше на сантиметри от моето.
	Отворих очи и я погледнах.
	— Благодаря — казах признателно.
	— Добре — отвърна тя и избухна в смях — смях на облекчение, предполагам.
	Защо аз не спасих нейния живот, запитах се ядосано. Защо не мога аз да бъда героят?
	— Какво стана, Гейб? — извика чичо Бен отдолу.
	Бумтящият му глас силно проехтя из залата. Широк кръг светлина от фенерчето му затанцува по гранитната стена.
	— Въжето ме одра — обясни аз. — Не очаквах…
	— Не бързай — каза спокойно той. — Стъпало по стъпало, нали помниш?
	— Мести ръцете надолу. Не ги плъзгай — посъветва ме Сари. Лицето й надничаше от дупката над мен.
	— Добре, добре — казах аз, дишайки вече нормално.
	Поех дълбоко въздух и го задържах. После бавно и внимателно заслизах по въжената стълба.
	Малко по-късно тримата стояхме на пода на тунела, държейки фенерчетата си, а очите ни следваха кръгчетата светлина.
	— Оттук — каза глухо чичо Бен и пое надясно, като вървеше бавно, леко приведен заради ниския таван.
	Маратонките ни скърцаха по пясъчния под. Видях още един тунел, който водеше надясно. После друг — наляво.
	— Дишаме въздух, който е на четири хиляди години — каза чичо Бен, като продължаваше да осветява с фенерчето си напред.
	— Точно така и мирише — прошепнах на Сари.
	Тя се засмя.
	Въздухът наистина миришеше на старо. Беше някак си тежък и с дъх на мухъл. Като на някой таван.
	След един завой надясно тунелът леко се разшири.
	— Влизаме все по-дълбоко в земята — каза чичо Бен. — Имате ли усещане, че сякаш слизаме по хълм?
	Със Сари измърморихме нещо като съгласие.
	— С татко проучихме един от страничните тунели вчера — каза ми тя. — Намерихме саркофаг на мумия в една малка стаичка. Великолепен. И е в идеално състояние.
	— Имаше ли мумия вътре? — запитах въодушевен аз. Умирах си да видя мумия. В музея у дома имаше само една. Толкова пъти съм я разглеждал.
	— Не, беше празен — отвърна Сари.
	— Защо мумията няма хоби? — запита чичо Бен и спря внезапно.
	— Не знам — отговорих аз.
	— Щото е бинтован! — възкликна той.
	Разсмя се на собствения си виц. Със Сари само се подсмихнахме лекичко.
	— Не го насърчавай — каза ми Сари достатъчно силно, за да я чуе и баща й. — Знае хиляди вицове за мумии и всичките — толкова тъпи.
	— Почакайте. Само за секунда — казах аз. Наведох се да си вържа връзката на маратонката, която отново се беше развързала.
	Тунелът завиваше, след това се разклоняваше на две. Чичо Бен ни поведе към левия. Беше толкова тесен, че едвам се промушвахме странично и с приведени глави, докато стигнахме широка зала с висок таван.
	Изправих се и се протегнах. Толкова ми е добре, когато не съм сгънат на две… Огледах голямото помещение.
	В далечния край забелязах няколко души, които копаеха. На стената над тях бяха провесени силни лампи, свързани с преносим генератор.
	Чичо Бен ни заведе при тях и ни представи. Бяха четирима работници — двама мъже и две жени.
	Отстрани, с папка в ръка, стоеше още един мъж. Беше египтянин, облечен изцяло в бяло, с изключение на червеното шалче на врата. Имаше права черна коса, зализана и хваната отзад на опашка. Гледаше към нас, но не се приближи. Сякаш ни разглеждаше.
	— Ахмед, вчера се запозна с дъщеря ми. Това е Гейб, племенникът ми — извика му чичо Бен.
	Ахмед кимна, но не се усмихна и не каза нищо.
	— Ахмед е от университета — обясни ми тихо чичо Бен. — Поиска разрешение да ни наблюдава и аз се съгласих. Много е тих. Но не отваряй дума за египетски проклятия. Именно той непрекъснато ме предупреждава, че съм в смъртна опасност.
	Ахмед кимна, но не каза нищо. Дълго ме гледаше, без да отмества поглед от мен.
	Странен тип, помислих си аз.
	Зачудих се дали би ми разказал за египетските проклятия. Обичам разкази за древни проклятия.
	Чичо Бен се обърна към работниците си.
	— Е? Някакъв напредък днес? — запита той.
	— Смятаме, че сме съвсем близо — отвърна червенокос млад мъж, облечен в избелели дънки и синя работна риза. — Така поне усещаме нещата.
	Бен се намръщи.
	— Благодаря, Квазимодо — каза той.
	Работниците се разсмяха. Предполагам, че те харесваха шегите на чичо Бен.
	— Квазимодо е гърбушкото на църквата „Нотър Дам“ в Париж — обясни ми Сари с нейния тон на превъзходство.
	— Знам, знам — отвърнах раздразнено. — Схванах.
	— Въпреки това може да вървим в погрешна посока — каза чичо Бен на работниците, потърквайки оплешивялото си теме. — Тунелът може да свършва тук. — Той посочи стената вдясно.
	— Не, мисля, че става по-топло, Бен — каза млада жена с прашно лице. — Ела тук. Искам да ти покажа нещо.
	Тя го поведе към голяма купчина камъни. Той освети с фенерчето си мястото, което тя му сочеше. После се наведе, за да ги разгледа от близо.
	— Това е много интересно, Кристи — каза чичо Бен, потърквайки брадичката си. Те продължиха още дълго да обсъждат.
	След малко в залата влязоха трима работници с лопати и кирки. Един от тях носеше някакъв електрически инструмент в плоска метална кутия. Приличаше на лаптоп.
	Искаше ми се да попитам чичо Бен какво е това, но той все още беше в ъгъла и обсъждаше работата с Кристи.
	Със Сари отидохме до входа на тунела.
	— Мисля, че вече забрави за нас — каза начумерено Сари.
	Съгласих се, осветявайки с фенерчето си високия напукан таван.
	— Щом слезе тук при работниците, забравя всичко друго, освен работата си — въздъхна Сари.
	— Не мога да повярвам, че сме в истинска пирамида — възкликнах аз.
	Сари се разсмя.
	Тупна с крак по пода.
	— Виж, древна пръст — каза тя.
	— Аха — и аз подритнах песъчливата пръст. — Чудя се кой е вървял тук последен. Може би египетска жрица. Може би фараон. Може да са стояли точно на това място.
	— Хайде да поразгледаме — предложи внезапно Сари.
	— Какво?
	Тъмните й очи блестяха. Гледаше ме дяволито.
	— Да вървим, Гейби… хайде да разгледаме тунелите.
	— Не ми викай Гейби! — казах аз. — Знаеш, че мразя.
	— Извинявай — каза тя, кикотейки се. — Идваш ли?
	— Не бива — настоях аз, загледан в чичо Бен. Той спореше нещо с работника, който носеше нещото, приличащо на лаптоп. — Баща ти каза, че не трябва да се отделяме. Той каза…
	— Той ще е зает с часове — прекъсна ме тя, като погледа към него. — Дори няма да забележи, че ни няма. Повярвай ми.
	— Но, Сари… — започнах аз.
	— Освен това — продължи тя, като сложи ръце на раменете ми и ме забута към пода на залата — на него не му се ще да висим тук. Само се пречкаме.
	— Сари…
	— Вчера ходих и проучвах — каза тя, натискайки ме с две ръце. — Няма да се отдалечаваме много. Няма начин да се загубим. Всички тунели водят обратно към това голямо помещение. Повярвай ми.
	— Просто мисля, че не трябва да правим това — казах аз, загледан в чичо Бен. Сега той беше на колене и копаеше в стената с някаква кирка.
	— Пусни ме — казах на Сари. — Наистина. Аз…
	И тогава тя каза това, което очаквах, че ще каже. Това, което винаги казва, когато иска да стане нейното.
	— Шубе ли те е?
	— Не — настоях аз. — Знаеш, че баща ти каза…
	— Шубе! Шубе! Шубе! — започна да скандира тя.
	Настина много изнервящо.
	— Престани, Сари! — Исках думите ми да прозвучат твърдо и заплашително.
	— Шубе ли те е, Гейби? — повтори тя усмихната, сякаш току-що беше спечелила голяма победа. — А, Гейби?
	— Престани да ме наричаш така! — настоях аз.
	Тя само ме изгледа.
	Изкривих лице в погнуса.
	— Добре, добре. Хайде да разгледаме — казах й аз. Какво друго можех да й кажа? — Но не надалече — добавих.
	— Не се притеснявай — каза тя, вече широко усмихната. — Няма да се загубим. Ще ти покажа някои от тунелите, в които ходих вчера. В един от тях на стената има издълбано странно животно. Май е някаква котка. Не съм сигурна.
	— Сериозно? — извиках, внезапно въодушевен. — Виждал съм снимки с подобни релефи, но никога не съм…
	— Може да е котка — каза Сари. — Но може да е човек с животинска глава. Наистина е странно.
	— Къде е? — запитах аз.
	— Върви след мен!
	Хвърлихме последен поглед към чичо Бен, който, седнал на колене, чоплеше каменната стена.
	Последвах Сари навън.
	Промушихме се през тесния тунел, после завихме вдясно и тръгнахме по един малко по-широк тунел. Вървях леко колебливо няколко стъпки след нея.
	— Сигурна ли си, че можеш да намериш пътя обратно? — запитах аз, като се опитах да говоря по-тихо, за да не ме обвини, че съм изплашен.
	— Няма проблем — отвърна тя. — Дръж фенерчето насочено към пода. В другия край на коридора има малка зала, която е много интересна.
	След известно време тунелът се разклони на две и Сари избра левия вход.
	Въздухът стана по-топъл. Беше спарен, сякаш някой беше пушил цигари.
	Тунелът беше по-широк от предишните. Сари вървеше вече по-бързо, като разстоянието между двамата се увеличаваше.
	— Ей… почакай! — извиках аз.
	Погледнах към маратонката си и видях, че пак се е развързала. Въздъхнах силно и ядосано и се наведох да я завържа.
	— Ей, Сари, почакай!
	Изглежда не ме чу.
	Виждах фенерчето й на известно разстояние, но светлината ставаше все по-слаба и по-слаба. След това изведнъж изчезна. Дали батерията й е свършила? Не. Може би тунелът завива, реших аз. Така че тя просто изчезна от погледа ми.
	— Ей, Сари! — извиках аз. — Почакай! Почакай!
	Загледах се напред в тъмния тунел.
	— Сари?
	Защо не ми отговаря?


>	5

	— Сари!
	Гласът ми отекна във високия криволичещ тунел.
	Никакъв отговор.
	Извиках отново и се заслушах как ехото повтаря името й, докато накрая заглъхна.
	Отначало се ядосах.
	Знаех какво прави Сари.
	Нарочно не ми отговаря, нарочно се опитва да ме изплаши. Трябваше да докаже, че тя е смелата, а аз съм шубето.
	Изведнъж си спомних една случка отпреди години. Сари и Чичо Бен ни бяха дошли на гости вкъщи. Мисля, че със Сари бяхме седем-осемгодишни.
	Излязохме да играем навън. Беше мрачен ден, предвещаващ гръмотевици и дъжд. Сари имаше въже за скачане и се фукаше, както винаги, колко добре може да го върти и да скача. После, разбира се, когато ми даде да опитам, аз се оплетох и паднах, а тя умря от смях.
	Реших да й го върна, като я заведа в една стара изоставена къща на няколко преки от нас. Децата от квартала вярваха, че къщата е обитавана от духове. Беше чудесно място за криеница, въпреки че родителите винаги ни предупреждаваха да стоим далече от нея, защото се разпада и е опасна.
	И така, заведох Сари при къщата и й казах, че в нея има духове. Промъкнахме се през счупен прозорец на мазето.
	Вътре беше още по-тъмно. Започна да вали. Беше идеално. Виждах, че Сари наистина е изплашена от това, че сме сами в страховитата стара къща. Аз, разбира се, изобщо не бях уплашен, защото бях влизал и преди.
	Е, започнахме да я разглеждаме, като аз показвах пътя. И не знам как, но се разделихме. Навън започна да гърми и да святка. Дъждът се изливаше като из ведро през счупените прозорци.
	Реших, че може би е по-добре да се прибираме. Така че извиках Сари. Никакъв отговор.
	Извиках отново. Пак никакъв отговор.
	После чух силен трясък.
	Викайки името й, тичах от стая в стая. Бях изплашен до смърт. Бях сигурен, че е станало нещо ужасно.
	Обиколих всички стаи на къщата една по една, а страхът ми нарастваше. Не можех да я намеря. Виках я непрекъснато, но тя не се обаждаше.
	Бях толкова уплашен, че се разплаках. После напълно се паникьосах и излязох от къщата направо в дъжда.
	Затичах се към къщи под светкавици и гръмотевици и през целия път не спрях да плача. Когато стигнах у дома, бях напълно прогизнал.
	Втурнах се в кухнята, хълцайки и плачейки, че съм загубил Сари в обитаваната от духове къща.
	А тя беше там. Седеше удобно на кухненската маса. Суха. Ядеше голямо парче шоколадова торта. С лукава усмивка на лицето.
	И сега, взирайки се в тъмнината на пирамидата, знаех, че Сари се опитва да направи същото.
	Опитва се да ме изплаши.
	Да ме накара да се почувствам зле.
	Какво друго?
	Вървейки през ниския тесен тунел с фенерчето, насочено право напред, не можех да разбера какво става. Ядът ми бързо се превърна в страх, а в главата ми започнаха да се въртят притеснителни въпроси.
	Ами ако тя не си правеше номера с мен?
	Ами ако й се беше случило нещо лошо?
	Ами ако не е видяла къде стъпва и е паднала в дупка?
	Или пък е заклещена в таен тунел? Или… не знаех какво.
	Не мислех ясно.
	Маратонките ми тупкаха силно по песъчливия под, докато полувървях, полутичах през криволичещия тунел.
	— Сари? — извиках аз, вече ужасен, без да ме е грижа дали звуча уплашено или не.
	Къде ли е тя?
	Не беше много пред мен. Трябва да мога да видя поне светлината на фенерчето й, помислих си аз.
	— Сари?
	Нямаше къде да се скрие в това тясно пространство. Дали не вървях в погрешен тунел?
	Не.
	Бях в същия тунел. Същият тунел, в който видях, че тя изчезва.
	Не казвай „изчезва“, смъмрих се аз. Дори не си помисляй тази дума!
	Изведнъж тунелът свърши. Малък отвор водеше в малка квадратна стая. Осветих помещението с фенерчето си.
	— Сари?
	Никаква следа от нея.
	Стените бяха голи. Въздухът — топъл и спарен. Преместих бързо лъча на фенерчето по пода, търсейки следи от обувките на Сари. Подът беше твърд, с по-малко пясък. Нямаше следи от обувки.
	— О-о!
	Изстенах глухо, когато светлината попадна върху нещо на отсрещната стена. Сърцето ми заби лудо, когато се приближих и спрях само на крачка от него.
	Беше саркофаг на мумия.
	Голям каменен саркофаг, дълъг най-малко два метра и половина.
	Беше правоъгълен със заоблени ъгли. Капакът беше гравиран. Приближих се още и насочих светлината.
	Да.
	На капака беше гравирано лице на човек. Лице на жена. Приличаше на погребална маска, за каквито учихме в училище. Гледаше към тавана с широко отворени очи.
	— Боже! — извиках силно. Истински саркофаг на мумия.
	Вероятно навремето лицето, гравирано на капака, е било оцветено в ярки цветове. Сега беше сиво и бледо като смъртта.
	Загледан в капака на саркофага, толкова гладък и идеален, се зачудих дали чичо Бен го е виждал. Или откритието е мое.
	Защо е в тази стая така самотен, зачудих се аз.
	И какво има вътре?
	Опитвах се да събера смелост да докосна гладкия камък на капака, когато чух изскърцване.
	И видях, че капакът започва да се повдига.
	— Ооо! — от устата ми изскочи приглушен вик.
	Отначало си помислих, че си въобразявам. Не трепнах и не мръднах. Продължих да стоя с насочена към капака светлина.
	Капакът се повдигна още малко.
	Отвътре се чу съскане като при отваряне на бутилка газирано.
	Извиках глухо и отстъпих крачка назад.
	Капакът се повдигна още сантиметър.
	Направих още една крачка назад.
	Изпуснах фенерчето.
	Вдигнах го с трепереща ръка и отново го насочих към саркофага.
	Капакът вече беше отворен почти 30 сантиметра.
	Поех дълбоко въздух и го задържах.
	Исках да избягам, но бях замръзнал на място от страх.
	Исках да извикам, но знаех, че не мога да издам и звук.
	Капакът изпука и се отвори още сантиметър.
	После още един.
	Наведох лъча на фенерчето към отвора, светлината трептеше в такт с ръката ми.
	От тъмната вътрешност на древния ковчег видях, че ме гледат две очи.


>	6

	Изстенах глухо.
	И замръзнах.
	По гърба ми полазиха студени тръпки.
	Капакът бавно се повдигна още сантиметър.
	Очите бяха приковани в мен. Студени очи. Зли очи.
	Древни очи.
	Зяпнах. И без да усетя, започнах да крещя.
	Крещене с пълно гърло.
	И докато крещях — без да мога да се обърна, без да мога да избягам, без да мога да помръдна — капакът се отвори напълно.
	Бавно, като в сън, от саркофага се подаде тъмна фигура и излезе.
	— Сари!
	С широка усмивка. С блестящи ликуващи очи.
	— Сари… това изобщо не е смешно! — извиках аз с тънък гласец, който отекна в каменните стени.
	Но тя се смееше толкова силно, че надали ме чу.
	Силен, обиден смях.
	Бях бесен. Огледах се какво да хвърля по нея. Нямаше нищо, нито камъче на пода.
	Гледах я, гърдите ми все още се надигаха тежко от уплахата. Мразех я. Отново ме направи на глупак. А аз пищях като бебе.
	Знаех, че все ще ми го натяква.
	Винаги.
	— Да се беше видял как изглеждаше — възкликна тя, когато най-сетне спря да се смее. — Защо нямах фотоапарат!
	Бях бесен, за да мога да отговоря. Само изръмжах.
	Извадих от джоба си малката ръка на мумията и започнах да я въртя в ръка. Обикновено си играя с нея, когато съм разтревожен, и това ми помага да се успокоя.
	Но сега имах чувството, че никога няма да се успокоя.
	— Нали ти казах, че намерих празен саркофаг вчера — каза Сари, первайки кичур, паднал върху лицето й. — Забрави ли?
	Отново изръмжах.
	Чувствах се като пълен глупак.
	Първо, се вързах на тъпия костюм на мумия на баща й. А сега и на това.
	Тихичко си обещах да й го върна. Ако ще да бъде последното нещо, което ще направя в живота си.
	Тя все още хълцаше на собствената си шега.
	— Да си беше видял физиономията — каза отново тя, клатейки глава.
	— Нямаше да си толкова щастлива, ако аз те бях уплашил — измърморих ядосано.
	— Ти мен не можеш да ме уплашиш — отвърна тя. — Не се плаша толкова лесно.
	— Моля!?
	Това беше всичко, което измислих да кажа. Не е много умно, знам. Но бях твърде ядосан, за да съм умен.
	Представих си как вдигам Сари и я хвърлям обратно в саркофага, слагам капака и го заключвам… когато дочух приближаващи стъпки откъм тунела.
	Погледнах Сари и видях, че изражението й се променя. Тя също ги беше чула.
	Няколко секунди по-късно в малката стая влезе чичо Бен. Въпреки бледата светлина, веднага забелязах, че е бесен.
	— Мислех, че мога да ви имам доверие — процеди той през зъби.
	— Татко… — започна Сари.
	Но той рязко я прекъсна.
	— Вярвах, че няма да се мотаете, без да ми кажете. Знаете ли колко е лесно да се загубите тук? Да се загубите завинаги!
	— Татко — започна Сари отново, — исках само да покажа на Гейб тази стая, която открих вчера. Веднага щяхме да се върнем. Наистина.
	— Има стотици тунели — разпалено продължи чичо Бен, пренебрегвайки обяснението на Сари. — Може би дори хиляди. Много от тях никога не са проучвани. Никой досега не е бил в тази част на пирамидата. Нямаме представа какви опасности се крият тук. И не може вие просто да се разхождате сами. Знаете ли колко се изплаших, като видях, че ви няма?
	— Съжаляваме — казахме двамата едновременно.
	— Хайде да вървим — каза чичо Бен и посочи вратата с фенерчето си. — Посещението ви в пирамидата за днес приключи.
	Последвахме го в тунела. Чувствах се наистина кофти. Не толкова че се бях вързал на номера на Сари, колкото че съм ядосал любимия ми чичо.
	Сари все ме въвлича в бели, казах си горчиво аз. Още от деца.
	Сега вървеше пред мен, рамо до рамо с баща си, шушнейки му нещо на ухото. Изведнъж двамата избухнаха в смях и се обърнаха да ме погледнат.
	Усетих, че лицето ми пламва.
	Знаех какво му е разказала.
	Разказала му е как се е скрила в саркофага и ме е накарала да крещя като малко бебе. А сега двамата се заливаха от смях какъв смотаняк съм.
	— Весела Коледа и на двамата! — извиках горчиво.
	Това ги накара да се разсмеят още по-силно.


	Пренощувахме отново в хотела ни в Кайро. Бих Сари в две последователни игри на скрабъл, но не се почувствах по-добре от това.
	Тя все мрънкаше, че имала само гласни букви и не било честно. Накрая прибрах играта и седнахме да гледаме телевизия.
	На следващата сутрин закусихме в стаята. Аз си поръчах палачинки, но те не приличаха на палачинките, които обичах. Бяха твърди и зърнести, направени сякаш от волска кожа.
	— Какво ще правим днес? — Сари запита чичо Бен, който след две чаши черно кафе продължаваше да се прозява и протяга.
	— Имам среща в музея на Кайро — отговори той и погледна часовника на ръката си. — Само на няколко преки оттук. Чудех се дали вие няма да искате да разгледате музея, докато аз свърша.
	— Ооо, адски вълнуващо — подигравателно каза Сари и лапна още една лъжица от зърнената си закуска.
	На малката кутия със зърнена закуска всички надписи бяха на арабски и дори животинчето от картинката казваше нещо на арабски. Искаше ми се да я запазя и да я покажа на приятелите си. Но знаех, че Сари ще ми се присмее, ако я помоля да ми я даде. Затова не я поисках.
	— В музея има интересна колекция на мумии, Гейб — каза чичо Бен. Той се опита да си сипе още кафе, но каничката се оказа празна. — Ще ти хареса.
	— Само ако не се измъкнат от саркофазите си — каза Сари.
	Елементарно. Наистина елементарно.
	Изплезих й се. Тя метна лъжицата си през масата към мен.
	— Кога се връщат мама и татко? — попитах чичо Бен. Изведнъж почувствах, че ми липсват.
	Но преди той да отговори, телефонът звънна. Той отиде в спалнята и го вдигна. Беше от старомодните телефони с шайба, вместо с бутони. Докато говореше, изражението му стана много угрижено.
	— Промяна в плановете — каза той, когато след малко се върна в хола.
	— Какво има, татко? — запита Сари и отмести купичката си настрани.
	— Много странно — отвърна той, почесвайки се по врата. — Двама от работниците ми снощи са се разболели. Някаква тайнствена болест. — Изражението му стана замислено, загрижено. — Довели са ги в болница в Кайро.
	Изправи се и тръгна да събира портмонето си и разни други неща.
	— Мисля, че трябва веднага да тръгна — каза той.
	— Но какво ще правим ние с Гейб? — запита Сари и ме погледна.
	— Ще изляза само за час, час и нещо — отвърна баща й. — Оставате тук в стаята, става ли?
	— В стаята? — извика Сари така, сякаш става дума за наказание.
	— Ами, добре тогава. Може да отидете долу във фоайето, ако искате. Но не излизайте навън.
	След няколко минути той сложи сакото си, провери за последен път дали са на място портмонето и ключовете и тръгна към вратата.
	Със Сари тъжно се спогледахме.
	— Какво искаш да правиш? — запитах аз, боцкайки с вилица студените неизядени палачинки.
	Сари вдигна рамене.
	— Топло ли е тук?
	Кимнах:
	— Аха. Сигурно е 30 градуса.
	— Трябва да се махнем оттук — каза тя, изправи се и се протегна.
	— Във фоайето ли да отидем? — попитах аз, продължавайки да боцкам палачинките с вилицата и кълцайки ги на парчета.
	— Не. Искам да излезем оттук — отвърна тя. Отиде до огледалото в антрето и започна да реши правата си черна коса.
	— Но чичо Бен каза… — започнах аз.
	— Няма да ходим надалече — каза тя и бързо добави, — ако се страхуваш…
	Направих й физиономия. Май не ме видя. Беше заета да се възхищава на себе си в огледалото.
	— Добре — казах аз. — Може да отидем до музея. Баща ти каза, че е само на една пряка оттук.
	Бях решен повече да не изглеждам като страхливец. Ако тя искаше да не се подчинява на баща си и да излезем, нямам нищо против. От сега нататък, реших аз, ще бъда мъжкар. Никакви изцепки като вчерашните — никога повече.
	— В музея ли? — Тя смръщи лице. — Ами… добре — каза тя, поглеждайки ме. — В крайна сметка сме на дванайсет. Не сме бебета. Можем да излезем, щом искаме.
	— Естествено — отвърнах аз. — Ще оставя бележка на чичо Бен и ще му напиша къде отиваме, ако се прибере преди нас. — Отидох до бюрото и извадих химикалка и малък бележник.
	— Ако се страхуваш, Гейби, може просто да обиколим квартала — каза тя с дразнещ глас, загледана в мен в очакване на реакцията ми.
	— В никакъв случай! Отиваме в музея — натъртих аз. — Освен ако ти не се страхуваш.
	— В никакъв случай! — каза тя, имитирайки ме.
	— И не ми викай Гейби — добавих аз.
	— Гейби, Гейби, Гейби — измрънка тя, само за да ме подразни.
	Написах бележка на чичо Бен. После слязохме с асансьора до фоайето. Попитахме млада жена от рецепцията къде е музеят на Кайро. Тя ни каза, че като излезем от хотела, трябва да завием надясно и да вървим две преки.
	Когато излязохме на яркото слънце, Сари се подвоуми.
	— Сигурен ли си, че искаш това?
	— Какво лошо има? — отвърнах аз.


>	7

	— Да вървим! Насам — казах аз и заслоних с ръка очите си от яркото слънце.
	— Толкова е горещо — оплака се Сари.
	На улицата беше шумно и пълно с народ. Не чувах нищо, освен бибипкането на клаксоните.
	Шофьорите тук натискат клаксона още щом подкарат колите си и не спират, докато не пристигнат някъде.
	Със Сари вървяхме един до друг, като се промушвахме между хората на тротоара. Разминавахме се с какви ли не хора.
	Имаше мъже, облечени в бизнес костюми, които вървяха редом до мъже, които бяха облечени в нещо като широки бели пижами.
	Видях жени, които изглеждаха като жените по улиците на Съединените щати, с цветни чорапи и стилни поли и сандали. Жени в дънки. Следвани от жени в дълги, свободно падащи черни роби и лица, покрити с тежки черни воали.
	— Не е като у нас! — възкликнах, надвиквайки воя на клаксоните.
	Бях толкова очарован от интересния вид на хората по улицата, че забравих да поглеждам към сградите. Без да усетим, се оказахме пред музея — висока каменна постройка, издигаща се над стръмни стъпала, които започваха от улицата.
	Изкачихме стъпалата и влязохме през въртяща се врата.
	— Леле, колко е тихо тук! — възкликнах шепнешком. Беше приятно да избягаме от непрестанните клаксони, задръстените от пешеходци тротоари и крещящите хора.
	— Защо непрекъснато натискат клаксоните? — запита Сари, хванала се за ушите.
	— Просто навик, предполагам — отвърнах аз.
	Спряхме и се огледахме.
	Стояхме в центъра на огромно фоайе с високи мраморни стълби от двете страни. Две мраморни колони ограждаха широка врата, която водеше към задната част на сградата. На стената вдясно имаше огромен стъклопис на пирамидите и Нил, погледнати отвисоко.
	Постояхме известно време в средата на етажа, впечатлени от стъклописа. После тръгнахме навътре и попитахме жената зад бюрото за информация къде е залата с мумиите. Тя ни се усмихна приятно и ни каза на перфектен английски да тръгнем по стълбите вдясно.
	Маратонките ни удряха шумно лъскавия мраморен под. Стълбището като че ли нямаше край.
	— Все едно изкачваме планина — оплаках се някъде по средата.
	— Да видим кой ще стигне пръв — каза Сари с усмивка и хукна, преди да успея да отговоря.
	Разбира се, че ме победи с десет стъпала.
	Очаквах да ми каже „слабак“ или „костенурка бавна-плавна“, или нещо от тоя род. Но тя вече се беше обърнала и гледаше какво има пред нас.
	Тъмното помещение с висок таван се простираше сякаш до безкрая. В средата, точно пред входа, имаше стъклена витрина. В нея беше поставен много подробен макет от дърво и глина.
	Приближих се, за да го разгледам по-добре. Макетът показваше как хиляди работници влачат огромни блокове от варовик през пясъка към полуготова пирамида.
	В помещението зад витрината се виждаха величествени каменни статуи, огромни саркофази, витрини със стъклени и глинени съдове и различни други находки.
	— Май това е мястото! — възкликнах радостно и се втурнах към първата витрина.
	— Ооо, какво е това? Прилича на гигантско куче? — запита Сари, сочейки огромна статуя до стената.
	Съществото имаше свирепа кучешка глава и тяло на лъв. Очите му бяха вперени право напред и изглежда беше готово да се хвърли върху всеки, който дръзне да го приближи.
	— Поставяли са такива статуи пред гробниците — казах на Сари. — Нали се сещаш? За защита. Да плашат и да отблъскват крадците на гробници.
	— Като кучета пазачи — каза Сари и пристъпи към древната скулптура.
	— Ей… тук има мумия! — възкликнах, навеждайки се над огромен каменен саркофаг. — Виж!
	Все още загледана в огромната скулптура, Сари пристъпи към мен.
	— Аха. Мумия е — каза тя без грам ентусиазъм.
	Предполагам беше виждала доста повече от мен.
	— Толкова е малка — казах аз, загледан в пожълтелия плат, стегнато увит около главата и слабичкото тяло.
	— Предците ни са били дребни като скариди — отвърна Сари. — Как мислиш — дали е жена, или мъж?
	Погледнах табелката отстрани на саркофага.
	— Пише, че е мъж.
	— Май едно време не са работели — каза тя и се засмя на собствените си думи.
	— Добре са го опаковали — казах аз, разглеждайки внимателно бинтованите пръсти на ръцете, скръстени върху гърдите на мумията. — Предишният Хелоуин бях мумия и костюмът ми се разпадна на десетата минута!
	Сари изцъка.
	— Знаеш ли как са били правени мумиите? — запитах я аз, докато обикалях саркофага, за да разгледам тялото от всички страни. — Знаеш ли какво първо са правели? Махали са мозъка.
	— Гадост. Престани! — каза тя, изплези се и направи погнусена физиономия.
	— Не знаеше ли това? — запитах аз, доволен, че знам нещо наистина страшно, което тя не знае.
	— Моля те… стига! — каза тя, вдигайки ръка, сякаш да ме отблъсне.
	— Не, това е много интересно — продължих аз. — Първо е бил изваждан мозъкът. Със специален уред. Нещо като дълга тънка кука. Пъхали я в носа на мъртвеца до мозъка и после я дърпали напред-назад, напред-назад, докато мозъкът станел на каша.
	— Спри! — примоли се Сари, запушвайки ушите си.
	— После вземали дълга лъжица — продължих аз възторжено — и малко по малко изгребвали мозъка.
	С ръка направих движение все едно загребвам с лъжица.
	— Изгребвали, изтребвали. Изтребвали мозъка през носа. Понякога пукали окото и изгребвали мозъка през тази дупка.
	— Гейб… говоря ти сериозно! — извика Сари. Изглеждаше така, сякаш всеки момент ще повърне. Беше станала зелена!
	Направо супер!
	Не съм и подозирал, че Сари може да е толкова мекушава. Но наистина й прилоша от мен.
	Впечатляващо, помислих си аз.
	Непременно трябва да запомня този номер.
	— Всичко е самата истина — казах й аз, без да мога да скрия широката си усмивка.
	— Просто млъкни! — отсече тя.
	— Разбира се, понякога не изваждали мозъка през носа. Понякога отрязвали главата. Тогава изваждали мозъка през врата и връщали главата върху тялото. Предполагам, че просто са я привързвали към тялото.
	— Гейб…
	През цялото време не свалих поглед от Сари, за да следя реакцията й. Изглеждаше все по-зле. Дишаше тежко. Гърдите й се повдигаха на пресекулки. Наистина си мислех, че ще повърне.
	Ако го направеше, нямаше да й дам шанс да го забрави.
	— Това наистина е гадно — каза тя. Гласът й звучеше странно, сякаш идваше под вода.
	— Но е вярно — казах аз. — Баща ти никога ли не ти е разказвал как са били правени мумиите?
	Тя поклати глава.
	— Знае, че не обичам…
	— А знаеш ли какво са правели с вътрешностите им? — запитах аз, наслаждавайки се на изплашеното й изражение. — Слагали ги в буркани и…
	Внезапно осъзнах, че уплахът на Сари не се дължи на мен.
	Тя се беше вторачила някъде над рамото ми.
	— Какво? — обърнах се и видях защо тя така изведнъж се изненада.
	В залата беше влязъл мъж и стоеше пред първата витрина. Трябваха ми няколко секунди, за да го позная.
	Беше Ахмед — странният тих египтянин с черната опашка, който ни посрещна толкова недружелюбно в пирамидата. Беше облечен в същите широки бели панталони и с червената кърпа около врата. Изражението му също беше много недружелюбно. Направо ядосано.
	Със Сари се отдръпнахме от саркофага и Ахмед, който гледаше ту мен, ту нея, направи крачка към нас.
	— Гейб, той ни преследва! — прошепна Сари и ме хвана за ръката.
	Ръката й беше направо ледена.
	— Да се махаме оттук — извика тя.
	Поколебах се. Не трябва ли да спрем и просто да го поздравим?
	Но нещо в суровия му решителен поглед ми подсказа, че Сари е права.
	Завъртяхме се и бързо-бързо се отдалечихме от Ахмед. Сари беше няколко крачки пред мен.
	Обърнах се и видях, че Ахмед тича след нас.
	Извика ни нещо. Гласът му прозвуча ядосано и заплашително. Не разбрах какво каза.
	— Бягай! — извика Сари.
	Сега вече и двамата бягахме с все сила, а маратонките ни шумно удряха полирания мраморен под.
	Завихме край огромна стъклена витрина с три изправени мумии. После продължихме направо по широка пътека между скулптури и рафтове с антични глинени съдове и находки от пирамидите.
	Дочух Ахмед да вика яростно зад нас:
	— Върнете се! Върнете се!
	Звучеше наистина ядосано.
	Обувките му шляпаха по пода, докато тичаше, а звукът отекваше в огромния празен музей.
	— Настига ни! — извиках на Сари, която беше няколко крачки по-напред.
	— Трябва да има изход някъде тук — отговори ми тя почти без дъх.
	Но аз веднага видях, че няма. Бяхме стигнали до дъното на залата. Минахме край гигантски сфинкс и спряхме.
	Нямаше накъде да продължим.
	Никаква врата. Никакъв изход.
	Солидна гранитна стена.
	Обърнахме се и видяхме очите на Ахмед да се разширяват победоносно.
	Бяхме приклещени в ъгъла.


>	8

	Ахмед спря на няколко крачки от нас. Дишаше тежко, като куче, борейки се за глътка въздух, и притискаше с ръка гърдите си. Гледаше ни ядосано.
	Сари ме погледна. Беше бледа и наистина изплашена. Гърбовете и на двама ни бяха притиснати в стената.
	Преглътнах тежко. Гърлото ми беше сухо и стегнато.
	Какво щеше да ни направи?
	— Защо избягахте? — успя да каже най-сетне Ахмед, като продължаваше да държи ръка на гърдите си.
	Не отговорихме. И двамата го гледахме и чакахме да видим какво ще направи.
	— Дойдох със съобщение от баща ти — каза той на Сари, като продължаваше да диша тежко. Повдигна червената кърпа от врата си и забърса изпотеното си чело. — Защо избягахте?
	— Съобщение ли? — каза на пресекулки Сари.
	— Да — каза Ахмед. — Познаваш ме. Вчера пак се видяхме. Не разбирам защо избяга.
	— Съжалявам — отговори бързо Сари, поглеждайки ме виновно.
	— Не разсъждавахме трезво — отвърнах аз. — Сари ме изплаши и аз я последвах.
	— Гейб ми разказваше едни ужасни неща — каза тя, бутвайки ме силно с лакът. — Той е виновен. Говореше ми как са били правени мумиите. И като те видях, не мислех ясно и…
	Двамата се разбъбрихме. Бяхме толкова облекчени, че Ахмед не ни преследва… и толкова ни беше срам, че бяхме избягали от него.
	— Баща ти ме изпрати да ви взема — каза Ахмед, а тъмните му черни очи бяха впити в мен. — Не мислех, че ще трябва да ви гоня из целия музей.
	— Съжалявам — казахме едновременно със Сари.
	Чувствах се като пълен глупак. Сигурен съм, че и Сари се чувстваше така.
	— Значи татко се е върнал в хотела и е видял бележката на Гейб? — попита Сари и оправи косата си с ръка, отдръпвайки се от стената.
	— Да — кимна Ахмед.
	— Върнал се е от болницата невероятно бързо — каза Сари, поглеждайки часовника на ръката си.
	— Да — отново каза Ахмед. — Елате. Ще ви заведа обратно в хотела. Той ви чака там.
	Последвахме го мълчаливо. Със Сари вървяхме един до друг, на няколко крачки след него.
	Докато слизахме по дългото стълбище, се спогледахме подозрително. Чувствахме се наистина глупаво, че се бяхме втурнали да бягаме от Ахмед.
	След малко вече бяхме на претъпкания шумен тротоар, край безкрайната върволица бибипкащи коли, които ту тръгваха, ту спираха, а шофьорите им висяха наполовина от прозорците, крещейки и клатейки глави.
	Ахмед погледна да се увери, че вървим с него, после зави надясно и ни поведе през тълпата. Слънцето вече беше високо над сградите. Въздухът беше горещ и влажен.
	— Ей, почакай… — извиках аз.
	Ахмед се обърна, но продължи да върви.
	— Тръгнахме в грешна посока — изкрещях аз, надвиквайки уличен продавач с количка със зеленчуци. — Хотелът е в обратната посока, ей там — посочих аз.
	Ахмед поклати глава.
	— Колата ми е там.
	— Ще отидем до хотела с кола? — запита Сари, а гласът й показа, че е изненадана.
	— Само на две преки е — казах на Ахмед. — Със Сари можем да се върнем сами, ако искаш. Не е нужно да ни водиш.
	— Няма проблем — отвърна Ахмед, хвана ни здраво за раменете — с едната ръка мен, а с другата Сари — и продължи да ни води към колата си.
	Пресякохме улицата. Тротоарът стана още по-нагъчкан. Човек, подмятащ кожен куфар, изведнъж ме закачи за рамото. Извиках от болка.
	Сари се засмя.
	— Имаш страхотно чувство за хумор — промърморих иронично аз.
	— Знам — отвърна тя.
	— Ако бяхме тръгнали пеша, досега щяхме да сме стигнали до хотела — казах аз.
	Ахмед вероятно ме чу, защото каза, че колата е на следващата пряка.
	Промушвахме се бързо през тълпата. След малко Ахмед спря пред малка кола комби с четири врати. Беше прашна, а калникът от страната на шофьора беше ударен.
	Той отвори задната врата и двамата със Сари се стоварихме вътре.
	— Ох! — изплаках аз. Кожените седалки пареха.
	— И кормилото е горещо — каза Ахмед, като се качи и си сложи колана. Докосна кормилото няколко пъти, опитвайки се да свикне с температурата му. — Трябва да измислят коли, които не се нагряват отвътре, когато са паркирани.
	Двигателят запали от втория път и Ахмед се включи в трафика.
	Веднага започна да натиска клаксона. Движехме се бавно, като спирахме непрекъснато в тясната улица.
	— Чудя се защо татко не дойде да ни вземе — каза ми Сари, загледана в тълпите хора, преминаващи покрай прашния прозорец на колата.
	— Каза, че ще ви изчака в хотела — отговори Ахмед от предната седалка.
	После рязко зави по по-широка улица и започна да кара по-бързо.
	Трябваше ми известно време, за да осъзная, че се движим в погрешна посока… че всъщност се отдалечаваме от хотела.
	— Ъъъ… Ахмед… мисля, че хотелът е ей там — казах аз, сочейки задния прозорец.
	— Мисля, че бъркаш — отвърна той меко и продължи да гледа право напред. — След малко сме там.
	— Не. Наистина — настоях аз.
	Без да се хваля, но съм много добър с ориентацията. Мама и татко винаги казват, че не им трябва карта, когато съм с тях. Почти винаги знам, когато се движим в грешната посока.
	Сари се обърна и ме погледна притеснено. Чертите на лицето й се изопнаха.
	— Стойте си отзад и се наслаждавайте на пътуването — каза Ахмед, поглеждайки ме през огледалото за обратно виждане. — Сложихте ли си коланите? Хайде действайте!
	Усмихваше се, но гласът му беше студен. Думите му прозвучаха като заплаха.
	— Ахмед, вече доста пътуваме — настоях аз. Усетих страх.
	Сградите отвън ставаха все по-ниски и разнебитени. Изглежда излизахме от централната част на града.
	— Просто се отпуснете — повтори той с растящо нетърпение. — Знам къде отивам.
	Със Сари се спогледахме. Тя изглеждаше също толкова притеснена, колкото и аз. И двамата осъзнахме, че Ахмед ни лъже. Не ни водеше в хотела. Водеше ни извън града.
	Бяхме отвлечени.


>	9

	Видях очите на Ахмед в огледалото за обратно виждане и се направих, че затягам колана. Уж заради това се наведох към Сари и прошепнах в ухото й — „При следващото спиране“.
	Първоначално тя не разбра какво имам предвид. Но после се сети.
	Двамата седяхме напрегнато, с очи, вперени в дръжките на вратите, и изчаквахме мълчаливо.
	— Баща ти е много умен човек — каза Ахмед и погледна Сари в огледалото.
	— Знам — каза тя едвам-едвам.
	Колите отпред намалиха и спряха.
	— Сега! — извиках аз.
	Двамата хванахме дръжките.
	Бутнах моята врата и изхвърчах от колата.
	Клаксоните отпред и отзад бибипкаха. Чух изненадания вик на Ахмед.
	Оставих вратата на колата отворена и се обърнах да видя дали и Сари е излязла на улицата. Тя се обърна към мен, когато тръшна вратата. Очите й бяха пълни със страх.
	Хукнахме, без да си кажем и дума.
	Клаксоните на колите сякаш станаха по-силни, когато се втурнахме към малка странична улица. Тичахме един до друг по улицата, която криволичеше между две редици високи, измазани в бяло сгради.
	Сякаш съм мишка в лабиринт, помислих си аз.
	Улицата се стесни още повече. После свърши при широк кръгъл площад, пълен със сергии за плодове и зеленчуци.
	— Преследва ли ни? — извика Сари, няколко крачки след мен.
	Обърнах се и го затърсих с поглед. Очите ми шареха из тълпата на пазара.
	Видях няколко мъже в бели роби. Две жени влизаха в пазара, облечени в черно и с кошници, пълни с банани. Момче на колело зави рязко, за да не се блъсне в тях.
	— Не го виждам — извиках към Сари.
	За по-сигурно продължихме да тичаме.
	Никога през живота си не съм бил толкова уплашен.
	Моля те, Господи, моля те, тихичко повтарях аз, спри го да не ни преследва. Не му позволявай да ни хване!
	На ъгъла завихме и се озовахме на широк оживен булевард. Покрай нас избоботи камион, който теглеше ремарке, пълно с коне. Тротоарът беше пълен с бизнесмени и с хора, тръгнали на пазар.
	Със Сари си проправяхме път през тях и се опитвахме да се смесим с тълпата.
	Най-сетне спряхме до входа на една сграда, която приличаше на универсален магазин. Дишайки тежко, подпрях ръце на коленете си, наведох се напред и се опитах да си поема дъх.
	— Изгубихме го — каза Сари, загледана в посоката, откъдето бяхме дошли.
	— Аха. Вече сме добре — казах зарадван. Усмихнах й се, но тя не отвърна на усмивката ми.
	Лицето й беше изопнато от страх. Очите й продължаваха да се взират в тълпата. Едната й ръка нервно подръпваше кичур коса.
	— Добре сме — повторих аз. — Измъкнахме се.
	— Има само един проблем — каза глухо тя, без да отмества очи от тълпата на тротоара.
	— Какво? Какъв проблем?
	— Загубихме се — отвърна тя и най-сетне ме погледна. — Загубихме се, Гейб. Не знаем къде сме.
	Изведнъж усетих странна тежест в корема. За малко да изкрещя от страх.
	Но се спрях.
	Направих се на спокоен.
	Сари винаги беше смелата, победителят, шампионът. А аз винаги бях загубенякът. Но сега виждах, че е истински изплашена. Това беше шансът ми да се покажа хладнокръвен, шансът ми да й покажа кой е истинският шампион.
	— Всичко е наред — казах й аз, оглеждайки високите стъклени и бетонни сгради наоколо. — Просто ще помолим някой да ни упъти към хотела.
	— Но никой не говори английски! — извика тя така, сякаш всеки момент щеше да ревне.
	— А… няма проблем — казах аз, вече не толкова весело. — Сигурен съм, че все някой…
	— Изгубихме се — повтори тя жално и поклати глава.
	И тогава видях отговора на нашия проблем, паркиран до бордюра. Беше такси. Празно такси.
	— Хайде — казах аз и я дръпнах за ръката.
	Довлякох я до таксито. Шофьорът, слаб млад мъж с големи черни мустаци и права черна коса, подаваща се изпод малко сиво кепе, се обърна изненадано, когато двамата със Сари седнахме на задната седалка.
	— Кайро Сентър Хотел — казах аз и погледнах успокоително Сари.
	Шофьорът ме погледна с празен поглед, сякаш нещо не му е ясно.
	— Моля, заведете ни в „Кайро Сентър Хотел“ — повторих аз бавно и ясно.
	И тогава той тръсна глава назад, отвори уста и започна да се смее.


>	10

	Шофьорът продължи да се смее, докато от очите му не започнаха да капят сълзи.
	Сари ме хвана за ръката.
	— Той работи за Ахмед — прошепна тя и ме стисна за китката. — Попаднахме в капан!
	— Какво? — усетих страх да пробожда гърдите ми.
	Не ми се вярваше.
	Не е възможно да е права!
	Но не знаех какво друго да мисля.
	Хванах дръжката на вратата и тръгнах да излизам от таксито. Тогава шофьорът вдигна ръка и ми направи знак да спра.
	— Гейб… върви! — подбутна ме Сари отзад.
	— Кайро Сентър Хотел? — изведнъж запита шофьорът, избърсвайки с ръка сълзите от очите си. После посочи през предното стъкло. — Кайро Сентър Хотел?
	Със Сари проследихме пръста му.
	Това беше хотелът. Точно срещу нас, от другата страна на улицата.
	Шофьорът отново започна да се смее, клатейки глава.
	— Благодаря — извиках аз и изскочих навън.
	Сари се измъкна след мен с широка усмивка на облекчение.
	— Не ми се струва смешно — казах й аз. — Шофьорът на таксито имаше странно чувство за хумор.
	Обърнах се назад. Шофьорът продължаваше да ни гледа с широка усмивка.
	— Хайде — подкани ме Сари и ме дръпна за ръката. — Трябва да кажем на татко за Ахмед.
	За наша голяма изненада стаята ни в хотела беше празна. Бележката ми все още си беше на масата, където я бях оставил. Нищо не беше докоснато или преместено.
	— Не е бил тук — каза Сари, вдигна бележката ми и я смачка на топче в ръката си. — Ахмед ни е излъгал… за всичко.
	Стоварих се на дивана с дълбока въздишка.
	— Чудя се какво става — казах тъжно. — Просто не разбирам.
	Двамата изпищяхме едновременно, когато вратата на стаята се отвори.
	— Татко! — извика Сари и се хвърли да го прегърне.
	И аз се радвах да видя чичо Бен, а не Ахмед.
	— Татко, да знаеш… толкова странно нещо… — започна Сари.
	Чичо Бен я прегърна през рамо. Докато я водеше към дивана в другия край на стаята, забелязах, че на лицето му е изписано голямо объркване.
	— Да, странно е — промълви той и поклати глава. — И двамата ми работници…
	— Какво? Те добре ли са? — запита Сари.
	— Не. Никак — отвърна чичо Бен, присядайки на дръжката на фотьойла с отнесен поглед. — Те и двамата… са в нещо като шок. Мисля, че така може да се опише.
	— Случило ли им се е нещо? Някакъв инцидент в пирамидата? — запитах аз.
	Чичо Бен потърка оплешивялото си теме.
	— Всъщност не знам. Не могат да говорят. И двамата са… онемели. Мисля, че нещо… или някой… ги е изплашил. Онемели са от уплаха. Лекарите са абсолютно объркани. Казват, че…
	— Татко, Ахмед се опита да ни отвлече! — прекъсна го Сари, стискайки ръката му.
	— Какво? Ахмед? Кой Ахмед? — Той присви очи, а челото му се сбръчка от объркване. — Какво искаш да кажеш?
	— Ахмед. Онзи от пирамидата. С белия костюм и червената кърпа на врата, който винаги носи папка — обясни Сари.
	— Каза ни, че ти си го изпратил да ни вземе — допълних аз. — Той дойде в музея…
	— Музея ли? — Чичо Бен се изправи. — Какво сте правили в музея? Нали ви казах…
	— Трябваше да излезем оттук — каза Сари и докосна ръката на баща си с надежда да го успокои.
	— Гейб искаше да види мумиите, затова отидохме в музея. Но Ахмед дойде и ни взе с колата си. Каза, че ще ни доведе при теб в хотела.
	— Но караше в обратната посока — продължих разказа аз. — Така че скочихме от колата и избягахме.
	— Ахмед? — Чичо Бен произнесе името, сякаш не можеше да повярва. — Дойде при мен с отлични препоръки. Той е криптограф. Изучава дневната египетска писменост. Основно се интересува от написаното по стените и знаците, които откриваме.
	— Тогава защо дойде за нас? — попитах аз.
	— И къде щеше да ни отведе? — запита Сари.
	— Не знам — каза чичо Бен. — Но със сигурност ще разбера. — Той гушна Сари. — Каква мистерия само — продължи той. — А вие добре ли сте?
	— Да. Добре сме — отговорих аз.
	— Трябва да отида до пирамидата — каза чичо Бен, като пусна Сари и пристъпи към прозореца. — Освободих работниците за днес. Но трябва да разбера какво става.
	Облаци закриха слънцето. В стаята изведнъж стана мрачно.
	— Ще поръчам нещо за вас — промълви чичо Бен със замислено изражение. — Става ли да останете сами тук до довечера?
	— Не! — извика Сари. — Не може да ни оставиш тук!
	— Защо да не дойдем с теб? — попитах аз.
	— Да! Идваме с теб! — възкликна Сари, преди чичо Бен да успее да отговори.
	Той поклати глава.
	— Твърде опасно е — каза той и присви очи първо към мен, а после към Сари. — Докато не установя какво точно се е случило с двамата работници…
	— Но, татко, ами ако Ахмед се върне? — извика Сари с глас, пълен със страх. — Ами ако дойде тук?
	Чичо Бен се намръщи.
	— Ахмед — промърмори той. — Ахмед.
	— Не може да ни оставиш тук! — повтори Сари.
	Чичо Бен гледаше свъсеното небе през прозореца.
	— Предполагам, че сте прави — каза най-сетне той. — Май ще трябва да ви взема с мен.
	— Да! — извикахме облекчено със Сари.
	— Но трябва да обещаете, че няма да се отделяте — каза сурово чичо Бен и посочи с пръст Сари. — Говоря сериозно. Никакво шаване насам-натам. Никакви майтапи повече.
	Осъзнах, че виждам чичо си в съвсем нова светлина. Въпреки че беше известен учен, той винаги е бил майтапчията в семейството.
	Но сега беше наистина разтревожен.
	Сериозно разтревожен.
	Никакви майтапи, докато страшната мистерия не бъде разбудена.
	Хапнахме сандвичи в ресторанта на хотела и тръгнахме през пустинята към пирамидата.
	Докато пътувахме, тежки облаци закриха слънцето, хвърлиха сенки върху пясъка и оцветиха пустинята в тъмни трепкащи нюанси на синьо и сиво.
	Не след дълго на хоризонта се появи пирамидата, която бавно се уголемяваше, докато приближавахме по почти празната магистрала.
	Спомних си първия път, когато я видях преди няколко дни. Толкова невероятна гледка.
	Но сега, загледан в нея през стъклото на колата, усетих само ужас.


	Чичо Бен паркира близо до ниския вход зад пирамидата. Когато излязохме от колата, вятърът замете земята и понесе нагоре пясък, който се усука около краката ни.
	Чичо Бен вдигна ръка, за да ни спре на входа на тунела.
	— Ето — каза той. Бръкна в чантата си и извади някакви устройства. — Закачете си това.
	Подаде ни устройствата.
	— Само натискате копчето при нужда — каза той, докато ми помагаше да го закача на колана на дънките си. — Това е сигнално устройство. Когато натиснете копчето, то изпраща електронни сигнали към моето устройство. Така мога да ви проследя, като следвам нивото на звука. Разбира се, не вярвам да се наложи да го използвате, защото ще стоите близо до мен. Но за всеки случай…
	Подаде ни и фенерчета.
	— Гледайте къде ходите — нареди ни той. — Дръжте фенерчето насочено към земята на няколко метра пред вас.
	— Знаем, татко — каза Сари. — Вече имаме опит, забрави ли?
	— Просто следвайте инструкциите — каза рязко той и се обърна към тъмния вход на пирамидата.
	Спрях на входа и извадих малката ръка на мумията, само за да се уверя, че е с мен.
	— Какво правиш с това нещо? — запита Сари, изкривявайки лице.
	— Това е талисманът ми — казах аз и го мушнах обратно в джоба си.
	Тя изпъшка и бодро ме подбутна към входа на пирамидата.
	След няколко минути бяхме отново при дупката и се спускахме по дългата въжена стълба в първия тесен тунел.
	Чичо Бен водеше. Широк кръг светлина от фенерчето му се движеше напред-назад в тунела пред него. Сари беше на няколко крачки след него, а аз вървях на няколко крачки зад нея.
	Този път тунелът ми се стори по-тесен и по-нисък. Предполагам, че е въпрос на настроение.
	Стиснал здраво фенерчето, насочено надолу, наведох глава, за да не се ударя в ниския объл таван.
	Тунелът зави наляво, после се спусна надолу, където се разклони на две. Продължихме по десния ръкав. Единственият звук, който се чуваше, беше от обувките ни, които проскърцваха по пясъка върху сухия под.
	Чичо Бен се изкашля.
	Сари каза нещо. Не чух какво.
	Бях насочил фенерчето към няколко паяка на тавана. И двамата бяха на няколко метра пред мен.
	Следвайки светлината на фенерчето, която се движеше по пода, видях, че маратонката ми отново се е развързала.
	— О, не… не пак!
	Спрях, за да я вържа, като оставих фенерчето на земята до мен.
	— Ей… почакайте! — извиках аз.
	Но те спореха за нещо и не съм сигурен, че ме чуха. Чувах гласовете им как кънтят силно в дългия и криволичещ тунел, но не разбирах какво точно казват.
	Бързо вързах двоен възел на маратонката, грабнах фенерчето и се изправих.
	— Ей, почакайте! — извиках възбудено.
	Осъзнах, че вече не чувам гласовете им.
	Не е възможно пак да ми се случи, помислих си аз.
	— Ей! — извиках и сложих ръце около устата си като фуния. Гласът ми отекна в тунела.
	Никой не ми отговори.
	— Почакайте!
	Типично за тях, помислих си аз.
	Толкова се бяха отнесли в спора, че бяха забравили за мен.
	Осъзнах, че съм повече ядосан, отколкото уплашен. Чичо Бен толкова пъти каза, че не трябва да се разделяме. А сега продължи и ме остави сам в тунела,
	— Ей, къде сте? — извиках отново.
	Никакъв отговор.


>	11

	Насочих фенерчето напред по пода, приведох глава и се затичах, следвайки тунела, който зави рязко вдясно.
	Започнах да се изкачвам. Въздухът стана по-топъл и миришеше на мухъл. Усетих, че се задъхвам.
	— Чичо Бен! — извиках аз. — Сари!
	Сигурно са зад следващия завой, казах си наум. Не може да ми е отнело толкова време връзването на връзката. Не може толкова да са се отдалечили.
	Дочух някакъв звук и спрях.
	Заслушах се.
	Отново тишина.
	Причуваше ли ми се?
	Помислих си дали това отново не е гаден майтап. Дали Сари и чичо Бен не са се скрили, за да видят какво ще направя?
	Дали това не е плосък номер, за да ме изплашат?
	Напълно възможно. Чичо Бен, знаех си, не може да устои на майтап. Той направо цвилеше, когато Сари му разказа как се е скрила в саркофага и така ме е изплашила, че е съкратила живота ми поне с десет години.
	Дали сега и двамата не се криеха в саркофази и не чакаха да ги открия?
	Сърцето ми биеше лудо. Въпреки горещината в древния тунел, целият потръпнах от студ.
	Не, реших аз. Това не е майтап.
	Чичо Бен беше много сериозен днес, прекалено обезпокоен заради работниците. Прекалено обезпокоен от това, което му казахме за Ахмед. Не беше в настроение за майтапи.
	Отново тръгнах напред. Докато тичах, ръката ми перна сигналното устройство, закачено на кръста ми.
	Дали да не го натисна?
	Не, реших аз.
	Това само ще предизвика смеха на Сари. После ще разказва на всички, че само след две минути в пирамидата съм подал сигнал за помощ!
	На ъгъла завих. Стените сякаш се събраха над мен, когато тунелът се стесни.
	— Сари? Чичо Бен?
	Никакво ехо. Може би тунелът беше твърде тесен, за да има ехо.
	Подът стана по-твърд, с по-малко пясък. На бледата жълта светлина видях, че гранитните стени са пропукани от дълбоки цепнатини. Приличаха на тъмни светкавици, които падат от тавана.
	— Ей… къде сте? — извиках аз.
	Спрях, когато тунелът се разклони на две.
	Изведнъж осъзнах колко съм уплашен.
	Къде ли изчезнаха и двамата? Вече трябваше да са разбрали, че не съм с тях.
	Загледах се в двата отвора, като осветих първо единия тунел, после и другия.
	В кой ли са влезли?
	В кой?
	Сърцето ми биеше лудо. Влязох в левия тунел и ги извиках.
	Никакъв отговор.
	Върнах се бързо. Светлината на фенерчето се стрелкаше лудо по пода и влязох в десния тунел.
	Този тунел беше по-широк и по-висок. Завиваше леко надясно.
	Плетеница от тунели. Така чичо Бен беше описал пирамидата. Може би хиляди тунели, беше ми казал той.
	Хиляди.
	Продължавай да вървиш, подканих се аз.
	Продължавай да вървиш, Гейб.
	Те са пред теб. Със сигурност!
	Направих няколко крачки и отново ги извиках.
	Дочу ми се нещо.
	Гласове?
	Спрях. Пак беше тихо. Толкова тихо, че чувах как бие сърцето в гърдите ми.
	Отново онзи звук.
	Заслушах се напрегнато, затаил дъх.
	Беше нещо като прошумоляване. Леко цвърчене. Не беше човешки глас. Може би някакво насекомо. Или пък плъх.
	— Чичо Бен? Сари?
	Тишина.
	Направих още няколко крачки навътре в тунела. После още няколко.
	Какво пък толкова, ако Сари ме занася?
	Бях толкова изплашен, че изобщо не ми пукаше.
	Ако им дам сигнал, ще дойдат да ме вземат само след секунди.
	Когато посегнах към сигналното устройство обаче, някакъв силен шум ме стресна.
	Цвърченето на насекомото вече се чуваше като нежно пращене.
	Спрях и се заслушах, а страхът стегна гърлото ми.
	Лекото пращене стана по-силно.
	Сякаш някой чупеше тънки бисквитки.
	Само че по-силно. И по-силно.
	И по-силно.
	Точно под краката ми.
	Погледнах към пода.
	Осветих обувките си.
	Отне ми доста време, за да разбера какво става.
	Древният под на тунела се разцепваше точно под мен.
	Звукът от разцепването стана още по-силен и сякаш идваше от всички посоки.
	Когато осъзнах какво става, вече беше твърде късно.
	Нещо ме дърпаше надолу, сякаш някаква мощна сила ме засмуква.
	Подът се разпадна под краката ми и аз полетях надолу.
	Падах надолу, надолу, надолу в безкрайна черна дупка.
	Отворих уста да изпищя, но не излезе никакъв звук.
	Разперих ръце, но не хванах нищо.
	Затворих очи и продължих да падам.
	Надолу, надолу в тъмната бездна.


>	12

	Чух как фенерчето ми издрънча на пода.
	После се стоварих и аз. Заболя ме.
	Паднах на една страна. Болката разтърси цялото ми тяло и пред очите ми се завъртяха червени кръгове. Проблясък в червено, който ставаше все по-светъл, докато най-накрая затворих очи. Май загубих съзнание за малко.
	Когато отворих очи, всичко беше сиво-жълта мъгла. Тялото ме болеше. Десният ми лакът пулсираше от болка.
	Опитах се да раздвижа лакътя. Изглежда беше добре.
	Седнах. Мъглата започна бавно да изчезва като завеса, която бавно се вдига.
	Къде съм?
	Усетих кисела миризма в носа си. Миризма на нещо, което се разлага. На древна прах. На смърт.
	Фенерчето ми беше паднало близо до мен на бетонния под. Проследих лъча му към стената.
	И зяпнах.
	Светлината падаше върху ръка.
	Човешка длан.
	Или не?
	Дланта беше закачена за ръка. Ръката висеше право надолу от изправено тяло.
	Моята ръка се разтрепери. Грабнах фенерчето и се опитах да разгледам фигурата.
	Видях, че е мумия. Изправена до далечната стена.
	Без очи, без уста, бинтованото й лице сякаш се бе вторачило в мен. Стоеше напрегната и готова за нападение, сякаш чакаше аз да направя първата стъпка.


>	13

	Мумия?
	Светлината се стрелна по безизразното лице. Не можех да успокоя ръката си. Цялото ми тяло се тресеше.
	Зяпах страховитата фигура замръзнал на място, без да мога да помръдна. Изведнъж осъзнах, че дишам шумно.
	Опитах се да се успокоя, поех дълбоко дъх от отвратителния въздух и го задържах.
	Мумията се беше вторачила в мен.
	Стоеше вдървено, ръцете й висяха отстрани.
	Защо ли стои по този начин, зачудих се аз. И пак поех въздух.
	Древните египтяни не са оставяли мумиите си да стоят на пост.
	Осъзнах, че тя не се движи към мен, за да ме нападне, и малко се поуспокоих.
	— Спокойно, Гейб. Спокойно — казах на глас, опитвайки се да хвана здраво фенерчето, за да не трепери.
	Изкашлях се. Въздухът беше толкова гаден. Толкова стар.
	Изпъшках от болка, изправих се на крака и започнах да обхождам с фенерчето помещението около тихата безизразна мумия.
	Бях в огромна зала с висок таван. Много по-голяма от залата, в която копаеха работниците на чичо Бен.
	И с много повече неща.
	— Майчице! — извиках глухо, когато бледата светлина на фенерчето разкри невероятна гледка. Тъмни бинтовани фигури ме бяха обкръжили от всички страни.
	Огромната зала беше претъпкана с мумии!
	Заради трепкащата светлина сенките им сякаш се протягаха към мен.
	Потръпнах и отстъпих крачка назад. Бавно преместих светлината, за да разгледам по-подробно тази странна и противна гледка.
	Светлината се промуши между сенките и разкри бинтовани ръце, тела, крака, лица.
	Бяха толкова много.
	Имаше мумии, подпрени на стената. Мумии, лежащи на каменни маси с кръстосани върху гърдите ръце. Мумии, наклонени под странен ъгъл, приведени или изправени, с ръце протегнати напред като чудовището Франкенщайн.
	Саркофази с отворени капаци бяха наредени в редица до едната стена. Завъртях се и проследих светлината на фенерчето. Осъзнах, че се намирам в средата на помещението.
	Зад мен открих невероятно разнообразие от инструменти. Странни уреди, които приличаха на пинсети. Не бях виждал досега такива. И големи топове плат. Също гигантски делви и съдове.
	Спокойно, Гейб. Спокойно.
	Дишай по-бавно!
	Направих няколко крачки напред без особено желание, като се опитвах да държа фенерчето стабилно.
	И още няколко крачки.
	Запътих се към големите топове плат. Най-вероятно ленено платно. Платът, използван за мумиите.
	Събрах смелост и разгледах някои от инструментите. Нищо не докосвах. Само ги гледах на трепкащата светлина на фенерчето.
	Инструменти за правене на мумии. Древни инструменти за правене на мумии.
	Отдръпнах се. Завъртях се към тълпата неподвижни фигури.
	Светлината мина през помещението и спря върху тъмен квадрат на пода. Приближих се заинтригуван, като заобиколих две мумии, които лежаха по гръб с кръстосани ръце на гърдите.
	Спокойно, Гейб!
	Маратонките ми силно изскърцаха, докато вървях колебливо през обширната зала.
	Тъмният квадрат на пода беше с размерите на плувен басейн. Когато стигнах до ръба му, се наклоних, за да го разгледам по-отблизо.
	Повърхността му беше мека и лепкава. Като катран.
	Дали това не е древен басейн за катран? Дали този катран е използван за мумиите, разхвърляни толкова заплашително из цялото помещение?
	Внезапна тръпка ме накара да замръзна на място.
	Как е възможно този катран да е мек след четири хиляди години?
	Как така всичко в тази зала — инструментите, мумиите, лененото платно — може да е запазено толкова добре?
	И защо тези мумии — или поне две дузини от тях — са оставени по този начин, разпилени из цялото помещение в странни пози?
	Осъзнах, че съм направил невероятно откритие. Падайки отгоре, аз съм открил тайна зала — залата, в която са били правени мумиите. Открил съм всички уреди и материали, използвани за мумиите преди четири хиляди години.
	Киселата миризма отново ме удари в носа. Задържах дъх, за да не повърна. Това е миризмата на тела на четири хиляди години, сетих се аз. Миризма, която е била затворена в тази древна тайна зала… досега.
	Загледан в странните изкривени фигури, които ме гледаха с неясен ужас, посегнах към сигналното устройство.
	Чичо Бен, трябва бързо да дойдеш, помислих си аз.
	Не искам повече да стоя тук сам!
	Трябва веднага да дойдеш!
	Издърпах сигналното устройство от колана си и го приближих до светлината.
	Единственото, което трябва да направя, е да натисна бутона, спомних си аз, и чичо Бен и Сари ще дотичат.
	Стиснал здраво апаратчето в ръка, насочих пръст към бутона… и извиках тревожно.
	Сигналното устройство беше повредено. Унищожено. Смачкано.
	Бутонът не можеше да се натисне.
	Сигурно съм паднал точно върху него.
	Устройството беше напълно безполезно.
	Бях абсолютно сам тук долу.
	Заедно с тези древни мумии, тихо втренчили в мен безизразните си лица през дълбоките тъмни сенки.


>	14

	Съвсем сам.
	Гледах ужасен безполезното сигнално устройство.
	Фенерчето трепереше в ръката ми.
	Изведнъж всичко сякаш се понесе към мен. Стените. Таванът. Мракът.
	Мумиите.
	— Ха!
	Залитнах крачка назад. После още една.
	Осъзнах, че толкова силно стискам фенерчето, че ме боли ръката.
	Светлината подскачаше по безизразните фигури.
	Те не се движеха.
	Разбира се, че не се движеха.
	Отстъпих още крачка назад. Киселата миризма стана още по-силна, по-плътна. Задържах дъх, но миризмата беше в ноздрите ми, в устата ми. Усещах вкуса й — вкус на разпад, вкус с аромат на смърт на четири хиляди години.
	Хвърлих безполезното сигнално устройство на пода и направих още крачка назад, без да отмествам поглед от разпилените наоколо мумии.
	Гадеше ми се от миризмата.
	Какво да направя? Трябва да се измъкна оттук. Трябва да повикам чичо Бен.
	Още една стъпка назад.
	— Помощ!
	Опитах се да извикам, но гласът ми прозвуча слабичък, заглушен от тежкия отвратителен въздух.
	— Помощ! Чува ли ме някой? — Това прозвуча малко по-силно.
	Мушнах фенерчето под мишница и свих ръце около устата си да направя нещо като мегафон.
	— Чува ли ме някой? — изкрещях аз.
	Заслушах се отчаяно за някакъв отговор.
	Тишина.
	Къде са Сари и чичо Бен? Защо не ме чуват? Защо не ме търсят.
	— Помощ! Някой… помощ!
	Виках с все сила, вдигнал глава нагоре към дупката в тавана, от която бях паднал.
	— Никой ли не ме чува? — изпищях аз.
	Усещах как паниката стяга гърдите ми, сковава краката ми.
	Постепенно тя ме завладя изцяло, вълна след вълна парализира тялото ми.
	— Помощ! Моля — помощ!
	Отстъпих още една крачка назад.
	Нещо изпращя под маратонката ми.
	Изписках високо и залитнах напред.
	Каквото и да беше, бързо избяга.
	Издишах шумно. Дълга въздишка на облекчение.
	И тогава усетих, че нещо докосва глезена ми.
	Изкрещях и изпуснах фенерчето. То изтрака шумно на пода.
	Светлината изгасна.
	Отново нещо се шмугна край мен.
	Нещо твърдо.
	Чух леко драскане по пода. Нещо захапа глезена ми.
	Ритнах силно, но ударих само въздуха.
	— Ооо, помощ!
	Тук имаше някакви гадини. Доста при това.
	Но какви?
	Отново нещо ме перна по глезена и аз рязко ритнах с крак.
	Наведох се обезумял и започнах да търся фенерчето.
	Напипах нещо твърдо и топло.
	— Ооо, не!
	Тръснах ръка с уплашен вик.
	Търсейки фенерчето в тъмнината, имах усещането, че целият под е оживял. Подът се движеше на вълни, които се търкаляха и подскачаха, пълни с живот.
	Най-сетне открих фенерчето. Вдигнах го с трепереща ръка, изправих се на крака и се опитах да го включа.
	Когато отстъпих назад, нещо се плъзна край крака ми.
	Беше твърдо. И боцкаво.
	Чух щракане. Щракане на челюсти. Животни, които се блъскат едно в друго.
	Дишах шумно, гърдите ми се надигаха тежко. Бях обхванат от ужас. Подскочих с надежда да се измъкна, като междувременно продължавах да се опитвам да включа фенерчето.
	Нещо изхруска силно под маратонката ми. Отскочих встрани, но пак настъпих нещо, което се шмугна между краката ми.
	Най-сетне фенерчето светна.
	Сърцето ми биеше лудо. Насочих жълтия лъч към пода.
	И видях драскащите щракащи същества.
	Скорпиони!
	Бях стъпил в отвратителното им гнездо.
	— Ооо… помощ!
	Не познах тъничкия си изплашен глас. Дори не осъзнах, че викам.
	Светлината се стрелна по пъплещите същества с вдигнати опашки, сякаш готови за атака, и с щракащи щипки. Пълзяха един връз друг. Плъзгаха се край глезените ми.
	— Някой… Помощ!
	Отскочих назад, когато две щипки се вкопчиха в крачола на дънките ми… и настъпих друг скорпион, който заби опашка отзад в маратонката ми.
	Опитвайки се да избягам от отровните създания, се спънах.
	— Не! Моля… не!
	Не можех да се спася.
	Падах.
	Разперих ръце, но нямаше за какво да се хвана.
	Щях да се пльосна точно сред тях.
	— Неееее!
	Нададох ужасен вик, докато летях напред.
	Но в този момент усетих как две ръце ме хванаха за раменете отзад.


>	15

	Мумия, помислих си аз.
	Целият потръпнах от страх.
	Скорпионите щракаха и драскаха по краката ми.
	Силните ръце здраво ме стискаха за раменете и ме изтеглиха.
	Древни бинтовани ръце.
	Не можех да дишам. Не можех да мисля.
	Най-накрая успях да се завъртя.
	— Сари! — извиках аз.
	Тя ме дръпна още веднъж. И двамата залитнахме назад. Десетки щипки тракаха срещу нас.
	Спасен! Спасен от отвратителното гнездо на гладни скорпиони.
	— Спасих ти живота — прошепна тя. — Гадост. Тия твари са отвратителни.
	— Така е — казах едва-едва. Все още усещах ужасните създания да пъплят около глезените ми, да се промушват между краката ми и да се забиват в маратонките ми.
	Мисля, че никога няма да забравя звука, подобен на хрупане.
	— Какво правиш тук? — извика припряно Сари, сякаш се караше на малко дете. — С татко те търсихме навсякъде.
	Издърпах я по-надалече от скорпионите, към средата на залата.
	— Как се оказа тук долу? — извиках аз, като се опитвах да успокоя дишането си и да спра тупкането в гърдите си.
	С фенерчето си тя посочи тунел в ъгъла на помещението, който не бях видял.
	— Търсех те. С татко се разделихме. Ще повярваш ли? Той се спря да говори с един работник, а аз не разбрах. Когато се обърнах, него го нямаше. После видях, че тук се мести някаква светлина. Помислих, че е татко.
	— И ти си се загубила, така ли? — запитах аз и избърсах с ръка студената пот от челото си.
	— Не съм се загубила. Ти се загуби — настоя тя. — Какво стана, Гейб? С татко направо обезумяхме, че те няма.
	— Защо не ме почакахте? — запитах аз ядосано. — Виках ви. Но вие просто изчезнахте.
	— Не сме те чули — отвърна тя, поклащайки глава.
	Бях наистина щастлив, че я виждам. Но не ми харесваше начинът, по който ме гледаше, сякаш съм някакъв безнадежден идиот.
	— Сигурно сме били напълно потънали в спора. Мислехме, че си точно зад нас. Когато се обърнахме, вече те нямаше. — Тя въздъхна и поклати глава. — Ама че ден!
	— Какъв ден? — извиках пронизително. — Какъв ден?
	— Гейб, защо го направи? — запита тя. — Знаеш, че не трябваше да се разделяме.
	— Ей, вината не е моя — настоях ядосано аз.
	— Татко е бесен — каза Сари и освети лицето ми с фенерчето си.
	Вдигнах ръка, за да закрия очите си.
	— Спри! — скарах й се аз. — Няма да е толкова бесен, когато види какво открих тук. Виж.
	Осветих мумиите, струпани край басейна с катрана, преместих светлината върху мумията, която лежеше на земята, а после към редицата саркофази край стената.
	— Леле! — глухо промълви Сари. Очите й се разшириха от изненада.
	— Аха! Леле — казах аз, като вече се чувствах доста по-нормално. — Тази зала е пълна с мумии. И има всякакви инструменти и плат, и въобще всичко, за да направиш мумия. Всичко е в перфектно състояние, както преди хиляди години — не можех да скрия вълнението си. — И всичко това открих аз — добавих накрая.
	— Сигурно тук са подготвяли мумиите преди погребението — каза Сари, а погледът й скачаше от мумия на мумия. — Но защо някои от тях стоят така?
	Вдигнах рамене.
	— Предавам се.
	Тя пристъпи към топовете плат.
	— Майчице! Това е невероятно, Гейб.
	— Впечатляващо — съгласих се аз. — И ако не бях спрял да завържа маратонката си, никога нямаше да го открия.
	— Ще станеш известен — каза Сари и по лицето й се разля усмивка. — Благодарение на мен, че ти спасих живота.
	— Сари… — започнах аз.
	Но тя тръгна, като разглеждаше с възхита някои от изправените мумии.
	— Само татко да види това — изведнъж каза тя, също толкова развълнувана като мен.
	— Трябва да му се обадим — казах въодушевено. Погледнах назад към гнездото на скорпионите и усетих врата ми да се стяга от страх.
	— Хората са били толкова мънички едно време — каза тя, като държеше фенерчето насочено към лицето на една от мумиите. — Аз съм по-висока от тази.
	— Сари, натисни сигналното устройство — нетърпеливо казах аз и тръгнах към нея.
	— Гадост. По лицето на тази лазят някакви буболечки — каза тя, отстъпи назад и наведе светлината на фенерчето. После изкриви лице. — Гадост.
	— Хайде. Натисни сигналното устройство. Повикай чичо Бен — казах аз. Посегнах към устройството на кръста й, но тя се дръпна.
	— Добре, добре. Защо ти не използваш твоето? — погледна ме подозрително тя. — Забрави за него, нали! — обвини ме тя.
	— Не е вярно — отвърнах остро. — Моето се счупи, когато паднах тук.
	Тя направи физиономия и издърпа устройството от гайката на колана си. Насочих фенерчето към него, докато тя натискаше бутона. За по-сигурно натисна два пъти, после го закачи отново на дънките си.
	Застанахме с кръстосани ръце и зачакахме чичо Бен да проследи радио сигнала и да ни намери.
	— Сигурно скоро ще дойде — каза Сари, вперила очи в тунела в ъгъла. — Не беше далече зад мен.
	И разбира се, няколко секунди по-късно чухме, че някой приближава в тунела.
	— Чичо Бен! — извиках развълнувано. — Виж какво открих!
	Двамата със Сари се затичахме към тунела. Светлините на фенерчетата ни шареха по ниския отвор.
	— Татко, няма да повярваш… — започна Сари.
	Тя спря, когато от тъмнината се появи прегърбена фигура, която после се изправи.
	И двамата зяпнахме ужасени. На светлината на фенерчетата мустакатото лице блестеше призрачно.
	— Това е Ахмед! — извика Сари и ме стисна за ръката.


>	16

	Преглътнах тежко.
	Със Сари се спогледахме. Лицето й беше изопнато от страх.
	Ахмед.
	Беше се опитал да ни отвлече. А ето че сега сме в ръцете му — съвсем сами тук долу.
	Той пристъпи напред, вдигнал високо факел. Черната му коса блестеше на трепкащия пламък. Очите му се присвиха заплашително.
	— Ахмед, какво правиш тук? — извика Сари и така ме стисна за ръката, че изстенах.
	— Вие какво правите тук? — запита той с леден глас.
	После влезе в помещението, като държеше факела пред себе си. Огледа залата, сякаш искаше да установи дали нещо е било разместено.
	— Татко ще е тук след секунда — предупреди го Сари. — Току-що му сигнализирах.
	— Опитах се да предупредя баща ти — каза Ахмед, впил поглед в Сари. Трепкащата оранжева светлина на факела му първо го огря, после го потопи в сянка.
	— Да го предупредиш ли? — запита Сари.
	— За проклятието — каза безизразно Ахмед.
	— Чичо Бен ми спомена за някакво проклятие — казах аз и притеснено погледнах Сари. — Мисля, че не приема това сериозно.
	— А трябва! — отвърна Ахмед, някак си изкрещявайки думите. Очите му проблеснаха злобно на светлината на факела.
	Със Сари го гледахме мълчаливо.
	Къде ли е чичо Бен, зачудих се аз.
	Защо се бави?
	Побързай, подканих го на ум. Моля те, побързай!
	— Проклятието трябва да бъде изпълнено — каза Ахмед някак си тъжно. — Нямам избор. Вие осквернихте залата на жрицата.
	— Жрицата ли? — казах на пресекулки аз.
	Сари продължаваше да стиска ръката ми.
	Издърпах я. Тя кръстоса решително ръце на гърдите си.
	— Тази зала принадлежи на жрицата Кала — каза Ахмед и наведе факела си. — Това е свещената зала за подготовка на жрицата Кала и вие я осквернихте.
	— Ами, не знаехме — рязко отвърна Сари. — И не виждам какво пък толкова е станало, Ахмед.
	— Така е — казах бързо аз. — Нищо не сме докосвали. Нищо не сме премествали. Не мисля…
	— Млъкнете, глупаци! — изкрещя Ахмед. Той завъртя факела така, сякаш искаше да ни удари с него.
	— Ахмед, баща ми ще бъде тук всеки момент — повтори Сари с треперещ глас.
	И двамата погледнахме към тунела. Беше тъмен и тих.
	Никакъв знак от чичо Бен.
	— Баща ти е умен човек — каза Ахмед. — Жалко, че не беше достатъчно умен да чуе предупреждението ми.
	— Какво предупреждение? — запита Сари.
	Разбрах, че иска да протака. Опитваше се да накара Ахмед да говори колкото се може повече, докато баща й дойде.
	— Подплаших двамата работници — призна Ахмед. — Подплаших ги, за да покажа на баща ти, че проклятието е живо, че съм готов да изпълня волята на Кала.
	— Как успя да ги подплашиш? — запита Сари.
	Той се усмихна.
	— С малка демонстрация. Показах им какво е да бъдеш сварен жив. — Той извърна поглед към басейна с катрана. — Не им хареса — добави глухо той.
	— Но, Ахмед… — започна Сари.
	Той я прекъсна:
	— Баща ти трябваше да разбере, че не бива да се връща тук. Трябваше да ми повярва. Трябваше да повярва в проклятието на жрицата. Нейното проклятие тегне върху всеки, който дръзне да влезе в тази зала.
	— Но сякаш и ти самият не вярваш в проклятието… — започнах аз.
	Той заплашително вдигна факела.
	— Преди повече от четири хиляди години Кала е наредила в тази свещена зала да не влиза никой — извика той и размаха факела, който хвърли лента жълта светлина в мрака. — От тогава насам наследниците на Кала са изпълнявали заръката й поколение след поколение.
	— Но, Ахмед… — извика Сари.
	— Сега е моят ред — продължи той, без да й обръща внимание, без да обръща внимание и на двама ни, загледан в тавана така, сякаш говори на жрицата някъде в небесата. — Дойде моят ред като потомък на Кала да опазя повелята й.
	Загледах се към тунела през рамото на Ахмед. Все още никакъв знак от чичо Бен.
	Дали изобщо идва? Дали сигналното устройство на Сари работи?
	Защо ли се бави?
	— Кандидатствах да работя при баща ти, за да съм сигурен, че свещената обител на Кала няма да бъде поругана — продължи Ахмед. Сенките трепкаха върху лицето му, което излъчваше заплаха. — Когато не се вслуша в предупреждението ми, трябваше да действам. Подплаших двамата работници. После реших да ви отведа, да ви скрия, докато той не се съгласи да спре работа.
	Ахмед наведе факела. Лицето му беше тъжно.
	— Сега нямам избор. Трябва да изпълня свещените си задължения. Трябва да спазя древния обет към Кала.
	— Но какво значи това? — извика Сари. Оранжевият факел разкри изплашеното й изражение.
	— Какво означава ли? — повтори Ахмед и махна с факела. — Огледайте се.
	Двамата се завъртяхме и бързо огледахме залата. Но не разбрахме.
	— Мумиите — обясни той.
	Пак не разбрахме.
	— Какво мумиите? — успях да изрека аз.
	— Всички те са нарушители, всички те са осквернили залата на жрицата — разкри Ахмед. Тънката усмивка, която се появи на лицето му, може да бъде описана само като усмивка на гордост.
	— Искаш да кажеш… че не са от древен Египет?
	— Само някои от тях — отвърна Ахмед със същата студена заплашителна усмивка. — Някои от тях са нарушители от древността. Някои са съвсем скорошни. Но всички те си приличат по едно. Всички са жертва на проклятието. И всички са мумифицирани живи.
	— Не! — изкрещях без изобщо да се усетя.
	Ахмед не ми обърна внимание.
	— Ето тази съм я правил аз — каза той и посочи мумия, която стоеше права до ръба на басейна с катран.
	— Ооо, ужас! — извика Сари с треперещ глас.
	Гледах с надежда отвора на тунела зад Ахмед. Но все още нямаше никакъв знак от чичо Бен.
	— Днес отново ще имам работа — обяви Ахмед. — Ще има нови мумии. Нови трофеи за Кала.
	— Не може да ни сториш това! — изкрещя Сари.
	Хванах я за ръка.
	За мой ужас вече всичко ми стана ясно. Разбрах защо някои мумии бяха в такова добро състояние.
	Бяха нови.
	Всичките уреди, катранът, лененото платно… бяха използвани от потомците на Кала, потомци като Ахмед. От древни времена всеки, който е влязъл в залата — залата, в която сега бяхме ние — е бил мумифициран.
	Жив.
	И сега ние със Сари също щяхме да се превърнем в мумии.
	— Ахмед, не можеш! — извика Сари. Пусна ме и стисна юмруци.
	— Това е волята на Кала — отвърна глухо той. Очите му блестяха на светлината на факела.
	Видях дълга кама в свободната му ръка. Острието й блесна на светлината на факела.
	Със Сари отстъпихме назад, когато Ахмед тръгна към нас с бързи и решителни крачки.


>	17

	Ахмед приближаваше, а ние отстъпвахме към центъра на залата.
	Бягай, помислих си аз.
	Можем да му избягаме.
	Очите ми трескаво затърсиха откъде да се измъкнем.
	Но нямаше изход.
	Тунелът в ъгъла беше единственият отвор. За да стигнем до него обаче, трябваше да минем покрай Ахмед.
	Видях, че Сари трескаво натиска сигналното устройство на кръста си. Погледна ме с изопнато от страх лице.
	— Иииййй! — извиках аз, когато изведнъж се бутнах в някого.
	Завъртях се и се оказах лице в лице с бинтованата глава на мумия.
	Отдръпнах се от нея, като изпъшках силно.
	— Да хукнем към тунела — прошепнах на Сари със свито и сухо гърло, така че аз самият едвам се чух. — Не може да хване и двама ни.
	Сари ме погледна объркана. Не знам дали въобще ме чу.
	— Няма измъкване — каза меко Ахмед, сякаш четеше мислите ми. — Няма измъкване от проклятието на Кала.
	— Той… той ще ни убие! — изкрещя Сари.
	— Вие поругахте свещената й зала — каза Ахмед и вдигна високо факела. Камата му беше на кръста.
	Приближи се още.
	— Видях вчера, че влизате в свещения саркофаг. Видях ви да играете в свещената обител на Кала. Тогава разбрах, че трябва да изпълня свещените си задължения. Аз…
	Със Сари извикахме едновременно, защото нещо падна от тавана на залата.
	Тримата погледнахме нагоре и видяхме от дупката, през която бях паднал, да се спуска въжена стълба. Тя се люшна напред-назад и стигна почти до пода.
	— Там ли сте? Идвам долу! — извика ни чичо Бен.
	— Чичо Бен… не! — изкрещях аз.
	Но той вече слизаше по стълбата. Движеше се бързо, а стълбата се укроти под теглото му.
	Когато стигна до средата, той спря и погледна към залата.
	— Какво е това…? — извика той, обхождайки с очи невероятната гледка.
	И тогава видя Ахмед.
	— Ахмед, какво правиш тук? — извика изненадан чичо Бен и скочи на земята направо от третото стъпало.
	— Просто изпълнявам волята на Кала — каза Ахмед с безизразно лице и присвити в очакване очи.
	— Кала? Жрицата? — сбръчка лице объркан чичо Бен.
	— Той ще ни убие! — извика Сари, втурна се към баща си и го прегърна през кръста. — Татко… той ще ни убие! А после ще ни превърне в мумии!
	Чичо Бен хвана Сари и погледна Ахмед през рамото й. Погледът му излъчваше обвинение.
	— Вярно ли е това?
	— Залата е поругана. Аз трябва, докторе, да изпълня проклятието.
	Чичо Бен сложи ръце върху треперещите рамене на Сари и нежно я отмести настрана. После тръгна бавно и уверено към Ахмед.
	— Ахмед, да излезем и да обсъдим това — каза той, като вдигна дясната си ръка, сякаш така предлагаше приятелство.
	Ахмед отстъпи крачка назад и вдигна заплашително факела.
	— Волята на жрицата не бива да се пренебрегва.
	— Ахмед, ти си учен, както и аз — каза чичо Бен.
	Не можех да повярвам колко спокойно звучеше. Чудех се дали се преструва.
	Положението беше напрегнато. Бяхме в ужасна опасност.
	Но вече бях малко по-спокоен — чичо беше тук и знаех, че може да се справи с Ахмед и да ни измъкне… живи.
	Погледнах по-уверено Сари, която, прехапала долната си устна, гледаше много съсредоточено как баща й се приближава до Ахмед.
	— Ахмед, свали факела — подкани чичо Бен с протегната ръка. — Камата също, моля те. Да обсъдим това като учен с учен.
	— Какво да обсъждаме? — запита глухо Ахмед, вперил изучаващ поглед в чичо Бен. — Волята на Кала трябва да бъде изпълнена, така както е било през всичките тези четири хиляди години. Това не подлежи на обсъждане.
	— Като учен с учен — повтори чичо Бен, отвръщайки на погледа на Ахмед така, сякаш го предизвиква. — Проклятието е древно. Кала е била почитана много векове. Може би е време да бъде оставена на мира. Свали оръжието си, Ахмед! Да обсъдим това като учен с учен.
	Всичко ще е наред, помислих си аз и облекчен въздъхнах силно. Всичко ще е наред. Ще се измъкнем оттук.
	Но тогава Ахмед се премести с изненадваща бързина.
	Без предупреждение, без нито дума той пъхна камата отзад, хвана факела с две ръце и замахна с все сила към главата на чичо Бен.
	Факелът издаде шумно „бам“, когато докосна лицето на чичо Бен.
	Оранжевите пламъци танцуваха в мрака.
	Спирала от ярки цветове.
	После сенки.
	Чичо Бен изстена. Очите му се ококориха от изненада.
	От болка.
	Факелът не го подпали, но ударът го порази.
	Той се свлече на колене. Затвори очи и се отпусна на пода.
	Ахмед вдигна факела, очите му блестяха от вълнение, блестяха победоносно.
	А аз знаех, че сме обречени.


>	18

	— Татко!
	Сари се втурна към баща си и клекна до него.
	Но Ахмед бързо се премести. Стиснал камата с една ръка, замахна с факела, за да принуди Сари да отстъпи назад.
	По лицето на чичо Бен се спусна тънка струя кръв, която блестеше на светлината на огъня. Той изстена, но не помръдна.
	Погледнах за миг към мумиите, разхвърляни из залата. Беше трудно да се повярва, че скоро ще станем едни от тях.
	Помислих си дали да не скоча върху Ахмед и да се опитам да го съборя. Представих си как грабвам факела, замахвам с него към Ахмед и го принуждавам да застане до стената. Принуждавам го да ни остави да избягаме.
	Но острието на камата проблесна, сякаш да ме предупреди да стоя далече.
	Аз съм само дете, помислих си.
	Беше лудост да си мисля, че мога да се преборя с мъж, който държи нож и факел.
	Лудост.
	Цялата случка беше лудост. И ужас.
	Изведнъж ми прилоша. Коремът ми се сви и ми се догади.
	— Пусни ни… сега! — изкрещя Сари на Ахмед.
	За моя изненада, неговата реакция бе да замахне с факела и да го хвърли през залата.
	Факелът глухо тупна в средата на басейна с катран. В този миг повърхността на катрана избухна в пламъци. Пламъците се разпростряха, подскачайки към тавана на залата. Накрая гореше целият басейн.
	Гледах в почуда как катранът се надига и бълбука под оранжево-червената пелена на огъня.
	— Ще почакаме да заври — спокойно каза Ахмед.
	Сенките от пламъците трептяха по лицето и дрехите му. Залата се изпълни с гъст дим. Със Сари се закашляхме.
	Ахмед се наведе и пъхна ръцете си под раменете на чичо Бен. Започна да го влачи по пода.
	— Остави го! — изкрещя Сари и се затича като обезумяла към Ахмед.
	Видях, че ще се опита да се бие с него.
	Хванах я за раменете и я задържах.
	Не бяхме от категорията на Ахмед. Той вече събори чичо Бен в безсъзнание. Не можеше да предвидим какво ще направи с нас.
	Загледах се в него, без да пускам Сари. Какво ли смяташе да направи сега?
	Не мина много време и видяхме.
	С изненадваща сила той довлече чичо Бен до единия от отворените саркофази. Повдигна го и го пъхна вътре. Въобще без да се задъха плъзна капака върху чичо ми, който продължаваше да е в безсъзнание.
	После се обърна към нас.
	— Вие двамата… ето в онзи! — Той посочи огромен саркофаг върху висок пиедестал до този на чичо Бен. Беше висок почти колкото мен и дълъг най-малко три метра. Сигурно е направен да побере мумия с всичките й вещи.
	— Пусни ни! — настоя Сари. — Пусни ни оттук. Няма да кажем на никого какво стана тук. Наистина!
	— Моля ви, влезте в саркофага — настоя търпеливо Ахмед. — Трябва да изчакаме катрана да стане готов.
	— Няма да влезем там — казах аз.
	Целият треперех. Усещах кръвта ми да пулсира в слепоочията. Дори не осъзнавах какво говоря. Бях толкова уплашен, че дори не се чувах.
	Погледнах към Сари. Тя стоеше предизвикателно със скръстени ръце на гърдите. Въпреки смелата й поза, забелязах, че брадичката й трепери и очите й се бяха насълзили.
	— В саркофага! — повтори Ахмед. — За да изчакате съдбата си. Кала няма да се бави. Древното проклятие ще бъде изпълнено в нейна памет.
	— Не! — извиках ядосано аз.
	Застанах на пръсти и надникнах в огромния саркофаг. Вътре миришеше на кисело. Едва не повърнах.
	Саркофагът беше направен от дърво. Беше изкорубен и на петна. Отвътре се белеше. Въпреки бледата светлина, бях сигурен, че видях вътре десетки пълзящи гадинки.
	— Веднага влизайте в саркофага! — настоя Ахмед.


>	19

	Сари се покатери по едната стена и влезе в древния саркофаг. Тя винаги иска да е първа във всичко. Но този път аз лично нямах нищо против.
	Докоснах гнилото дърво на саркофага и се поколебах. Погледнах съседния саркофаг, в който беше чичо Бен. Беше направен от камък и тежкият му каменен капак беше плътно затворен.
	Дали чичо Бен има достатъчно въздух, зачудих се аз, скован от страх. Дали може да диша? А и какво значение има, помислих си тъжно. И тримата щяхме скоро да умрем. И тримата щяхме да станем на мумии, завинаги затворени в тази тайна зала.
	— Влизай… веднага! — заповяда Ахмед с изгарящ поглед, впит в моите очи.
	— Аз… аз съм само дете! — извиках аз. Не знам откъде се взеха думите. Бях толкова изплашен, че не знаех какво говоря.
	По лицето на Ахмед се разля неприятна усмивка.
	— Много от фараоните са били на твоята възраст при смъртта си — каза той.
	Исках да го накарам да продължи да говори. Беше ми хрумнала отчаяната идея, че ако поддържам разговора, ще успея да измъкна и трима ни от тази бъркотия.
	Но не можех да се сетя какво да кажа. Мозъкът ми беше блокирал.
	— Влизай! — заповяда Ахмед и заплашително тръгна към мен.
	Напълно сразен, плъзнах единия си крак през стената на гнилия саркофаг, повдигнах се и се стоварих до Сари.
	Тя беше свела глава. Очите й бяха стиснати. Мисля, че се молеше. Не ме погледна, дори когато докоснах рамото й.
	Капакът на ковчега започна да се плъзга над нас. Последното нещо, което зърнах, бяха червените пламъци, издигащи се над басейна с катрана. После капакът ни затвори в непрогледен мрак.
	— Гейб… — прошепна Сари малко след като капакът беше затворен. — Страх ме е.
	Не знам защо, но признанието й предизвика кикот у мен. В думите й прозвуча такава почуда, сякаш за нея страхът е напълно ново чувство.
	— А аз съм прекалено уплашен, за да ме е страх — прошепнах й аз.
	Тя хвана ръката ми и я стисна. Ръката й беше по-студена и по-влажна от моята.
	— Той е луд — прошепна тя.
	— Аха. Знам — отвърнах, като продължих да държа ръката й.
	— Мисля, че тук има буболечки — каза тя и потръпна. — Усещам ги да пълзят по мен.
	— И аз. — Усетих, че скърцам със зъби. Винаги правя така, когато съм нервен. А сега бях много по-нервен, отколкото си мислех, че е по силите на човек.
	— Горкият татко — каза Сари.
	Въздухът в саркофага започна да се загрява и спарява. Опитвах се да не обръщам внимание на отвратителната кисела миризма, но тя се беше просмукала в ноздрите ми и дори усещах вкуса й. Задържах дъха си, за да спра гаденето.
	— Ще се задушим тук — казах тъжно.
	— Ще ни убие, преди да сме се задушили — проплака Сари. — Оу! — Чух, че плясва голяма буболечка на ръката си.
	— Може да се случи нещо — казах аз. Не беше оригинално. Но не можех да измисля какво друго да кажа. Не можех да мисля. Точка.
	— Не мога да спра да мисля как той ще изтегли мозъка през носа ми — проплака отново Сари. — Защо ти трябваше да ми разказваш това, Гейб?
	Изчаках, преди да отговоря. После единственото, което можех да кажа беше — „Извинявай“. Започнах да си представям същото и ме заля нова вълна гадене.
	— Не може просто да седим тук — казах аз. — Трябва да избягаме. — Опитах се да пренебрегна плътната кисела миризма.
	— Но как?
	— Да се опитаме да избутаме капака — предложих аз. — Вероятно можем да го избутаме заедно…
	Преброих шепнешком до три, изпънахме ръце под капака на саркофага и натиснахме с все сила.
	Не. Капакът не помръдна.
	— Може да го е заключил или да е сложил нещо тежко отгоре — предположи Сари с въздишка на отчаяние.
	— Може би — отвърнах аз, чувствайки се също толкова отчаян.
	Седяхме известно време, без да говорим. Чувах дишането на Сари. Дишането й сякаш беше съпроводено с хълцане. Усетих, че пулсът ми е учестен. Усетих, че слепоочията ми пулсират.
	Представих си дългата кука, която Ахмед ще използва, за да извади мозъка от главите ни. Опитах се да отблъсна тази мисъл, но тя не искаше да се махне.
	Спомних си, че преди две години се бях направил на мумия за Хелоуин и че костюмът ми се разпадна пред приятелите ми. Тогава изобщо не съм подозирал, че скоро ще имам костюм на мумия, който никога няма да се разпадне.
	Времето течеше. Не знам колко мина.
	Усетих, че седя с кръстосани крака и те започват да изтръпват. Размърдах се и ги протегнах. Саркофагът беше толкова голям, че със Сари спокойно можехме да се излегнем.
	Бяхме обаче твърде напрегнати и ужасени, за да лягаме.
	И изведнъж… Бях първият, който чу дращене. Сякаш нещо се опитваше да се покатери вътре в саркофага.
	Първо си помислих, че е Сари. Но тя ме хвана с ледената си ръка и разбрах, че не се помръднала от мястото си пред мен.
	Заслушахме се съсредоточено.
	Нещо близо до нас, нещо съвсем до нас се удари в стената на саркофага.
	Мумия?
	Дали в саркофага имаше мумия?
	Движеща се?
	Чух глуха въздишка.
	Сари ме стисна за ръката толкова силно, че ме заболя и нададох остър вик.
	Още един звук. По-близо.
	— Гейб… — прошепна Сари с тънък и писклив гласец. — Гейб… тук с нас има нещо.


>	20

	Не е мумия, казах си наум.
	Не може да бъде.
	Буболечка е. Много голяма буболечка. Движи се вътре в саркофага.
	Не е мумия. Не е мумия.
	Думите се блъскаха в главата ми. Нямаше нужда дълго да мисля за нещото. Каквото и да беше, то приближаваше.
	— Ей! — прошепна един глас.
	Със Сари изкрещяхме.
	— Къде сте, деца? Веднага познахме гласа.
	— Чичо Бен! — извиках аз, преглъщайки тежко с разтуптяно сърце.
	— Татко! — Сари се метна върху мен, за да стигне до баща си.
	— Но… как? — запитах на пресекулки. — Как успя да излезеш оттам?
	— Лесно — отвърна той и ме стисна уверено за рамото.
	— Татко… не мога да повярвам! — изплака Сари.
	Нищо не виждах в мрака на саркофага, но мисля, че тя плачеше.
	— Добре съм. Добре съм — повтаряше той, като се опитваше да я успокои.
	— Как се прехвърли от онзи саркофаг в този? — попитах аз, напълно объркан и смаян.
	— Има отвор за измъкване — обясни чичо Бен. — Малък отвор с вратичка. На много от саркофазите египтяните са правели тайни вратички и отвори за измъкване. За да може душата на мъртвия да напусне.
	— Леле! — казах аз. Нямах думи.
	— Ахмед е толкова залисан в приготовленията за древното заклинание, че съвсем забрави за тази малка подробност — каза чичо Бен. Отново усетих ръката му на рамото ми. — Хайде, последвайте ме.
	— Но той е отвън… — започнах аз.
	— Не — бързо отвърна чичо Бен. — Излязъл е някъде. Когато се измъкнах от моя саркофаг го потърсих. Никъде не го видях. Може да е отишъл някъде, докато катранът се нагрее достатъчно. Или може да е решил просто да ни остави да се задушим в саркофазите.
	Усетих, че по крака ми пропълзя буболечка. Пернах я и се опитах да я извадя от крачола на дънките си.
	— Излизаме — каза чичо Бен.
	Чух го, че изпъшка, когато се завъртя в огромния саркофаг. После го чух да пълзи към дъното му.
	Видях малък правоъгълник светлина, когато той отвори тайната врата в дъното на саркофага. Беше толкова малък отвор за измъкване, колкото да се промушим през него.
	Последвах чичо Бен и Сари, като се долепих до дъното. Изпълзях през малкия отвор и слязох на пода на залата на четири крака.
	Трябваше ми известно време, за да свикнат очите ми с ярката светлина.
	Червените пламъци продължаваха да танцуват в басейна с катран и хвърляха призрачни сини сенки върху стените на залата. Мумиите си стояха както преди — замръзнали из цялата зала, а сенките трептяха върху телата им.
	Когато вече бях в състояние да фокусирам, видях, че чичо Бен има голяма тъмна драскотина отстрани на главата си. По бузата му беше засъхнала широка ивица кръв.
	— Да се махаме оттук, преди Ахмед да се е върнал — прошепна той, застанал между нас и прегърнал ни през раменете.
	Сари изглеждаше бледа. Трепереше. Долната й устна кървеше от силното дъвкане досега.
	Чичо Бен тръгна към въжената стълба в центъра на залата, но после спря.
	— Ще отнеме доста време — каза той на глас. — Хайде. Към тунела. Бързо.
	Тримата се затичахме към тунела в ъгъла. Погледнах в краката си и видях, че тъпата ми маратонка отново се е развързала. Но за нищо на света нямаше да спра точно сега!
	Още малко и се махаме оттук!
	Само преди секунди бях напълно отчаян. Сега обаче бяхме излезли от саркофага и тичахме към свободата.
	Почти бяхме стигнали тунела, бяхме само на няколко метра от входа му, когато проходът изведнъж се изпълни с оранжева светлина.
	После от тунела изскочи Ахмед. Държеше нов факел, чиято светлина огря изненаданото изражение на лицето му.
	— Не! — едновременно извикахме със Сари.
	И тримата замръзнахме на място пред Ахмед.
	— Не можете да избягате! — глухо каза той и бързо се съвзе. Изненаданото му изражение се превърна в ярост. — Няма да избягате!
	Той замахна с факела към чичо Бен, който залитна назад, за да избегне съскащите пламъци. Падна на лакти и извика от болка.
	Викът му предизвика мрачна усмивка върху устните на Ахмед.
	— Вие разгневихте Кала — обяви той, като вдигна факела по-високо и се пресегна за камата, втъкната на кръста му. — Няма да се присъедините към другите нарушители в тази зала.
	Брей! Въздъхнах с облекчение.
	Ахмед явно е променил намерението си. Все пак няма да ни превърне в мумии.
	— Тримата ще умрете в басейна с катран — обяви той.
	Със Сари се спогледахме ужасени. Чичо Бен се изправи на крака и ни прегърна.
	— Ахмед, не може ли да поговорим спокойно и разумно като учени? — попита той.
	— Към басейна! Веднага! — заповяда Ахмед, замахвайки гневно с факела към нас.
	— Ахмед… моля те! — проплака чичо Бен с толкова изплашен тон, какъвто досега не бях чувал от него.
	Ахмед не обърна внимание на отчаяната молба на чичо Бен. Размахвайки факела зад нас, той ни принуди да тръгнем към ръба на басейна.
	Катранът бълбукаше вече силно, като издаваше отвратителни звуци, подобно на мляскане и пукане. Пламъците отгоре бяха ниски и червени.
	Опитах да се дръпна. Миришеше толкова гадно. А въздухът беше толкова горещ, че опари лицето ми.
	— Ще скачате един по един — каза Ахмед.
	Стоеше на няколко крачки зад нас, а ние гледахме бълбукащия катран.
	— Ако не скочите, ще се принудя да ви бутна.
	— Ахмед… — започна чичо Бен.
	Но Ахмед докосна гърба му с факела.
	— На мен ми се падна честта да изпълня волята на Кала — каза тържествено Ахмед.
	Катранените пари бяха толкова мощни, че си помислих, че ще припадна. Басейнът се люшна пред мен. Зави ми се свят.
	Пъхнах ръце в джобовете на панталона си, за да се съвзема. И ръката ми напипа нещо, за което бях забравил.
	Призователя!
	Ръката на мумията, която носех навсякъде е мен!
	Не знам защо — въобще не мислех трезво — но извадих скъпоценния ми талисман.
	Бързо се завъртях. И вдигнах високо Призователя.
	Не мога да обясня какво точно ставаше в главата ми. Бях толкова ужасен, така обезумял от страх, че едновременно мислех за хиляди неща.
	Може би смятах, че ръката ще разсее Ахмед.
	Или ще го заинтересува.
	Или ще го обърка.
	Или ще го уплаши.
	Може би просто се борех за време.
	Или може би несъзнателно си спомних легендата за ръката, която ми разказа детето от гаражната разпродажба.
	Легендата защо ръката се казва Призователя.
	Как е била използвана да се викат душите на умрелите.
	А може би не мислех за нищо.
	Но завъртях и, държейки я за слабичката китка, вдигнах високо ръката на мумията.
	И зачаках.
	Ахмед я погледна.
	Но нищо не се случи.


>	21

	Стоях изправен като Статуята на свободата с малката ръка високо над главата ми.
	Сякаш останах така с часове.
	Сари и чичо Бен се загледаха в ръката.
	Ахмед смъкна факела няколко сантиметра и присви очи към ръката на мумията. После очите му се разшириха и той зяпна от изненада.
	Извика. Не разбрах какво каза. Думите бяха на език, какъвто не бях чувал. Може би древноегипетски.
	Той направи крачка назад. Изненадата отстъпи място на страха.
	— Ръката на жрицата! — извика той.
	Поне си мисля, че това каза, защото изведнъж вниманието ми се насочи към това, което ставаше зад гърба му.
	Сари нададе глух вик.
	И тримата гледахме над рамото на Ахмед и не вярвахме на очите си.
	Мумията, изправена на стената, тръгна напред.
	Друга мумия, която лежеше по гръб, бавно се изправи, като проскърца, докато ставаше.
	— Не може да бъде! — извиках аз, все още стиснал високо ръката на мумията.
	Сари и чичо Бен зяпаха с широко отворени очи как обширната зала се изпълва с живот. Как мумиите скрибуцат, пъшкат и оживяват.
	Въздухът се изпълни с гнила миризма и древен прах.
	На бледата светлина видях как една след друга мумиите се изправяха. Протягаха бинтованите си ръце над главите без лица. Бавно. Болезнено.
	Залитайки, движейки се вдървено, мумиите крачеха напред.
	Гледах, замръзнал от почуда, докато излизаха от саркофазите, ставаха от пода, навеждаха се напред, правеха първите си бавни, тежи стъпки. Мускулите им стенеха, а от сухите им мъртви тела се вдигаше прах.
	Те са мъртви, помислих си аз.
	Всички. Мъртви. Мъртви от много години.
	Но сега стават, излизат от древните си саркофази и се носят към нас на тежките си мъртви крака.
	Бинтованите им стъпала стържеха по пода на залата. Мумиите сякаш се насочваха към едно място.
	Пшшт. Пшшт. Пшшт.
	Сух, стържещ звук, който знам, че никога няма да забравя.
	Пшшт. Пшшт.
	Армията без лица приближаваше. Клатушкаше се към нас с протегнати бинтовани ръце, със скърцане и пъшкане. Стенейки глухо от древна болка.
	Ахмед долови почудата на лицата ни и се завъртя.
	Отново извика на странния език, когато видя мумиите да напредват към нас, стържейки глухо, но последователно по пода на залата.
	И тогава Ахмед с бесен вик замахна към мумията, която вървеше най-отпред. Гърдите й лумнаха в пламъци, които веднага обхванаха ръцете и краката.
	Но мумията продължи да се движи напред, нито забави крачка, нито реагира по някакъв начин на пламъците, които бързо я обхванаха.
	Зяпнал от ужас и бъбрейки безкрайна поредица от думи на тайнствения език, Ахмед се опита да избяга.
	Но беше твърде късно.
	Горящата мумия връхлетя върху него. Древната фигура хвана Ахмед за гърлото и го вдигна над горящите си рамене.
	Ахмед нададе пронизителен писък от ужас. Другите мумии продължиха да се клатушкат напред. Пъшкайки и виейки през пожълтелите си превръзки, те се приближиха, за да помогнат на горящата мумия.
	Вдигнаха Ахмед високо над главите си.
	После го надвесиха над горящия катран в басейна.
	Ахмед нададе пронизителен писък и започна да се извива и да рита, докато те го държаха над врящия, клокочещ и пушещ катран.
	Затворих очи. Жегата и изпаренията на катрана ме бяха обгърнали. Чувствах се сякаш съм погълнат, напълно потопен в пушещ мрак.
	Когато отворих очи, видях Ахмед да бяга към тунела, залитайки вдървено и викайки от ужас. Мумиите останаха край басейна радостни от победата си.
	Усетих, че все още държа ръката на мумията над главата си. Бавно я свалих и погледнах Сари и чичо Бен. Стояха до мен, на лицата им беше изписано объркване. И облекчение.
	— Мумиите… — успях да промълвя.
	— Вижте… — каза Сари и посочи.
	Погледнах натам, където беше насочен погледът й. Мумиите се бяха върнали по местата си. Някои се бяха облегнали, други стояха под странен ъгъл, а трети лежаха.
	Стояха точно така, както когато влязох в залата за първи път.
	— Ха! — Очите ми бързо обиколиха цялото помещение.
	Бяха ли се премествали изобщо? Бяха ли ставали, бяха ли се изправяли и пристъпвали към нас? Или всичко беше плод на въображението ни?
	Не.
	Не може да сме си го въобразили.
	Ахмед го нямаше. Бяхме спасени.
	— Добре сме — каза доволно чичо Бен и ни прегърна. — Добре сме. Добре сме.
	— Вече може да си ходим! — извика радостно Сари, прегръщайки баща си. После се обърна към мен. — Ти спаси живота ни — каза тя. Беше й трудно да произнесе тези думи. Но все пак го направи.
	После чичо Бен премести поглед върху мен и ръката на мумията, която все още стисках здраво пред себе си.
	— Благодаря за подадената ръка за помощ — каза чичо Бен.


	В Кайро си направихме голяма вечеря. Странно е, че въобще ядохме, защото всички говорехме едновременно, бъбрехме въодушевено, възстановявахме приключението си, като се опитвахме да разберем смисъла на всичко това.
	Въртях Призователя върху масата.
	Чичо Бен ми се усмихна.
	— Нямах идея колко особена е тази ръка на мумия!
	Взе я и я заразглежда отблизо.
	— По-добре не си играй с нея — каза той сериозно. — Трябва да се отнасяме към нея с внимание — добави той и поклати глава. — Що за велик учен съм и аз! — възкликна после сконфузено. — Когато я видях, си помислих, че е играчка, някакво копие. Но май тази ръка е най-голямото ми откритие!
	— Тя ми е талисман — казах аз и внимателно я завъртях в ръце, след като си я взех от него.
	— Приятно ми е да те слушам! — каза Сари.
	Най-хубавото нещо, което някога ми е казвала.
	Изненадах се колко бързо заспах. Мислех си, че ще остана буден часове наред и ще премислям всичко случило се. Но май преживяното ме беше изтощило.
	На следващата сутрин със Сари и чичо Бен закусихме добре в стаята си. Аз си поръчах бъркани яйца и купичка със зърнена закуска. Докато закусвах, все си играех с ръката на мумията.
	И тримата се чувствахме добре и щастливи, че страшното ни приключение беше зад гърба ни. Шегувахме се и много се смяхме.
	След като изядох зърнената закуска, вдигнах ръката на мумията високо.
	— О, Призователю — изрекох аз с дълбок глас, — призовавам древните духове да се съживят. Съживете се отново!
	— Престани, Гейб! — смъмри ме Сари.
	Посегна към талисмана ми, но аз се извъртях.
	— Никак не е смешно — каза тя. — Не бива да се майтапиш с това.
	— Шубе ли те е? — запитах я ухилен. Виждах ясно, че е наистина изплашена, а това ми достави истинска радост.
	Вдигнах ръката по-високо, но далече от Сари.
	— Призовавам вас, древни духове на мъртвите — изрекох аз. — Елате при мен сега!
	И тогава се чу силно почукване на вратата.
	И тримата ахнахме.
	Чичо Бен бутна чашата си със сок. Тя се разлюля и се разля върху масата.
	Замръзнах с ръката във въздуха.
	Още едно силно почукване.
	Чухме драскане по вратата. Звук от древни, бинтовани пръсти, които се опитват да натиснат дръжката.
	Със Сари се спогледахме ужасени.
	Бавно свалих ръката, докато вратата се отваряше.
	Две тъмни фигури пристъпиха в стаята.
	— Мама и татко! — извиках аз.
	Със сигурност се изненадаха колко се радвам да ги видя.
