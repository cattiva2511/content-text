D>
	На племенницата ми Александра Самър, която, като достойна дъщеря на сестра ми, един ден със сигурност ще пожелае да спаси всички слонове!
D$

>	1.

	Мартина видя за първи път автомобила една сутрин, докато закусваше с Тендай на високо възвишение в резервата „Савубона“*. Тогава не му обърна внимание, защото Тендай — зулусът, надзирател в резервата, й разказваше някакви смешки. Освен това изцяло беше погълната от вкусните ролца от бекон и пържен банан. А и колата — черен седан с тъмни стъкла, обърна и се върна обратно, преди да стигне до къщата, и Мартина реши, че някой просто е объркал пътя.
	[* Савубона — на езика зулу означава „здравей“. — Б.пр.]
	Но на следващия ден колата се появи отново. Този път нямаше как да не й обърне внимание, защото седанът спря пред клиниката, където тя тъкмо щеше да храни болните животни. Задната врата на колата се отвори и висок, плешив мъж уверено слезе от нея. Носеше скъп тъмносин костюм и часовник, който изглеждаше като ръчно изработен от цяло кюлче злато. Мъжът се огледа с властно изражение.
	— Мога ли да ви помогна с нещо? — Мартина се постара да скрие раздразнението си от това, че голямата кола стресна болните животни. Сигурна беше, че шофьорът няма да връхлети така в болница, където се лекуват хора. Мнозина изобщо не разбират, че животните също заслужават уважение.
	— О, мисля, че видях каквото ми трябва — отвърна мъжът, но не мръдна от мястото си. По устните му играеше доволна усмивка. После бръкна в джоба си, извади запалка и дебела пура и запуши така спокойно, сякаш разполагаше с цялото време на света.
	— В неделя не се организира сафари — осведоми го Мартина.
	— Не идвам на сафари, а да се видя с Гуин Томас. А ти сигурно си…
	Мартина сподави въздишката си. Чакаха я три изгладнели каракала* и една антилопа, на която трябва да превърже раната. Хич не й беше до празни приказки. Освен това баба й тази сутрин отново изнесе редовната си лекция как не бива да разговаря с непознати.
	[* Каракали — хищници от семейство котки, подобни на рис. Принадлежат към групата на малките котки. — Б.ред.]
	— Казвам се Мартина Алън — отвърна тя неохотно. — Ако искате да видите баба ми, тя е в къщата.
	— Алън? — повтори той. — Откога живееш тук, малка Мартина? Не ми звучиш като африканка. Откъде си?
	Мартина започна да се отчайва. Искаше й се отнякъде да се появи Тендай или Бен и да я спаси. Но Тендай бе на пазар в Сторм Кросинг, а Бен отиде в Кейптаун да изпрати родителите си, които заминаваха на пътуване из Средиземноморието.
	Мартина не можеше да отговори на плешивеца, че не е негова работа как се казва и откъде е, защото, ако се окаже някой важен клиент, баба й после ще й трие сол на главата.
	— Живея в „Савубона“ от почти една година — отговори тя.
	Понечи да добави „от миналата Нова година, когато мама и татко загинаха в пожар в дома ни в Хампшир, Англия“, но не го направи. Нямаше навик да споделя лични неща с непознати. Вместо това попита:
	— Баба очаква ли ви? Да ви заведа ли?
	— Една година е доста време. — Мъжът не обърна внимание на въпросите й. — Достатъчно дълго, за да се привържеш към това място.
	После добави нещо, от което тръпки побиха Мартина.
	— Жалко!
	Само една дума, но я каза така, че на Мартина й се прииска да се втурне в къщата ида се скрие — толкова се изплаши от непознатия! Преди да успее да отговори, мъжът продължи:
	— Добре тогава, май е време да си поговоря с баба ти. Не се притеснявай, знам пътя.
	Мъжът се качи в седана и колата бавно потегли.
	Във въздуха остана да се носи лепкавата миризма на пура и думата, която увисна тежко: „Жалко!“.


>	2.

	Мартина се зачуди дали да не изтича по прекия път до къщата и да предупреди баба си за идването на противния мъж, но се сети, че дори не го попита как се казва, а Гуин Томас често се дразнеше от „предчувствията“ й. Пък и какви аргументи има за подозренията си? Един добре облечен мъж с хубава кола, който не е направил нищо лошо, освен дето я попита коя е и откъде е. Мартина реши да не се поддава на страховете си.
	Каракалите вече гризяха пръчките на клетката от глад и щом Мартина влезе при тях, те се снишиха, готови да се нахвърлят върху храната. Бяха безпомощни котета с дълги ушички с пискюлчета на върха, когато дойдоха в „Савубона“. Бяха толкова малки и немощни, че първите седмици спяха в леглото на Мартина. Сега вече бяха силни като млади планински лъвове. Щом Мартина подхвърли парчетата месо във въздуха, каракалите се изстреляха с отскок на два-три метра височина. Захапаха месото и погълнаха парчетата почти цели, без да спират да ръмжат. Скоро ще са готови да се върнат сред дивата природа, помисли Мартина. Тя отсега знаеше, че много ще й липсват.
	Мартина гушна Ферис, бебето маймунка, което веднага се вкопчи в рамото й, и се зае с останалите животни. Даде им храна и вода и превърза раната на Дик-дик — нежната, миниатюрна антилопа с къси, заострени рогца. Крехкото мъниче гледаше доверчиво Мартина с големите си очи, докато момичето налагаше раната й със специалната отвара на Грейс, лелята на Тендай. Грейс беше сангома — лечителка, и единственият човек, който знаеше истината за дарбата на Мартина да лекува животни. Между тях двете имаше специална връзка и сега, през лятната ваканция*, Мартина щеше да вижда Грейс по-често.
	[* Лятна ваканция — Южна Африка е в Южното полукълбо и лятото е през ноември, декември и януари. — Б.пр.]
	Момичето върна маймунката в клетката въпреки протестите й и тръгна по пътеката към резервата да каже „добро утро“ на Джеми — белия жираф. Входът на резервата беше близо до къщата и щом Мартина стигна до нея, на алеята видя черния автомобил. Беше спрял също като катафалка. Шофьорът пушеше, подпрян на предния капак. Той вдигна ръка за поздрав. Тя също му махна, но без особен ентусиазъм.
	Както всяка сутрин, Джеми я чакаше до портата на резервата. Силуетът му се очертаваше на синьото небе, а сребристобялата му козина с канелени петна блестеше на слънцето. Изминаха десет месеца, откакто го видя за първи път, но продължаваше да се вълнува всеки път, когато го зърнеше. Джеми я поздрави със своя тих, мелодичен звук и наведе глава. Мартина го почеса зад ушите и го целуна по кадифения нос, а жирафът блажено притвори очи с дълги, извити мигли.
	— Още три седмици ваканция, Джеми — рече тя, — представяш ли си? Три прекрасни седмици без домашни, без математика и история, без госпожица Фокнър, която ми се кара, че зяпам през прозореца… А най-хубавото е, че и Бен ще е тук. Ще бъде райско! Ще обикаляме „Савубона“, ще гребем в езерото, може дори да лагеруваме на палатка.
	Джеми потърка нежно муцуната си в рамото на Мартина. Тя се изкушаваше да го поязди, но знаеше, че Бен всеки момент ще се върне от Кейптаун, и искаше да разбере какво е станало. Щеше да му помогне да се настани в стаята за гости, където ще спи през ваканцията, докато родителите му пътуват. Майка му беше индийка, а баща му — африканец. Те искаха и той да отиде с тях, но Тендай обучаваше Бен за следотърсач и затова момчето ги помоли да го оставят в резервата през ваканцията.
	Мартина и Бен решиха да прекарат една спокойна ваканция, за разлика от предишната, която премина в опити да спасят леопард от жестоки ловци и обезумяла хайка иманяри в дивите планини на Зимбабве.
	Мартина тъкмо заключваше портата на резервата, когато двигателят на черния седан изръмжа. Автомобилът полетя по алеята и едва не събори една саксия. Мартина се изненада, че баба й, която обикновено изпращаше посетителите до колата, а после им махаше, докато изчезнат от погледа й, сега никаква не се виждаше. В сърцето на момичето се прокрадна тревога.
	Докато бързаше между манговите дръвчета към къщата, тя видя джипа на Тендай да влиза в двора. На предната седалка до надзирателя седеше Бен. Като видя Мартина, момчето се ухили, и белите му зъби блеснаха на лицето му с цвят на мед.
	— Хванах Тендай на стоп — обясни Бен, когато джипът спря. Метна раницата си на рамо и скочи от очукания автомобил. Носеше елек в цвят каки, широки камуфлажни панталони и туристически обувки.
	— Хората, които трябваше да ме върнат, нямаха желание да идват дотук, за да не ги изяде някой лъв.
	Мартина не можа да се засмее на шегата, притесняваше се, че в къщата е твърде тихо. В осем часа Гуин Томас обикновено беше в кухнята — пиеше чай и хапваше препечена филийка с конфитюр от касис, докато слушаше новините и прогнозата за времето по радиото. Освен това обеща да изпече кифлички за посрещането на Бен.
	— Къде е баба ти, малката? — попита Тендай. — Звънях й на стационарния и на мобилния телефон да я питам за една доставка, но не отговаря.
	Мартина го погледна.
	— Нещо не е наред, Тендай! Дойде един противен мъж и нещо се е случило! Знам го!
	— Какъв противен мъж? — попита Бен и пусна раницата на земята.
	Тендай се намръщи:
	— Да не говориш за онзи с черния седан? Едва не ни изхвърли от пътя.
	Тендай забърза към къщата. Мартина и Бен го последваха. Момичето се упрекваше, че не придружи мъжа до къщата. Ами ако нещо се е случило с баба й…
	Воин, черно-белият котарак на Гуин Томас, седеше на стълбите пред къщата с настръхнала козина и бясно махаше с опашка. Тендай го подмина и влезе в дневната.
	— Госпожо Томас? — извика той. — Госпожо Томас, добре ли сте?
	— Бабо! — викна Мартина.
	— Няма нужда да крещите — чу се тихият глас на Гуин Томас. — В кабинета съм.
	Мартина по навик почука на вратата. Баба й седеше приведена над бюрото, а лицето й беше бяло като листовете, които държеше в ръце. Гуин Томас вдигна глава и Мартина с изумление видя, че сините й очи са зачервени, сякаш е плакала.
	— Влезте, Мартина, Тендай! Ти също, Бен, и ти си част от нашето семейство.
	— Онзи мъж те разстрои, нали? Знаех си, че е гадняр, разбрах го още щом го зърнах!
	— Мартина, колко пъти да ти казвам да не съдиш за хората по вътрешното си чувство? — упрекна я Гуин Томас. Ръцете й стискаха здраво документите. — В случая обаче си права.
	Тя замълча и се загледа през прозореца, сякаш се опитваше да запечата в съзнанието си образите на антилопата и зебрата, които обикаляха около водоема.
	— Ще ми се да не се налага да го казвам, но…
	— Каквото и да е, госпожо Томас, сигурен съм, че ще се оправи — успокои я Тендай.
	Мартина не беше толкова убедена.
	— Бабо, плашиш ме! Какво е станало? Кой е този мъж?
	— Името му е Рубен Джеймс — отвърна най-сетне Гуин Томас. — Беше партньор на покойния ми съпруг. Спомням си, че съм го виждала и от пръв поглед не ми хареса, въпреки че с Хенри май се разбираха добре. Господин Джеймс живее в Намибия и според думите му едва наскоро разбрал, че Хенри е убит от бракониери преди повече от две години… И сега ми носи това.
	Тя подаде един от документите. По средата пишеше:
C>
#	Последна воля и завещание на Хенри Пол Томас
C$
	В горния десен ъгъл имаше восъчен печат с неравни краища, приличаше на кърваво петно… Мартина разпозна знака на адвокатска кантора „Кътър и Боу“ от Хемпшир, Англия.
	Тендай беше объркан.
	— Откъде се е сдобил с такъв личен документ? — зачуди се той.
	— И аз това попитах. Оказа се, че преди три години, когато „Савубона“ имаше финансови затруднения, Хенри е заел от господин Джеймс голяма сума пари. Явно тогава е променил и завещанието си. Ако парите не бъдат върнати до 12 декември, тоест днес, резерватът и всичко в него автоматично става собственост на Рубен Джеймс.
	— Божичко!… — изстена Тендай и се строполи на свободния стол.
	Мартина замръзна. Думите на баба й сякаш не можеха да стигнат до съзнанието й. Резерватът и всичко в него…
	Резерватът и всичко в него!
	— Това означава ли, че първоначалното завещание, според което вие ставате собственик на „Савубона“, ако господин Томас почине, вече е нищожно?
	— Да — кимна Гуин Томас, — защото е написано преди десет или повече години. Но и това не е най-лошото…
	Мартина ахна.
	— И друго ли има?
	— Страхувам се, че да. Връчиха ни съдебна заповед. Имаме тринайсет дни да напуснем „Савубона“, да освободим персонала и да се сбогуваме с животните. След тринайсет дни „Савубона“ няма да е наша.


>	3.

	Мартина избягваше да мисли за нощта на единадесетия си рожден ден, когато загинаха родителите й. Беше си забранила да се връща към спомена за облаците дим, сред които се събуди, за пламтящата врата, зад която останаха майка й и баща й, за стаята си, превърнала се в огнена пещ, за пижамата, която се топеше на гърба й, за спускането по въжето от чаршафи от втория етаж и тупването в снега на двора…
	Но споменът, който караше сърцето й да замира, беше друг. Когато заобиколи тичешком къщата, струпаните в предния двор хора ахнаха от изненада, че се е измъкнала жива от пламъците. Съседите им, господин и госпожа Морисън, я прегърнаха мълчаливо. Мартина ясно си спомняше мига, в който осъзна, че никога повече няма да види майка си и баща си, с които само няколко часа преди това се бяха смели и похапвали палачинки с шоколад по случай рождения й ден. Никога!
	В този миг Мартина изгуби всичко, което обичаше. В този миг животът й приключи.
	Сега се повтаряше същото.

	* * *

	В девет часа на следващата сутрин в „Савубона“ пристигнаха булдозери. Дойдоха като върволица от жълти гъсеници, готови да опустошат всичко. Спряха точно пред клиниката за животни. Ревът и хъркането на двигателите им хвърлиха болните животни в много по-силен ужас, отколкото автомобилът на Рубен Джеймс.
	Гуин Томас излезе да ги спре с такова свирепо изражение, че Мартина очакваше да види как шофьорите побягват. Баба й застана пред първия булдозер с ръце на кръста.
	— И какво точно си мислите, че правите, като нахлувате в моята собственост и плашите и бездруго травмираните животни? — заплашително попита тя.
	Работникът слезе от машината с глуповата усмивка.
	— Просто изпълняваме заповеди, госпожо!
	— Ще изпълнявате заповеди в затвора, ако не напуснете веднага! След три минути викам полиция!
	— Давайте! — съгласи се мъжът, като извади някакъв документ от джоба си и го разгъна. — Това е заповед, която ни дава разрешение да започнем работа. Разбирам, че имате още две седмици да напуснете резервата, но междувременно трябва да започнем да строим сафари парка.
	— Не ме интересува, ако ще да започвате да строите замъка „Уиндзор“! — изръмжа Гуин Томас. — Няма да мръднете и една песъчинка тук… — Тя изведнъж млъкна. — Прощавайте, не ви чух добре, какво ще правите?
	Мъжът й подаде документа. Гуин Томас сложи очилата си и Мартина, която наблюдаваше от безопасно разстояние, видя как раменете й се вдървиха.
	Баба й заговори с опасно тих глас:
	— Сафари парк „Белият жираф“? Това ли смятате да строите?
	Усмивката на мъжа изчезна.
	— Сигурно… Така пише…
	— Е — рече Гуин Томас, — нека ви спестя неприятностите. Тук няма да има сафари парк „Белият жираф“, нито „Розовият слон“, нито „Черният носорог“! Господин Джеймс ще наследи „Савубона“ само през трупа ми!
	— Чакайте малко — възрази мъжът, — няма нужда да ми говорите така! Аз просто си върша работата!
	Гуин Томас му върна документа с подчертана любезност.
	— Ама, разбира се, колко глупаво от моя страна! Вие само изпълнявате заповеди. В такъв случай няма да имате нищо против, ако пазачът изпълни заповедта ми и остави онази порта отворена, така че лъвовете да си направят сутрешната разходка край булдозерите, докато аз отида до Сторм Кросинг да видя адвоката си, нали така? Да се надяваме, че вече са закусили. Много обичат прясно месо сутрин…
	Но Мартина вече не слушаше. Тягостното, тъжно чувство, което я обзе, откак научи за съдбата на „Савубона“, беше изместено от истински гняв. Гвоздеят на програмата в грандиозния план на господин Джеймс за лъскав зоопарк явно щеше да е Джеми. Не само че ще й отнемат най-скъпия приятел, но и ще го превърнат в звезда в „Шоуто на Рубен Джеймс“!
	Мартина влезе в къщата след баба си и тихо повтори думите й:
	— Само през трупа ми, господин Джеймс!


>	4.

	След три часа Гуин Томас се върна от Сторм Кросинг. Носеше няколко добри и няколко лоши новини.
	— Кажи първо хубавите! — помоли Мартина, когато с Бен влязоха в кабинета й.
	Бен седна на стола, а тя се настани върху шкафчето с документи.
	Гуин Томас им показа един лист.
	— Засега имаме това — заповед, която забранява на господин Джеймс и хората му да сложат и една тухла тук, докато официално не напуснем „Савубона“, а това трябва да стане на Бъдни вечер. Лошата новина е, че не можем да им попречим да идват тук, могат да водят архитекти, проектанти и специалисти по дивата природа…
	— Това е нечувано! — Мартина не искаше думите й да прозвучат толкова драматично, но викът се изтръгна от гърдите й. — Не можем да оставим този отвратителен човек да планира глупавия си зоопарк и да си пъха носа навсякъде, докато сме още тук! Ако пипне Джеми и с пръст дори, не отговарям за последствията! Може да му изпусна гумите!
	— Мартина! — ужаси се Гуин Томас. — Няма да позволя да говориш като малък гангстер! Не ме интересува колко си разстроена, знам, че си съкрушена от възможността да изгубиш Джеми, но това не е оправдание.
	Гуин Томас стана и отиде до прозореца.
	— Как мислиш, се чувствам аз? „Савубона“ е моят дом. Това беше домът и на майка ти, а после стана и твой. Това е мечтата на дядо ти, още преди да го срещна, а след това се превърна в наша обща мечта. А сега какво? Трябва да се примиря с факта, че дядо ти може би ме е измамил, като е приписал тази мечта на господин Джеймс?!
	Гуин се обърна и погледна замислено Мартина и Бен:
	— Знаеш ли какво, не вярвам да го е направил. Дядо ти не беше идеален, но със сигурност беше почтен мъж. Ако наистина е заложил „Савубона“, направил го е с най-добри намерения — може би да ме защити от тежък финансов удар. Или е било така, или са го подвели, за да промени завещанието си. За съжаление, сега вече няма значение. Колкото и благородни да са били намеренията му, постъпката му вероятно ще ми струва дома. От това боли. Много боли! Ако не стане чудо, Мартина, след две седмици ние с теб и котките ще трябва да си съберем багажа и да се преместим в апартамент под наем.
	Мартина се опита да си представи как баба й, която обича природата повече от живота си, ще заживее в мъглив град, далеч от саваните на „Савубона“. Почувства се голяма егоистка, че забрави, че това нещастие е много по-тежко за баба й.
	— Не можем да се предадем, трябва да направим нещо. Сигурно съдията ще разбере, че много от животните в резервата са като Джеми: останали са сираци или са имали тежък живот и се нуждаят от нашата обич и закрила.
	Гуин Томас се намръщи.
	— За съжаление, Мартина, когато става дума за имоти, съдиите обикновено виждат нещата в черно и бяло. Надявах се, че подписът на завещанието е фалшив, но адвокатът повика графолог, който потвърди, че е автентичен.
	Тендай почука на вратата. С тъжна усмивка Гуин Томас го покани да влезе и после продължи:
	— Боя се, че нищо не можем да направим.
	Мартина погледна Бен. Лицето му бе придобило онова изражение, което се появяваше винаги, когато загазят. Личеше, че се мъчи да намери решение.
	— Ами ако има и друго завещание? — обади се той. — По-ново, в което господин Джеймс оставя „Савубона“ на вас? Това не би ли променило всичко?
	Гуин Томас кимна.
	— Така е, но ако имаше друго завещание, Хенри щеше да ми каже за него или щях да го намеря, когато преглеждах документите след… смъртта му.
	Настъпи неловко мълчание. Никой не искаше да изрече очевидното — ако Хенри не й е казал за завещанието, предадено на господин Джеймс, може да не й е казал и други неща.
	Мартина се замисли за дядо си, когото никога не бе виждала. Бил убит, докато се опитвал да спаси родителите на белия жираф от бракониери. Заради трагедията баба й останала с разбито сърце и без човека, с когото беше делила четиридесет и две години от живота си.
	— Не можем да се откажем — повтори Мартина. — Трябва да се борим!
	— Съгласна съм — отвърна баба й, — но не мога да измисля как точно да го направим.
	— Искате ли да съобщя новината на персонала в резервата? — предложи надзирателят.
	— Благодаря ти, Тендай. Аз не мога да го направя и ще съм ти много благодарна, ако се заемеш.
	— Сещате ли се през последните седмици преди смъртта си господин Томас да е казвал или правил нещо необичайно? — попита Бен. — Да е изглеждал неспокоен?
	— Точно обратното — отговори Гуин Томас. — Беше по-щастлив от всякога. Говореше за бъдещето на резервата и имаше куп проекти. Няколко седмици преди да почине неочаквано замина за Англия за някаква среща.
	Гуин удари тежко с ръка по бюрото.
	— Това трябва да е било, нали? Нещо се е случило по време на това пътуване. Знам, че възнамеряваше да се види с родителите ти, Мартина, но не си спомням по каква работа замина.
	— Къде точно е бил? — попита Мартина. — Може да погледнеш датата на завещанието, което ти показа господин Джеймс, и да видиш дали съвпада с пътуването.
	— Помня, че беше през зимата — отвърна баба й, — но трябва да видя в паспорта му кога точно. Мисля, че още го пазя.
	Тя дръпна най-долното чекмедже на бюрото и отвори една папка. Не намери паспорта и бутна обратно чекмеджето, но то не се затвори. Гуин Томас нервно го натисна, после пак го отвори и бръкна с ръка.
	— Нещо му пречи да се затвори.
	Извади купчина смачкани и разкъсани листа и син плик с оръфани краища. Върху него със синьо мастило беше написано: „Гуин“.
	Мартина понечи да попита баба си дали би искала да я оставят насаме, но Гуин Томас вече отваряше плика. Прочете писмото, а после го подаде на останалите.
C>
	Скъпа моя,
	Надявам се никога да не ти се наложи да използваш този ключ. Това би означавало, че съм се приближил твърде много до истината. Ти винаги си ме мислила за смел човек. Днес не се чувствам такъв. Надявам се да намериш сили в сърцето си да ми простиш.
@	Винаги ще те обичам,
@	Хенри
C$
	Няколко много дълги минути всички мълчаха. Никой не знаеше какво да каже. Сякаш Хенри Томас им говореше от отвъдното. Най-сетне Мартина събра кураж:
	— За къде е ключът?
	Баба й го извади от плика и разгледа визитката, закачена към него.
	— Изглежда е за банков сейф в Англия.
	Тя се отпусна в стола.
	— Какво означава това? Какво трябва да простя?
	— Може би наистина нещо се е случило в Англия — обади се Бен.
	— Може би, но ако е имал някаква тайна, отнесъл я е със себе си в гроба.
	— Не е така! — намеси се Мартина. — Може би в сейфа ще намериш отговора. Може да проучиш нещата и да разбереш какво е правил там дядо и с кого се е срещал.
	Баба й се слиса.
	— Не мога да замина на другия край на света и да те оставя сама сега, когато „Савубона“ е пълна с непознати. Няма да зарежа Тендай да се оправя сам с резервата. Кой знае какви пъклени планове има господин Джеймс?
	— Мартина не е сама — напомни й Бен. — Аз съм тук и ще я пазя.
	Въпреки притеснението си Гуин Томас се усмихна.
	— А кой ще пази теб, Бен Кхумало?
	— Какво ще кажеш да се обадим на Грейс и да я помолим да дойде при нас за една-две седмици? — предложи Мартина. — Тогава с Бен няма да сме сами, а и тя ще помага на Тендай. Дори да се появи Рубен Джеймс, един поглед на Грейс ще го накара да си плюе на петите.
	— Грейс е на гости при роднини в Квазулу-Натал — напомни баба й.
	— Да, но след няколко дни се връща — каза Тендай. — Дотогава мога да помоля Тобиас, новия пазач, да наглежда къщата.
	— Не мога да повярвам, че обсъждаме подобен вариант! — Гуин Томас беше объркана. — Ами ако всичко е напразно? Ако прелетя хиляди километри и похарча цяло състояние, когато най-малко можем да си го позволим, само за да открия, че… няма нищо за откриване? Или че Хенри е написал тази бележка, обхванат от чувство за вина, задето е заел пари от господин Джеймс?
	— Тогава поне ще го знаеш със сигурност — настоя Мартина. — Ще знаеш, че си сторила всичко възможно да спасиш „Савубона“.
	Още докато изричаше тези думи, момичето усети как в сърцето й се настанява чувство за обреченост и измества гнева и ужаса.
	— Всъщност може би не е толкова добра идея — заотстъпва Мартина. — Много е далеч и ще ни липсваш.
	— Не, не! Мисля, че си права, Мартина! Наистина трябва да отида в Англия. В противен случай до края на живота си ще се чудя дали не съм могла да променя нещо. Ако има шанс да спася „Савубона“, длъжна съм да опитам!


>	5.

	В шест часа сутринта в деня, в който Гуин Томас замина за Англия, възрастният пазач Сампсън се обади по радиостанцията, че е открил болен африкански бивол. Най-вероятно животното е покосено от вирус и има нужда от спешно лечение, каза той.
	Мартина чу пращенето на радиостанцията и гласа на Тендай, който казваше нещо на пазача. Момичето слезе в кухнята. Бен вече пиеше кафе и похапваше препечена филийка. За разлика от Мартина, която мразеше да става рано и беше още по пижама, Бен беше готов да се изправи срещу всичко, което му готвеше настъпващият ден.
	— Има болен африкански бивол близо до северната граница — каза той на Мартина. — Ще дойдеш ли с нас? Може да си ни полезна.
	Нищо не можеше да разсъни Мартина по-бързо от животно в нужда. Тя пийна няколко глътки от кафето на Бен и лапна последния залък от филийката му, без да обръща внимание на протестите му.
	— Дай ми една минута! — каза момичето и се втурна по стълбите. Взе пакета за оцеляване, без който не тръгваше никъде, нахлузи дънките и синия суичър и излетя навън.
	Оказа се, че бързането й е напразно. Тендай и Бен надничаха под капака на джипа и спореха за свещите и впръскването на гориво.
	— Карам тази стара дама, откак дойдох да работя тук. Това беше преди двайсет години — обясняваше Тендай. — И макар да е кърпена много пъти, никога не ме е изоставяла. Снощи вървеше идеално. Не разбирам защо сега не работи.
	Тъкмо пробваха акумулатора, когато в двора се появи Рубен Джеймс с чисто нов ленд роувър с открит покрив.
	— Уцели момента! — измърмори Бен.
	Рубен Джеймс слезе от джипа. Носеше бяла риза и безупречно изгладени панталони в цвят каки, плешивата му глава лъщеше на слънцето. Наистина приличаше на преуспял собственик на сафари парк.
	— Неприятности в рая? — попита той с усмивка и се приближи.
	Подаде ръка на Тендай.
	— Аз съм Рубен Джеймс. Вие сигурно сте прочутият надзирател на „Савубона“? Чух за вас преди няколко години от Хенри Томас, но тогава май бяхте заминал някъде. По онова време бяхте следотърсач, ако не греша.
	Без да изчака отговор, Рубен Джеймс се обърна и се усмихна на Мартина.
	— Отново се срещаме.
	На Мартина й се искаше да има развалено яйце подръка, за да го размаже в самодоволната му физиономия.
	— За жалост — отвърна хладно тя.
	Рубен Джеймс се разсмя.
	— За жалост?! Стига, Мартина, сигурен съм, че ще станем добри приятели.
	Зулусът се изненада от грубостта на Мартина, но отвърна учтиво.
	— Да, господине, аз съм надзирателят в „Савубона“. За съжаление, колата ми не иска да запали. Ще трябва да се обадим в сервиза, но те отварят чак в осем часа, а ние бързаме да спасим един болен бивол.
	— Болен бивол ли? — повтори Джеймс, после посочи с ръка ленд роувъра. — Моля, вземете моята кола.
	Всички го зяпнаха с изумление. Мартина се чудеше къде е уловката.
	— Благодаря за любезното предложение, господин Джеймс — отвърна Тендай, — но няма нужда. Имам приятели, които ще ни помогнат.
	Рубен Джеймс обаче не щеше и да чуе.
	— Настоявам! За мен ще е удоволствие. Шофьорът ми ще ви закара. Лърк, тези добри хора трябва да отидат в резервата и да намерят болното животно. Останете колкото време е необходимо. Бездруго трябва да свърша малко работа по документите, така че има какво да правя, докато се върнете.
	После кимна към джипа на Тендай.
	— А междувременно, ако позволите, ще повикам някой от моите механици да погледне двигателя.
	Преди да успеят да възразят, Рубен Джеймс ги избута към ленд роувъра и лично затвори вратите, сякаш той е шофьорът, а не Лърк.
	Докато колата излизаше през портата, Мартина, която седеше на задната седалка до Бен, хвърли поглед назад. Рубен Джеймс стоеше на алеята и махаше с ръка, също както правеше Гуин Томас.
	Сякаш вече се е нанесъл в нашата къща, беснееше Мартина. Сякаш два дни, след като пусна бомбата, вече е превзел „Савубона“.
	Някакъв тих глас в главата й добави: „И Джеми“.

	* * *

	Щом къщата се изгуби от погледа им, мазната усмивка изчезна от лицето на шофьора. Той продължи да кара начумерено и мълчаливо. Когато Тендай го попита нещо за автомобила, той се престори, че не разбира.
	Носеха се през златистозелените тревисти равнини на „Савубона“. Минаха край езерото и високото възвишение и когато наближиха планината, в която бе скътана Тайната долина, Мартина почувства как сърцето й се свива. От месеци не е навестявала убежището на белия жираф. В долината имаше пещера, за която знаеха само Мартина и Грейс и, разбира се, древните бушмени, защото бяха запечатали живота си в рисунки по стените й.
	Мартина не разбираше защо тези рисунки предсказват част и от нейната съдба. И досега не знаеше дали е хубаво, или лошо, че не успява предварително да разтълкува пророчествата в Стаята на спомените, както наричаха пещерата. „Само времето и опитът ще ти дадат очи да ги видиш“, обичаше да казва Грейс.
	Веднъж Мартина се оплака, че няма полза животът ти да е описан на стена в пещера, ако не можеш да избегнеш лошите неща, които те чакат. Тогава Грейс й обясни, че тъкмо в това е смисълът. Ако човек е способен да види бъдещето си, той ще избира само хубавите моменти. „Така никога няма да научиш нищо, нито да преживееш най-важните неща на света, защото те обикновено са и най-трудните“, каза сангома.
	Мартина донякъде беше съгласна с това. Част от най-тежките изпитания я отведоха до най-прекрасните мигове в живота й. Но дори Грейс ще признае, че загубата на Джеми, на „Савубона“ и на всички животни в резервата не е препятствие, през което задължително трябва да се мине.
	Мартина скришом погледна към кривото дърво, което скриваше входа към Тайната долина. Реши в някоя от следващите нощи да се измъкне и да отиде в Стаята на спомените, за да види дали сан, както наричаха бушмените, са нарисували нещо за намерението на Рубен Джеймс да открадне „Савубона“. След по-малко от месец Мартина щеше да стане на дванайсет. Може би вече е натрупала достатъчно опит, за да прочете бъдещето си в пещерните рисунки.
	Ленд роувърът намали. Сред дърветата се показа Сампсън.
	— Паркирай тук, моля те, Лърк! — каза Тендай, като посочи едно място в края на поляната.
	Шофьорът намусено се подчини.
	— Съветвам те, за твоя собствена безопасност, да останеш в колата — предупреди го надзирателят. — Имаме достатъчно проблеми с шефа ти, за да ни съди, че някое диво животно те е одраскало.
	Лърк с нищо не показа, че го е чул, отвори вратата и излезе от колата. Облегна се на капака и запали цигара.
	Погледите на Тендай и Мартина се срещнаха. Надзирателят сви рамене, слезе от колата с ветеринарната си чанта и заговори на зулуски със Сампсън — жилав, сух мъж, който изглеждаше поне на сто години.
	Докато навлизаха в горичката, Тендай предупреди Мартина и Бен да внимават.
	— Ще внимаваме! — увери го Мартина.
	Биволите спадат към голямата африканска петорка — заедно с лъвовете, леопардите, слоновете и носорозите. Заради красивите им силуети и извитите рога някои туристи си мислят, че приказките за свирепия им нрав са преувеличени. За съжаление, малцина оцеляват, за да си признаят грешката.
	Този бивол обаче не представляваше опасност за никого. Беше съвсем млад, явно прогонен от стадото, задето се е бил, но сега нямаше и следа от бойния му дух.
	Лежеше на една страна, с насълзени и ужасени очи, съсипан от треската. Докато го гледаха, той въздъхна дълбоко, сякаш животът се изплъзва от тялото му.
	От очите на Мартина покапаха сълзи. Не можеше да гледа как някое животно страда.
	— Побързай, Тендай! — извика тя, но надзирателят и пазачът спореха за нещо с шофьора.
	Лърк явно отказваше да изгаси цигарата. После я хвърли в краката си. Припламнаха искри и сухата трева по края на поляната задимя. Сампсън свали ризата си и я хвърли на земята, за да потуши пламъците. Тендай се втурна към ленд роувъра за вода и крещеше гневно на шофьора.
	Мартина повдигна горната устна на бивола. Венците му бяха почти бели — сигурен признак за наближаващата смърт.
	— Мартина, направи нещо! — настоя Бен.
	Той знаеше, че момичето има дарба да помага на животните, макар и да не беше наясно как го прави. За разлика от Тендай и Гуин Томас обаче, той знаеше, че Мартина винаги носи пакета си за оцеляване, пълен със специални лекове, и че може да изпадне в транс, който да й покаже как да ги използва.
	— Ако трябва, няма да гледам.
	Бен понечи да се обърне, но тя го спря:
	— Чакай, сложи ръце на сърцето му!
	Мартина извади малко шишенце, махна капачката и от него се разнесе противна миризма на жабуняк, плесен и потни чорапи.
	— Какво е това? — Бен стисна носа си и се разкашля. — Помолих те да помогнеш на бивола, не да го задушиш.
	Мартина не му обърна внимание. Изля зелената течност в устата на животното и то се съживи достатъчно, за да кихне, да изплюе течността и да придобие крайно погнусено изражение. Момичето сложи нежно ръце на главата на бивола и започна да гали влажния му нос, грапавите му, остри рога и дебелата кожа по муцуната и шията му. После Мартина затвори очи.
	Мина известно време. Тя не знаеше дали са две секунди или два часа. Ръцете й се затоплиха. Започнаха да я парят, сякаш всеки миг ще се подпалят. Чу гласовете на предците си, които жужаха в главата й и я напътстваха. Ритъмът на барабаните им ехтеше в гърдите й. Видя огромни стада жирафи и мъже с препаски, които носеха копия и…
	— Мартина, внимавай!
	Биволът бе скочил на крака и размахваше рога. Мартина го гледаше със замъглени очи. Тендай тичаше към тях с пушка в ръка, а Бен се опита да застане между животното и приятелката си, излагайки самия себе си на смъртна опасност.
	Но Мартина не се нуждаеше нито от пушката на Тендай, нито от закрилата на Бен. Биволът разтърси глава, сякаш да я избистри, изпръхтя и се скри сред дърветата.
	Тендай стигна до децата и с облекчение ги прегърна.
	— Казах ви да внимавате! Биволите са непредвидими. Този успя да заблуди дори Сампсън, че умира. А пазачът има кажи-речи едновековен опит. Следващия път не се делете от мен!
	— Добре — съгласи се Мартина, — но не мисля, че искаше да ни нарани.
	Момичето избягваше да погледне Бен, но с крайчеца на окото си зърна колко е разтърсен от случилото се. Тъкмо се канеше да го заговори, когато видя, че шофьорът приближава към тях.
	— Лърк, казах ти да стоиш в колата! — раздразнено му викна Тендай.
	Шофьорът го изгледа гневно:
	— Не приемам заповеди от теб!
	Тендай примирено сви рамене.
	— Това не е заповед. За твое добро е. Макар че вече си мисля, че по-скоро трябва да пазим животните от теб. За малко да направиш пожар.
	Лърк не отговори. Беше втренчил особен, уплашен поглед в нещо зад Тендай.
	— Слон! — прошепна дрезгаво той. — Полудял слон!
	— Не е слон — възрази Тендай, който започваше да губи търпение, — а бивол. И изобщо не е луд. Може би е малко болен.
	— Тендай — тихо рече Бен, — човекът е прав!
	Един женски слон, едър като баобаб, стоеше в сянката на дърветата и заплашително плющеше с уши, а после изтръби оглушително. Явно се канеше да нападне.
	Лърк грабна пушката от ръцете на Тендай.
	— Ти луд ли си? — кресна зулусът и задърпа пушката обратно. — Искаш да убие всички ни ли? Това не е пушка за слонове. Ще усети куршума като ужилване и ще се ядоса още повече!
	Лърк вдигна пушката и се прицели.
	Тендай го хвана за китката и стисна толкова силно, че Лърк пусна оръжието.
	— Дори не си и помисляй, за да не застрелям аз тебе! Сега всички бавно и внимателно тръгваме към колата. Ако слонът нападне, тичайте на зигзаг. Готови ли сте? Хайде!
	Едва направиха няколко крачки и Лърк изпадна в паника. Той се втурна презглава към ленд роувъра. Мартина, която досега бе виждала само стада слонове спокойно да обикалят около водоема или да се разхождат мързеливо из резервата, се смая, когато слоницата се изстреля от горичката, като че ли е състезателен кон, и се спусна след шофьора. Дистанцията помежду им бързо намаляваше. Лърк щеше да бъде премазан, преди да стигне до колата. Той напълно забрави, че трябва да тича на зигзаг.
	Тендай обви ръце около Бен и Мартина и тримата гледаха ужасено разиграващата се сцена.
	— Свали си якето, Лърк! — извика надзирателят. — Свали си якето и го хвърли на земята! Веднага!
	Слоницата настигаше шофьора. След секунди Лърк щеше да се превърне в кървава каша.
	— Якето, Лърк! — крещеше Тендай. — Свали си якето и го хвърли!
	Думите някак стигнаха до ужасения мозък на шофьора. Той си съблече якето и го метна на земята. Слоницата объркано спря и започна да мести очи от Лърк към червената купчина на земята. За миг изглеждаше, че ще продължи гонитбата, но в същия момент Сампсън запали двигателя на джипа и тя предпочете да остане при якето. Във въздуха се вдигнаха облаци прах, докато тя тъпчеше, подхвърляше и размяташе дрехата.
	Лърк стигна до ленд роувъра и се хвърли вътре с хълцане. Преди мъжът да успее да седне, Сампсън натисна газта — бързаше да качи Тендай и двете деца.
	Джипът се отдалечи от полудялата слоница, но Мартина продължаваше да чува гневното й тръбене.


>	6.

	Никой не продумваше, чуваха се само подсмърчанията на Лърк. Всички знаеха, че извадиха голям късмет, че останаха живи.
	Мартина също го знаеше, но в момента я занимаваше друго. Продължаваше да вижда очите на слоницата — те бяха толкова различни. В „Савубона“ Мартина се сближи с няколко възрастни слона и с едно сираче на име Шака. Поразяваше я мъдростта и добротата, които струяха от кафявите им очи. В погледа на подивялата слоница не беше останало нищо от тази доброта и мъдрост. В главата й явно имаше само една цел — да размаже шофьора, точно както постъпи с червеното му яке.
	Щом наближиха къщата, Лърк се стегна. Сампсън спря пред портата и му подаде ключовете от ленд роувъра. Шофьорът ги взе, седна на шофьорското място и хвърли гневен поглед на Тендай. Явно смяташе, че зулусът е виновен за случилото се.
	Тендай изчака автомобилът да се отдалечи и каза:
	— Мисля, че всички имаме нужда от горещ чай.
	Десет минути по-късно седяха на кухненската маса, пиеха чай от ройбос, хапваха млечна пита* и се чувстваха значително по-добре.
	[* Млечна пита — типичен южноафрикански сладкиш. — Б.пр.]
	— Виждам слоницата почти всеки ден, откакто дойде при нас преди три години — започна Тендай. — Тя е най-стеснителното животно тук. Кръстих я Ейнджъл, защото прилича на голям стеснителен великан. Слоновете са стадни животни, но Ейнджъл все е сама. Страхува се и от хора. А днес се държа като подивяла. Не искам да си мисля какво щеше да стане, ако Лърк не беше хвърлил якето на земята.
	— Това Ейнджъл ли беше? — Мартина беше потресена.
	В „Савубона“ имаше тринайсет слона. Някои бяха дошли от пренаселен резерват в Замбия, други бяха останали сирачета като малки и бяха купени от баба й и дядо й за баланс между мъжките и женските в стадата. Мартина не знаеше историята на всички и трудно можеше да отличи един слон от друг, с изключение на Шака — малкото слонче, което храни с мляко няколко месеца. Но знаеше, че Ейнджъл не е обикновен африкански слон, а пустинен слон от Намибия.
	Ейнджъл беше много специална за Мартина, защото според местните жители именно тя спасила белия жираф, когато убили родителите му. Ейнджъл помогнала на Джеми да избяга и го завела в Тайната долина. Няколко дни преди това самата тя родила мъртво слонче и затова не само се привързала към нажаленото и объркано жирафче, но и имала с какво да го храни. Гледката според Мартина наистина била поразителна. Двамата били утеха един за друг. Ейнджъл станала втора майка на Джеми.
	Докато яздеше Джеми, Мартина на няколко пъти успя да се приближи до слоницата, за да я погали. И тя като Тендай я намираше за болезнено притеснително животно. Винаги беше сама. Или другите слонове не я искаха, или тя не желаеше да е сред тях. Единственият й приятел бе Джеми, но когато той порасна, Ейнджъл се отдръпна и от него… А сега това ангелско създание без никаква причина ги нападна.
	— Затова все ви повтарям никога да не рискувате с дивите животни — каза Тендай. — Променят се като вятъра. Винаги трябва да сте нащрек.
	— Животните са загадка — съгласи се и Сампсън. — Бях готов да се закълна в живота на деветте си деца, че онзи бивол умира. А той взе, че скочи и избяга като младо теле!
	Тендай се засмя.
	— Очите ти не са като едно време, старче. Струва ми се, че прекарваш твърде много време сам. Въображението ти играе номера.
	Той отмести стола и сложи на главата си шапката с лента от кожа на зебра.
	— Трябва да вървя. Хората на господин Джеймс може да са оправили джипа ми.
	Сампсън също се надигна и двамата излязоха на двора.
	Бен погледна сериозно приятелката си и попита:
	— Какво точно се случи с бивола в резервата, Мартина? Как го излекува?
	Тя отвърна на погледа му.
	— Не бях аз, а лекарството на Грейс. Това „мути“ прави чудеса.
	Бен прие отговора, защото знаеше, че е по-добре някои неща да останат неизречени.
	— Не знам за теб, но аз се изплаших до смърт, когато слоницата ни нападна — призна Мартина, благодарна, че Бен не се върна отново към темата за бивола. — Защо ли се обърна така срещу нас?
	— Може би Ейнджъл е видяла или подушила нещо, което я е разярило.
	— Вероятно си прав. Според Тендай слоновете никога не забравят. Има проучвания, които показват, че слоновете различават хората от различни племена по дрехите или по миризмата им. Но какво може да е видяла или подушила?
	— Или кого?
	Мартина го погледна.
	— Какво искаш да кажеш?
	— Може би се е разгневила на някого от нас.
	— Но защо? Ние винаги сме били толкова мили към нея.
	Докато го казваше, Мартина си спомни омразата в очите на Ейнджъл, докато тъпчеше якето на Лърк.
	Двигателят на джипа на Тендай изръмжа на двора. Мартина скочи и се втурна към вратата.
	— Ей, Тендай — извика тя, — откъде е Ейнджъл? Знам, че е пустинен слон, но как е дошла в „Савубона“?
	Тендай включи на скорост. Изглеждаше изненадан.
	— Мислех, че знаеш — отвърна той, — Рубен Джеймс я подари на дядо ти.


>	7.

	Мартина не мислеше да ходи в резервата по късна доба. Планът й беше да си легне в девет вечерта, да поспи два часа и после към единайсет да отиде в Тайната долина. Само че се успа. Когато най-сетне се вмъкна в резервата, я загриза съвестта. Не че се успа, а че наруши забраната на баба си. При нормални обстоятелства не й беше позволено да язди Джеми след мръкнало. Но сега обстоятелствата не бяха нормални.
	Беше към три през нощта, когато от мрака изплува внушителен силует и застана пред Мартина и Джеми. Момичето едва не припадна от ужас.
	— Ще качите ли една възрастна жена?
	— Грейс! — извика Мартина.
	Грейс протегна ръце и Мартина се хвърли в обятията й.
	— Толкова се радвам да те видя! Как беше в Квазулу-Натал? Тендай каза ли ти какво става тук? Пълен кошмар! „Савубона“ ще попадне в лапите на един бизнесмен, който твърди, че дядо ми не си бил изплатил дълга, и всички трябва да напуснем до Коледа, а Джеми…
	— Успокой се, дете, има време за всичко! — прекъсна я Грейс. — Сега трябва да идем в Тайната долина.
	Тя сложи ръка на огромния си хълбок и вдигна поглед към Джеми.
	— И как ще се качи старата Грейс горе?
	Мартина онемя. Как Грейс, която никога не пропуска десерт, ще се покатери върху Джеми!? Направо ще му счупи гръбнака! Мартина не можеше да откаже, без да обиди приятелката си.
	Всъщност не се наложи да взема решение. Джеми, който обикновено се плашеше до смърт от всички, с изключение на Мартина, издаде характерния си мелодичен звук и се сниши към земята. Грейс царствено се качи на гърба му, настани се като на удобен фотьойл и подаде ръка на Мартина.
	— Хайде, дете, идваш ли?
	Мартина не можеше да каже, че предпочита да върви пеша, без това да прозвучи като груб намек за внушителните размери на сангома, затова мислено се извини на Джеми, покатери се върху гърба му и го стисна за гривата.
	Белият жираф се изправи. Грейс се хвана здраво за Мартина и започна да бъбри нещо на зулуски. Мартина не беше сигурна дали се моли, или кълне. Джеми тръгна бавно напред.

	* * *

	Обикновено Мартина влизаше в Тайната долина, качена на гърба на Джеми. Той се засилваше, прескачаше кривото дърво и се шмугваше в прикрития от гъсто преплетени растения тесен процеп между скалите. Сега обаче, с Грейс на гърба, жирафът нямаше да може да направи скока. Затова Мартина и Грейс пропълзяха под дървото и преплетените растения, а белият жираф грациозно прескочи над тях.
	— Колкото по-скоро пораснеш и вземеш шофьорска книжка, толкова по-добре, миличка — рече Грейс, докато чистеше листа и бодли от кърпата си за глава. — Сега дни наред ще ходя като каубой след родео. Направо се чудя как още си жива и здрава при тоя начин на влизане в долината.
	— Не знам друг начин — отговори Мартина и включи фенерчето си.
	Долината, потънала в дъхави орхидеи, се гушеше между двете високи скални стени. Над главите им се очертаваше синьо-черният правоъгълник на нощното небе, осеяно с блещукащи звезди.
	— А ти как влизаш? — попита Мартина.
	Грейс се усмихна загадъчно.
	— Аз си имам моя начин, дете, ти — твоя.
	Всеки път Стаята на спомените омагьосваше Мартина. Особеният въздух, плътен като в ухаеща на тамян църква, я понасяше назад във времето, когато бушмените са рисували картините от живота си по гранитните стени. Очите на Мартина се плъзнаха за кой ли път по образите на диви животни и мъже с копия и лъвски глави, които се гонеха в огнени сенки през цялата пещера.
	Двете с Грейс седнаха на нисък, плосък камък, подобен на пейка. Макар да не чу и звук, Мартина усети, че зад гърба им се прокрадва Кан — леопардът, който спаси в Зимбабве. Представи си го как лежи на камъка като сфинкс, а златната му козина с петна като от черен оникс блести на светлината на фенерчето. Знаеше, че я гледа със смесица от любов и объркване, защото чувствата му към нея напълно противоречаха на хищническите му инстинкти.
	Мартина просто го обичаше.
	Очите й се напълниха със сълзи. Скоро всичко това ще й бъде отнето. Изпита леко облекчение от факта, че Рубен Джеймс надали някога ще открие това място, но въпреки това тя щеше да изгуби връзка с предците, които бяха нарисували живота й върху пещерните стени.
	Грейс й подаде кърпичка:
	— Сега ми разкажи всичко — каза тя, — от самото начало, без да пропускаш нищичко.
	Мартина така и направи. Разказа на жената, която смяташе за свой наставник, водач и земна майка, за неприятната си първа среща с Рубен Джеймс, за дълга на Хенри Томас и промененото завещание, за нападението на Ейнджъл върху шофьора, за писмото на дядо й и молбата му за прошка, за заминаването на Гуин Томас за Англия.
	— Виждаш ли, Грейс, нямам никакво време да чакам опитът да ме научи как да разчитам рисунките. Трябва да намеря отговора сега! Тази вечер! Остават ни само десет дни в „Савубона“. След десет дни всичко, което обичаме, ще е изгубено!
	Грейс не отговори. Увисна тягостна тишина. На Мартина чак й се прииска да изкрещи от нетърпение. Най-сетне сангома се надигна от камъка. Приближи се до едно петно на стената и дълго го гледа. Мартина отиде до нея и двете заедно го загледаха.
	— Виждаш ли някакъв смисъл в това? — попита най-накрая Мартина. — Вероятно просто е пръснала боя или нещо са сбъркали.
	Грейс поклати глава.
	— Стореното от предците не е случайно.
	Сангома тръгна да обикаля пещерата.
	Опипваше с ръце каменните стени и търсеше други знаци. По средата спря. В гранита имаше издълбано нещо, подобно на компас.
	Сангома се развълнува и повика Мартина:
	— Ела, дете, трябва да вървим!
	— Къде? — попита момичето, но Грейс само се пресегна и изключи фенера й.
	Пещерата потъна в мрак.
	Колкото и да обичаше Кан, Мартина потръпваше при мисълта, че върви из тъмен скален лабиринт, в който се разхожда най-големият леопард на света. Сангома явно не изпитваше такива страхове. Тя улови Мартина за ръка и я поведе през плетеницата от тунели, които се виеха като змии под планината.
	Как ли се ориентира Грейс в тъмнината!? Но сангома вървеше така, сякаш познава пещерите като собствения си дом.
	Въздухът стана лепкав и задушен. Мартина почувства, че се задъхва. Започна да й призлява от тясното пространство. Тогава изведнъж отпред се откри изпъстреното със звезди небе и свежият нощен въздух окъпа лицето й.
	Бяха излезли на планинския склон над Тайната долина. Мартина с удивление забеляза, че Кан ги е следвал като вярно куче. Жълтите му очи не изпускаха от поглед Грейс, която вървеше по хълма под лунната светлина. Тя спря и светна с фенерчето.
	— Сега виждаш ли?
	Мартина се приближи до нея. В основата на голяма скала, легнали в лека вдлъбнатина, се виждаха две големи слонски бивни, покрити с пръст, сякаш някаква сила ги е изтръгнала от обичайното им място под земята. Върховете им се докосваха и сочеха северозапад.
	— Виждам, Грейс, но не разбирам. Откъде са се появили?
	Сангома й направи жест да седне. Кан се приближи и се настани до Мартина, а на нея й се видя най-естественото нещо на света да го прегърне. Докосваше го за първи път, откак го спаси в Зимбабве, но магията бе същата. Златистата му козина излъчваше топлина. Кан прибра ноктите си и измърка доволно.
	Грейс свали една кожена кесийка от врата си и изсипа съдържанието й до бивните. Разпиляха се малки костици, игли от таралеж, перо от папуняк и свежи билки. Сангома запали клечка кибрит и затвори очи. Димът изпълни въздуха с ухание на африкански теменуги и мускус*. Сангома започна да мърмори на висок глас, но Мартина не разбираше и дума. Сякаш Грейс спори с някого — може би с духовете на древните. Умоляваше ги. Кръстоса ръце пред гърдите си и започна да се люлее напред-назад, явно притеснена.
	[* Мускус — силно ароматно вещество, извличано от жлезите на някои животни или от някои растения. Широко се използва при производството на парфюми. — Б.ред.]
	Мартина също бе неспокойна. Тя се притисна в Кан, не знаеше дали да се опита да извади Грейс от транса, или да не разваля свещения ритуал. Кан заръмжа.
	Грейс рязко отвори очи, погледна право в Мартина и каза:
	— Четирите листа ще те отведат при кръга. Кръгът ще те отведе при слоновете. Слоновете ще те отведат при истината.
	— Коя истина? — попита Мартина, обхвана я чувство за дежа вю*. Първата сутрин в Южна Африка бе задала същия въпрос. Оттогава насам го бе задавала още много пъти, но никога не получаваше отговор.
	[* Дежа вю (фр.) — „вече видяно“. — Б.пр.]
	— Коя истина? — повтори Мартина, защото Грейс я гледаше с каменно изражение.
	— Твоята истина — отговори сангома и отметна косата от лицето на Мартина. — Когато в сърцето ти има забит трън, трябва да го извадиш, независимо колко далеч трябва да стигнеш, за да намериш лек.
	Грейс не каза нищо повече. Само я прегръщаше и повтаряше, че трябва да бъде силна. Потънала в мисли, Мартина пое към къщи. Предложи на Грейс да се качи на гърба на Джеми, но сангома отклони поканата, измърморвайки нещо неясно за още неща, които трябвало да свърши. Мартина потръпна от ужас при мисълта каква ли работа може да има сангома в непрогледно тъмния резерват в четири часа сутринта и не посмя да задава повече въпроси. И тя като Бен се беше научила, че някои неща е по-добре да се премълчават.
	Както яздеше бавно през резервата и размишляваше над пророчеството на Грейс, Мартина забеляза бяла светлина на хоризонта. Погледна часовника си — беше едва четири и половина, но всички прозорци в далечната къща светеха. Явно Тендай или Бен бяха установили, че я няма, и са се изплашили, или се е случило нещо лошо. Тя стисна гривата на Джеми и го пришпори в галоп.
	Бен я чакаше на портата на резервата.
	— Влез през предната врата — каза той бързо, — аз ще задържа Тендай и пазача в кухнята, докато си облечеш пижамата. Тендай не знае, че те е нямало. Казах му, че когато заспиш, и топ не може да те събуди.
	— Благодаря — каза Мартина, — но ако не знае, че ме е нямало, защо къщата свети като коледна елха?
	Бен затвори портата след нея и заключи.
	— Обрали са ни!


>	8.

	Мартина стоеше в средата на бабиния си кабинет и не вярваше на очите си. Не че кабинетът някога е бил особено добре подреден, но в момента представляваше тъжна гледка. Всички чекмеджета, кутии и папки бяха отворени, а съдържанието им — разпиляно, накъсано и пръснато из цялата стая.
	— Веднага щом разбрах какво е станало, хукнах да търся Тобиас — каза Бен. — Не открих нито него, нито теб и изтичах до къщата на Тендай.
	— Аз съм виновна, нали? — попита Мартина. — Когато излязох да пояздя Джеми, оставих вратата отворена. Не ми хрумна, че някой може да влезе, особено след като Тобиас наглежда къщата. Тъкмо се промъквах между манговите дръвчета и си мислех колко ловко съм му се изплъзнала, когато той се появи точно пред мен. Направих му знак да мълчи и да не ме издава, а той само се ухили и ме подмина.
	Тя се отпусна на въртящия се стол.
	— О, Бен, какво да кажа на Тендай? Ще трябва да призная, че съм излязла да яздя Джеми и съм оставила вратата отключена, а той ще каже на баба. Тя ще побеснее, че нарушавам забраните й, докато е на другия край на света и се опитва да спаси „Савубона“. Ще бъде толкова разочарована от мен! Вече никога няма да ми вярва!
	На вратата се почука. Влезе Тендай, облечен в тениска и омачкани работни панталони. На лицето му се изписа облекчение, като видя Мартина.
	— Слава богу, че си добре, малката! Когато Бен ми каза, че някой е нахълтал в къщата, си представих най-лошото — как някакъв луд размахва мачете пред стаите ви.
	— Аз съм виновен — обясни Бен. — Чух шум, но реших, че не е нищо особено и пак заспах. Чак когато портата изскърца, станах да огледам. Ако го бях направил по-рано, това нямаше да се случи.
	Премълча, че истинската причина да се обърне на другата страна и пак да заспи беше, че Мартина му каза за намеренията си да поязди белия жираф, и той реши, че тя се е върнала.
	— Хич не го слушай! — намеси се Мартина. — Аз съм виновна, защото излязох да видя Джеми и забравих да заключа вратата!
	Надзирателят потри уморено челото си.
	— Никой не е виновен. Ако вратата не е била отворена, крадецът е щял да счупи прозореца или да разбие ключалката. Бил е твърдо решен да влезе и нищо не е можело да го спре.
	— А къде е бил Тобиас? — поинтересува се Мартина. — Видял ли е някого? Опитал ли се е да го спре?
	— Някой е ударил Тобиас по главата и той е изгубил съзнание. Към три през нощта си направил чай и после излязъл да провери подозрителен шум край главната порта. Това е последното, което помни. Има ужасно главоболие и цицина, но до ден-два ще се оправи. Сампсън ще го заведе в болницата. Аз ще остана тук и ще изчакам полицията.
	— Ударен? Изгубил съзнание? Този, който се е вмъкнал в къщата, на всяка цена е искал да открие нещо. Какво ли е то?
	— Не знам. Запознат съм със сметките на резервата, но не и с личните документи на баба ти. Със сигурност не е търсил пари, защото те не са докоснати.
	— Огледах наоколо — нищо не е пипано — каза Бен. — Явно е търсил нещо конкретно.
	— Чудно кой ли има интерес към книжата на баба ми — саркастично отбеляза Мартина.
	Надзирателят я погледна укорително:
	— Господин Джеймс ли подозираш? Моля те, малката! Знам, че си огорчена заради „Савубона“, както и аз от възможността да изгубя работата си, но той е уважаван бизнесмен и милионер. Уважаваните милионери не нахълтват с взлом в къщите на хората и не им ровят в кабинетите. А и защо му е да го прави, след като скоро ще се нанесе тук?
	Мартина понечи да отговори, че не вижда нищо уважително в бизнесмен милионер, който подлъгва хората да му завещаят мечтите си, дома и живота на уязвимите животни, но в този момент отвън се чу рев на двигатели и полицейски сирени.
	Всички излязоха тичешком на двора. По чакълестия път към къщата летеше полицейска кола, следвана от самолет, който ползваше шосето като писта. При портата полицейската кола изсвири точно когато самолетът спря сред облак от прах. Зад оградата на резервата стадо антилопи се разбягаха, за да си спасят живота.
	Тендай поклати глава.
	— Едно трябва да призная — каза той, — откакто се появи господин Джеймс, „Савубона“ се пренасели с твърде много хора.


>	9.

	Същия ден следобед Мартина миеше пода в кухнята. Трябваше да почисти къщата от калните следи от обувки, от праха за сваляне на отпечатъци и трохите от млечна пита, оставени от полицаите.
	В този момент момичето забеляза белия жираф близо до портата на резервата. Той бавно се отдалечаваше. Мартина излезе на задната веранда, за да види какво го притеснява. В другия край на градината седеше Рубен Джеймс и се опитваше да храни Джеми през оградата.
	Мартина побесня. Втурна се през манговата горичка, готова здравата да го насоли. Той обаче я изпревари:
	— А, Мартина! Радвам се да те видя. Тъкмо се запознахме с твоя жираф — Джеремая, нали така? Чух за легендата, според която детето, което язди бял жираф, има власт над всички животни. Това сигурно си ти. Онзи ден Лърк ми разказа, че един бивол, който бил почти умрял, скочил на крака като младо яре, след като си го докоснала.
	— Изненадана съм, че Лърк е успял да види каквото и да било — отвърна Мартина. — Той беше твърде зает да се опитва да предизвика пожар с цигарата си, да обижда Тендай и да плаши слоновете.
	Рубен Джеймс се засмя.
	— Мисля си, че по-скоро слонът е изплашил него. Тези животни са доста по-корави, отколкото хората си мислят — например слоницата, която подарих на дядо ти. Когато пристигна тук, беше кожа и кости и едва се държеше на краката. Сега разбирам, че е жива и здрава и нищо й няма.
	Мартина се зачуди дали се е сетил, че същата тази слоница нападна шофьора му. Реши за всеки случай да не казва нищо, да не би Джеймс по-късно да си отмъсти на Ейнджъл.
	В този момент се сети, че същото може да сполети и Джеми, ако Рубен Джеймс се ядоса, затова тя каза подчертано учтиво:
	— Имате ли нещо против да не храните жирафа? Той се притеснява от непознати и освен това яде само листа от акация.
	Рубен Джеймс наклони глава и намигна на Джеми, който се въртеше покрай оградата, за да бъде по-близо до Мартина.
	— О, сигурен съм, че мога да го изкуша с някое лакомство — каза той и размаха клонче орлови нокти*.
	[* Орлови нокти — храстовидно растение, чиито цветове отделят сладък нектар. — Б.пр.]
	Белият жираф се наведе, примамен от деликатеса, но страхът надделя и той се отдръпна, без да докосне клончето.
	На Мартина й се искаше да издере очите на Рубен Джеймс. Момичето с мъка овладя гнева си, влезе в резервата и заключи портата след себе си, само за да докаже, че все още има права в „Савубона“. Джеми наведе глава и потърка муцуна в нея.
	От другата страна на оградата Рубен Джеймс спокойно каза:
	— Чух, че снощи някой е нахълтал у вас.
	— И предполагам, вие нямате нищо общо с това? — сопна се Мартина, като забрави за решението си да се държи любезно.
	— Стига, Мартина — усмихна се той, — с теб не започнахме както трябва още от самото начало! Знам колко си привързана към „Савубона“ и затова не съм изненадан, че си настроена срещу мен, но не е в стила ми да влизам с взлом в къщите на хората.
	— Но все пак е в стила ви да им отнемате мечтите и любимите животни?
	Рубен Джеймс хвърли клончето на земята и изтри ръце в кърпичка с монограм.
	— Мартина, ти си твърде малка, за да разбираш от бизнес, но се запитай дали ако дядо ти го беше грижа за „Савубона“, щеше да поеме тези финансови рискове ида изложи на опасност бъдещето на семейството си? Не мисля така. Не аз съм лошият тук.
	Бива си го. За миг самата тя се запита какво всъщност е сторил Хенри Томас. След това обаче Рубен Джеймс отиде твърде далеч:
	— Ще ти кажа нещо, Мартина. Готов съм да сключим сделка. Избери си едно животно от резервата — което и да е, и то ще е твое. Можеш да го посещаваш безплатно, когато поискаш. Което и да е, с изключение, разбира се, на белия жираф. Казах ли ти, че в негова чест сме решили да сменим името „Савубона“ на сафари парк „Белият жираф“?
	При споменаването на сафари парка Мартина бе обзета от хладно спокойствие. Тя осъзна, че двамата с Рубен Джеймс са като играчи на шах. Той направи своя ход, сега беше неин ред. В съзнанието й изникна образът на Грейс, която смело я водеше през катакомбите на Тайната долина.
	— Знаете ли, не бива да ме подценявате. В „Савубона“ има хора със сили, които вие не можете да разберете. — Зелените й очи предизвикателно се втренчиха в него. — Ще намерим начин да ви спрем!
	През лицето на Рубен Джеймс премина мрачна сянка, но докато Мартина успее да разчете изражението му, обичайната излъскана усмивка цъфна отново.
	— Така ли? Е, нека ти кажа нещо, млада госпожице. Аз съм търпелив и великодушен човек, но до определен момент. Не допускай грешката да ме ядосаш!

	* * *

	Мартина влезе в къщата и чу телефона да звъни. Вдигна слушалката. Вятърът беше натежал от металния мирис на идващия дъжд, а вратата скърцаше на пантите си. Над резервата бяха надвиснали черни облаци.
	— Мартина! Слава богу, че се свързах! — извика Гуин Томас. — Откога звъня, а никой не отговаря! Поболях се от притеснение. Какво става? Всичко наред ли е?
	— Да — излъга Мартина.
	Нямаше смисъл да разказва на баба си, че слон е гонил Лърк, нито да я тревожи с новини за взлома. Най-много Гуин Томас да полудее от притеснение и да се качи на следващия самолет, без да е открила нищо в Англия. Тогава „Савубона“ щеше да е в по-голяма опасност от всякога.
	— Съжалявам, че не си се свързала, бабо. Грейс не обича да вдига телефона, а ние с Бен сме в резервата да помагаме на Тендай.
	— Слава богу, а аз си представях най-лошото. Господин Джеймс идвал ли е?
	— Постоянно, но ние се оправяме с него — отговори Мартина и смени темата. — Как е в Англия? Студено ли е?
	— И сиво — потвърди баба й, — и много влажно. Отседнала съм в един хотел, който прилича на селски хан като от филм за върколаци — с ниски греди, враждебни местни жители и собствено баскервилско куче. Стаята е толкова малка, че като вляза през вратата, се блъскам в леглото. Но не за това ти се обаждам.
	— Ключът! — спомни си Мартина. — Какво имаше в сейфа? Намери ли друго завещание?
	— Не точно. Честно казано, всичко е малко объркано и почвам да се съмнявам в здравия си разум. Чувствам се много виновна, че ви оставих на милостта на онзи ужасен човек, за да прелетя няколко хиляди километра, и то най-вероятно за зелен хайвер. В сейфа няма нищо особено. Поне нищо, което да ни помогне да спасим „Савубона“. Само един плик.
	— Плик ли? Има ли писмо в него?
	— Не, точно това е странното. Има само карта на Дамараланд* в Намибия и ключ — прилича на ключ за куфар.
	[* Дамараланд — район в западната част на Намибия. — Б.пр.]
	— Какъв куфар?
	— Знам колкото и ти. Другото странно нещо е, че пликът е бил на Вероника.
	— На мама?
	— И аз се изненадах. На гърба е старият ви адрес в Хампшир, написан с нейния почерк. Не разбирам защо е в сейфа на Хенри…
	— Може би е нещо, което е искала да опази.
	В главата на Мартина се прокрадна и друга мисъл: или нещо, което е искала да скрие.
	— Африканска туристическа карта и ключ без бележка към него? Мисля, че най-вероятно каквото и да е сложила тя или Хенри в сейфа, то вече не е там, а картата е просто спомен от някое пътуване. Би било интересно да се провери ключът, но без адрес не знам откъде да започна.
	След това заговориха за други неща. Гуин Томас тъгуваше за „Савубона“, искаше да чуе какво става с почти всяко животно в резервата. Това веднага събуди подозренията на Мартина. Ако има нещо, което баба й не може да понася, то беше прахосването на пари за разговори по телефона. А това обаждане от Англия сигурно струва цяло състояние. Но въпреки това колкото пъти се опита да каже „дочуване“, баба й все намираше начин да я задържи.
	След пет-шест минути Мартина не издържа и попита:
	— Бабо, има ли нещо, което не ми казваш?
	— Не, не, разбира се! Е, естествено, тревожа се за бъдещето, но иначе съм добре. Трябва вече да вървя, фонокартата сигурно е на свършване. Голяма измама са тези карти, абсолютна измама.
	Мартина занесе телефона до прозореца на кухнята. Оттам се виждаше цялата градина и дори водоемът от другата страна на оградата с надвисналото над него черно небе. Шест зебри с кръгли коремчета тичаха да се скрият от идващия дъжд.
	— Страх ли те е какво ще откриеш, ако се захванеш да търсиш? — попита Мартина.
	Гласът от другата страна на линията прозвуча възмутено.
	— Да ме е страх? Не ставай глупава! — Гуин Томас замълча и после добави: — О, кого заблуждавам? Да, Мартина, честно си признавам, наистина се страхувам! Страхувам се, че човекът, когото обичах, с когото споделях четирийсет и две години от живота си, може да се окаже не този, за когото го мислех.
	През манговите дръвчета повя силен вятър. От небето закапаха едри капки и затропаха по покрива. Дъждът се усили, а розите приведоха глави.
	— Сърцето ми казва, че той беше мил и добър мъж, че никога не би сторил нещо, с което да ме нарани, но някъде дълбоко в мен се е загнездила мисълта, че не можеш да познаваш докрай друг човек…
	Пороят заглуши останалата част от изречението.
	Мартина запуши свободното си ухо и се напрегна да чуе. По линията обаче се чу пукане и съскане. Момичето натисна копчето на високоговорителя.
	Гласът на баба й изпълни кухнята и заехтя между гредите.
	— Тайните погубват, Мартина! Никога не пази тайни! Колкото и благородна да е била тайната мисия на Хенри, сега тя може да означава край на „Савубона“ и всичко, за което съм работила години наред и което обичам. Не искам да те натъжавам, но трябва да приемеш факта, че може би това е краят и на белия жираф…


>	10.

	На вечеря всички бяха мрачни и потиснати. Яденето на Грейс беше вкусно, както винаги, но никой нямаше апетит. Бен си блъскаше главата да намери решение за „Савубона“. Години наред живя като аутсайдер, отблъскван и тормозен от всички в училище, но Мартина, баба й, Тендай и Грейс промениха живота му. Приеха го безрезервно такъв, какъвто е, и му помогнаха да последва мечтата си да работи сред дивата природа. Сега те имаха нужда от неговата помощ и Бен не можеше да се примири, че не знае как да им помогне.
	Мартина тъжно подбутваше храната в чинията си. Не я радваше дори такава превъзходна вечеря — прясна платика, уловена от Сампсън в езерото на резервата, печени чери домати, пюре от сладки картофи и африкански спанак и лимонов пай за десерт. Струваше й се, че всяко сядане на масата в „Савубона“ прилича на Тайната вечеря, защото може да им е за последно.
	След телефонния разговор Мартина много се притесни за баба си. Беше свикнала с твърдата увереност на Гуин Томас, която можеше да застане дори пред булдозер, без да й мигне окото. Но сега баба й беше уязвима и уплашена.
	След вечеря Грейс дръпна Мартина настрани и й подаде малко пакетче, увито в кафява хартия.
	— Какво е това? — изненада се Мартина.
	— Помислих, че може да си привършила специалното мути на Грейс — усмихна се сангома. — Снощи, след като си тръгна с белия жираф, отидох да потърся някои билки и растения за теб.
	Мартина не знаеше какво да отвърне, загрижеността на лечителката я трогна дълбоко.
	Освен това Грейс е права — лековете, които Мартина държеше в пакета си за оцеляване, наистина бяха на свършване. Последната капка от лекарството, което Грейс шеговито наричаше „Любовна отвара номер девет“*, даде на бивола. Мартина не знаеше (пък и не я интересуваше) какво има в малките кафяви шишенца с мути, но Грейс винаги слагаше върху етикетите подробен списък на симптомите, при които се прилагат. А как действаха само!
	[* Love Potion №9 — популярна песен от шейсетте години. — Б.пр.]
	Момичето понечи да отвори пакетчето, но Грейс я спря.
	— Не сега, утре ще имаш достатъчно време за това. Прибери ги в пакета си за оцеляване.
	Мартина не можа да заспи след събитията от изминалия ден, а и каракалите се боричкаха върху леглото й. Тендай реши, че те са по-сигурни от всеки пазач на два крака, и децата се съгласиха с него. Нощта бе гореща и Мартина се потеше още повече заради каракалите. Въртеше се в леглото, а сърцето я болеше при мисълта, че ще трябва да живее без Джеми, който няма как да разбере, че е била принудена да го остави в лапите на Рубен Джеймс и ордите туристи. И сигурно щеше да се чувства изоставен и предаден.
	В два и половина Мартина не издържа, стана, изкъпа се тихо, за да не събуди Бен и Грейс, облече се и слезе в кабинета на баба си. Каракалите я следваха. Тендай беше подредил част от документите, но стаята все още изглеждаше като след торнадо. Мартина започна да се рови и накрая намери онова, което търсеше — дневник на дивите животни в „Савубона“. Баба й и дядо й водеха точни записки за всеки обитател на резервата.
	Откри Ейнджъл сравнително лесно, въпреки че слоницата тогава още не е била кръстена. Дядо й бе записал четливо, с дебели сини букви:
C>
	Женски пустинен слон, на прибл. 10 г., бременна в 22 мес., дарена от Рубен Джеймс, който я спасил от зоопарк в Намибия. Крайно занемарена, слаба, с белези от въже и нелекувани рани, сериозна опасност за здравето на малкото.
C$
	Трагичната история просълзи Мартина. Зачуди се дали не е преценила погрешно Рубен Джеймс. Може би отношението му към „Савубона“ наистина е продиктувано от бизнес интереси, заради справедлива компенсация за неизплатен дълг. Може би Рубен Джеймс искрено обича животните и ще продължи да ги спасява дори когато управлява собствен сафари парк. После си спомни за намерението му да експлоатира белия жираф и отново се изпълни с гняв. Хубаво е, че е измъкнал Ейнджъл от жестокия зоопарк в Намибия, но това не е достатъчна причина да го харесва.
	Мартина отново разгледа записката на дядо си за Ейнджъл и вниманието й се спря на родното място на слоницата: Дамараланд, Намибия. За момент Мартина не можа да се сети къде е чувала това име, но после си спомни разговора с баба си. В сейфа нямало нищо, освен карта на Дамараланд! Странно съвпадение. А Грейс винаги казваше, че случайни съвпадения няма.
	Мартина отиде до библиотеката и намери туристически справочник за Африка. Отвори го на главата за Намибия. Дамараланд се намираше в северната част на страната. В книгата се казваше, че там живее рядко срещаният пустинен слон. Бил по-висок от обикновения африкански слон, с дълги крака и изминавал до седемдесет километра на ден. За разлика от обикновения слон, който пие по сто-двеста литра вода на ден, със същото количество пустинният можел да оцелее три-четири дена.
	Мартина върна справочника на рафта и угаси лампата. Беше неспокойна и излезе в градината, за да види дали Джеми не е наоколо, взе и каракалите със себе си да я пазят, макар да не вярваше някой да я удари по главата. Белият жираф не беше при водоема. Мартина тъкмо се чудеше дали да се върне в къщата за свирката, с която го вика, когато очите й се спряха на друго бяло петно — самолетът на Рубен Джеймс.
	По време на вечеря Бен спомена, че пилотът трябвало да е готов в пет сутринта, с Рубен Джеймс щели да летят за Намибия, където е домът на Джеймс. Нямало да се върнат преди Бъдни вечер, когато официално трябва да влязат във владение на „Савубона“. Това беше първата добра новина, която Мартина чу от седмица насам.
	Тя светна фенерчето и приближи към самолета. Беше модел „Бийчкрафт В 58“, с шест места и товарно отделение. Отстрани, на носа на самолета, с червени букви бе изписано името му — „Феникс“. А отдолу, толкова мъничка, че човек не би я забелязал, освен ако не застане точно до нея, имаше…
	Мартина така се изненада, че изпусна фенерчето. То се изтърколи под колелата на самолета и й трябваше цяла минута да го извади. Светна право в носа на самолета. Под името видя четирилистна детелина.
	„Четирите листа ще те отведат при кръга“, беше казала Грейс.
	Мартина седна на камъка до портата. Каракалите я обикаляха, жадни за внимание. Рубен Джеймс заминаваше за Намибия — страната, която се намира точно на северозапад от „Савубона“, накъдето сочеха бивните. В сейфа Гуин Томас е намерила карта на Дамараланд и това е родното място на Ейнджъл.
	В главата на Мартина започна да се избистря план. Ами ако замине с господин Джеймс, за да види какво е намислил? Може би ще открие нещо, с което да докаже, че е корумпиран бизнесмен, подмамил дядо й да се откаже от резервата? А и така ще последва указанията от пророчеството на Грейс.
	Същевременно разумът й проговори: „Да не си луда? Може да те убият! Може да те пратят в затвора или в изправително училище, или където изпращат единайсетгодишни деца, които летят тайно с чужди самолети през граница. А и ако Рубен Джеймс не те застреля, баба ти със сигурност ще го направи, щом разбере какви си ги свършила“. Мартина знаеше, че е абсолютно безполезно да се вслушва в гласа на разума. Това означава да седи със скръстени ръце, докато Джеймс превръща „Савубона“ в зловещ зоопарк, пълен с туристи, привлечени от възможността да пояздят бял жираф. Няма да позволи да отнемат дома на баба й и мечтата на Бен да стане следотърсач! Няма да позволи Тендай, Сампсън и всички в „Савубона“ да останат без работа!
	А и как да пренебрегне знака, който според Грейс ще я отведе до истината? Мартина бе готова да отхвърли всички разумни съображения.
	Въпреки това реши за последно да провери решението си. Единствената възможност да се промъкне на самолета е сега, под прикритието на мрака. А това може да стане само ако вратата не е заключена. Натисна дръжката.
	Вратата се отвори.
	Мартина въздъхна. Значи е решено! Трябва да го направи, независимо дали иска или не. Отново погледна часовника — три без десет. В четири най-късно трябва да се е качила на самолета.
	Без да обръща внимание на възраженията, които се трупаха в главата й, тя се върна в къщата. Прибра в малката раничка пакета за оцеляване, ветроустойчивото яке, резервна тениска, чорапи, бельо и четката за зъби, а после отиде в кухнята и си приготви два сандвича със сирене и кайсиев мармалад, взе и бутилка вода. На масата остави бележка:
C>
	Мила Грейс,
	Заминавам да извадя тръна. Моля те, грижи се за Джеми и животните в клиниката и направи каквото е нужно, за да не се тревожи баба. Обичам ви всички!
@	Мартина
C$
	На излизане тя погледна към прозореца на Бен. Не знаеше как ще се справи без най-добрия си приятел, но няма да е честно да го въвлича в опасното си начинание.
	Заключи вратата и се отправи към портата. Щом стигна до самолета, спря и се ослуша. С изключение на обичайните нощни шумове не се чуваше и звук. Качи се в самолета и се сви зад кашоните в багажното отделение. Покри се с парче брезент. Не беше за вярване колко лесно стана!
	Тъкмо се канеше да подремне, когато чу някакъв шум. Едва ли Рубен Джеймс се приготвя да отлети в четири без петнайсет; по-скоро някой (като си знае късмета, може би Лърк) я е забелязал. А това щеше да е катастрофа.
	Вратата се отвори. Мартина се сви в тъмния ъгъл, скована от ужас, и се опита да задържи дъха си. Гърдите й започнаха да парят от липсата на кислород.
	Точно когато си мислеше, че ако не си поеме дъх, ще се пръсне, някой повдигна брезента.
	Над нея се хилеше Бен. Носеше малката си чанта в цвят каки, с която обикаляше резервата. Преди Мартина да успее да каже нещо, той се сви до нея.
	— Нали не мислиш, че ще те оставя да тръгнеш сама? — попита той.


>	11.

	Полетът продължаваше вече три часа. От неудобната поза кракът на Мартина се схвана. Болката започна от стъпалото и проряза прасеца. Момичето захапа пуловера си, за да не изкрещи. Умираше от студ, глад и жажда. И макар че якето, сандвичите и шишето с вода бяха на една ръка разстояние, не можеше да ги вземе, без да я усетят пилотът или Рубен Джеймс. Мартина се примъкна по-близо до Бен и успя да опъне крака си, за да облекчи болката. Сгуши се до приятеля си и затвори очи. Събитията от тази сутрин отново се занизаха пред нея.
	Всичко започна в четири и половина. Както седяха с Бен, скрити в багажното отделение на самолета, внезапно ги лъхна студен въздух. Пилотът на самолета беше отворил вратата и лампите светнаха. Струваше им се невъзможно да не ги забележи, но той хвърли няколко куфара отзад и запали двигателите. След няколко минути чуха гласа на Рубен Джеймс. В багажното се намести още един кашон и след минута самолетът се понесе по импровизираната писта.
	А сега какво ще правят?
	Този въпрос не излизаше от главата на Мартина, откакто излетяха. Трябваше да помисли предварително какво ще правят, след като се качат на самолета, обвиняваше се тя. С Бен щяха да се озоват в чужда страна без паспорти, без близките им да знаят къде са, без план, без пари! С дребните монети в джоба си не можеше да купи дори един хамбургер. А как ще се върнат в „Савубона“?
	Мартина знаеше за Намибия само това, което прочете в туристическия справочник. Това е една от най-слабо населените държави в света — един милион и осемстотин хиляди души население на площ от осемстотин хиляди квадратни километра. Тук живеят едни от последните номадски племена в Африка, най-древните от които са бушмените. Шейсет процента от територията й е заета от пустините Калахари и Намиб. Декември е сред най-горещите месеци — температурите се качват над четирийсет градуса.
	С всяка следваща минута все по-силна паника обземаше Мартина. Не стига, че се излага на неоправдан риск, но въвлече и най-добрия си приятел. Затова, че остави Грейс да се разправя с Гуин Томас, не се чувстваше много виновна, понеже сангома сама й позволи да стигне „колкото далече трябва“. Най-много се тревожеше за баба си. При добро стечение на обстоятелствата Гуин Томас можеше да не се обади няколко дни, а дотогава двамата с Бен може и да са се върнали в „Савубона“. Или поне така й се искаше…
	Самолетът започна да се спуска и Мартина наостри уши. Сръчка Бен, който беше задрямал. Момчето отвори очи и се огледа объркано, докато разбере къде се намира. После се усмихна на Мартина. Това я накара да се почувства по-добре. Поне не е сама. Бяха заедно с Бен.
	Изведнъж земята сякаш се надигна и се удари в корема на самолета. Машината подскочи и спря. Двигателите угаснаха и всичко утихна.
	— Кацане като по учебник, ако мога сам да се похваля — засмя се пилотът. — Не остава много. Само да презаредим, да се оправим с митницата и тръгваме. Обзалагам се, че ще си отдъхнеш, когато всичко приключи.
	— Отдъхвам си, когато съм далеч от „Савубона“ — отвърна Рубен Джеймс. — Не ми стига онази бойна бабичка Гуин Томас, ами и внучка й се оказа костелив орех. С тези зелени очи сякаш гледа в теб като с рентген. Вчера ме заплаши, представяш ли си? Каза, че в резервата имало хора със сили, които аз не разбирам, и че те щели да ме спрат. — Той се засмя. — Мисълта, че това кльощаво хлапе или някой друг от персонала може да набучи игли във вуду кукла или да забърка магьосническа отвара, за да ми попречи на плана, който замислям от години, е смехотворна. Обаче го каза така, че почти й повярвах.
	— Какво ще правиш с нея? — попита пилотът, но преди Джеймс да отговори, на прозореца се показа лицето на един митнически служител.
	През следващите няколко минути пилотът и Рубен Джеймс бяха заети с оправяне на документи и зареждане на гориво. После самолетът се вдигна във въздуха и летя още четирийсет и пет минути. Мартина изпитваше отчаяна нужда да отиде до тоалетната. За щастие, точно когато се канеше да сподели желанието си с Бен, самолетът започна да се спуска и кацна.
	— Радвам се, че това е последният ни полет с такъв товар — каза пилотът, когато двигателите изгаснаха. — Нервите ми няма да издържат още един път. Ако митничарят беше проверил багажното, животът ми нямаше да струва и пукната пара.
	— Мисли си за сметката в швейцарската банка — напомни му Рубен Джеймс.
	— Няма да ми е от полза, ако съм зад решетките.
	— Всъщност ние не нарушаваме закона, само го заобикаляме. Правим услуга на народа.
	— Смяташ ли, че ще погледнат така на нещата?
	— Със сигурност — увери го Рубен Джеймс, — къде другаде ще имат прясна вода и храна три пъти на ден?
	Двамата с пилота слязоха от самолета и поздравиха шофьора на колата. Чу се ръмжене на двигател, което постепенно се стопи в далечината.
	Мартина и Бен бавно се изправиха на крака, отвориха внимателно вратата и излязоха навън. Жегата ги удари като с чук.
	Пред очите им се разкри огромна пустиня, но не от златист пясък, а с високи до небето червеникави дюни. Те се извисяваха като огромни планини. Вятърът беше изваял по тях остри като бръснач била, стръмни склонове, мрачни клисури и дефилета. Утринното слънце ги озаряваше с призрачна светлина. Беше красива, но страховита гледка.
	На Мартина й призля. Тя се подпря с ръка на крилото на самолета. Бен улови погледа й и тя разбра, че двамата си мислят едно и също. Бяха сами в пустинята, на хиляди километри от дома, с два сандвича със сирене и едно шише вода.


>	12.

	— И сега какво? — Мартина се радваше, че може да изрече на глас думите, които от няколко часа не й даваха мира.
	Бен прокара пръсти през черната си коса.
	— Добър въпрос. Кое е първото правило за всяка критична ситуация?
	— Не изпадай в паника.
	— Добре, значи няма да изпадаме в паника. Преди да тръгнем нанякъде, нека огледаме самолета сантиметър по сантиметър и да видим дали в него има нещо, което ще ни е от полза. Но първо да хапнем.
	Решиха, че сиренето бързо ще се развали на жегата и скоро няма да става за ядене, и затова си разделиха сандвичите и половината шише вода. После се върнаха в самолета и внимателно прегледаха какво има в него.
	Нямаше кой знае какво, но все пак взеха две малки кутийки сок от хладилната чанта, както и малко глюкоза и таблетки за пречистване на вода от аптечката, но решиха да не ровят в куфарите.
	— Невинен до доказване на противното — заяви Бен.
	Според Мартина Рубен Джеймс беше виновен до доказване на противното, но все пак се съгласи, че не бива да пипат личните му вещи.
	Разгледаха кашоните в багажното. Повечето бяха запечатани, но по името на производителя и миризмата, която идваше от един скъсан кашон, Бен заключи, че вътре има миньорски принадлежности.
	— Миньорски принадлежности ли? — учуди се Мартина. — Така ли си изкарва милионите Рубен Джеймс? От диаманти и платина?
	— Не съм сигурен. Питах Тендай за това и той каза, че май Джеймс притежава няколко луксозни хотела. Но и той не беше сигурен.
	Бен подреди отново кашоните и двамата скочиха от самолета. Затвориха вратата след себе си и Мартина отново видя четирилистната детелина на носа и си спомни пророчеството на Грейс.
	„Четирите листа ще те отведат при кръга.“ Какъв кръг?
	— Ти разбра ли за какво си говореха двамата? — попита Мартина. — Какво имаше предвид Рубен Джеймс, като каза, че не нарушават закона, а само го заобикалят? И какви са тези приказки за банки и затвор?
	— Аз се притесних, когато чух, че някой някъде ще се радва, че има вода и храна три пъти на ден. Прозвуча така, сякаш говори за роби. Много е странно, но мисля, че за едно може да сме сигурни.
	— За какво?
	— Става дума за нещо много повече от „Савубона“.

	* * *

	Не знаеха кога пилотът и Рубен Джеймс ще се върнат за товара, но предположиха, че първо сигурно ще закусят някъде. Затова решиха да се огледат къде се намират, преди да стане още по-горещо.
	Само минути след като се заизкачваха по една от дюните Мартина вече беше готова да убие човек за нещо сладко, газирано и леденостудено. Свалиха си обувките и ги преметнаха през врата, вързани за връзките. Босите им стъпала потъваха дълбоко в червения пясък. Тътреха се бавно нагоре, а мускулите им направо пареха. По средата на пътя изпиха остатъка от водата. Никой не каза и дума, но и двамата знаеха, че когато и ябълковият сок свърши, ще загазят сериозно.
	— Хващам се на бас, че на върха има чуден хотел със сенчести палми и искрящо син басейн! — рече Бен с надежда.
	— Аз пък се хващам на бас, че има търговски център с климатик, с безплатен сладолед с шоколадови парченца и лимонада на корем! — отвърна Мартина.
	Ободрени, двамата отново поеха нагоре. Бен стигна пръв. На Мартина й трябваше известно време, за да си поеме дъх, преди да успее да се огледа. Изражението на Бен казваше достатъчно и Мартина не бързаше да търси потвърждение.
	От единия до другия край на хоризонта се простираха редици червени дюни. Нямаше и следа от живот. Единствените знаци, че не са на Марс, бяха катранената лента на някакъв път, която чезнеше в маранята, и самолетът като играчка на пистата далече долу.
	— Ако това ще помогне, намираме се в Сосусвлей* — рече Бен. — Виждал съм тези дюни на снимки. Най-близкият голям град е поне на шест часа път с кола.
	[* Сосусвлей — (от африкански наречия „плато без изход“) — обширен район в южната част на пустинята Намиб, който се простира на около 32 000 кв.км, отличава се с високи пясъчни дюни в ярки оранжеви или розови нюанси, резултат от окисляването на съдържащото се в пясъка желязо. Най-старите дюни са с наситеночервен цвят. С течение на времето те буквално ръждясват. Дюните в Сосусвлей са най-високите дюни в света. — Б.ред.]
	— Страхотно! — Мартина закри очите си с ръка, за да ги предпази от палещото слънце. — Надявам се, че няма да ги изминем пеша. — Тя седна на пясъка. — Съжалявам, Бен! Аз съм виновна! Заради страха, че може да изгубя Джеми, Кан и „Савубона“, не мислех трезво. Гадеше ми се от безсилие и изобщо не ми хрумна, че Рубен Джеймс може да върти бизнес насред пустинята. Мислех, че ще попаднем на някое нормално място с коли, пътища и къщи… Но това е истинска катастрофа! А най-лошото е, че въвлякох и теб.
	Бен седна до нея и отвори кутийка ябълков сок. Предложи първо на Мартина, а после сам отпи.
	— Не ме въвлече. Дойдох, защото така исках, не помниш ли? Но ти трябва да последваш собствения си съвет.
	— Кой съвет?
	— Това, което каза на баба си. Не можем да се откажем. Нека направим това, за което дойдохме — да разберем какво е намислил Рубен Джеймс и да намерим доказателства, за да му попречим да си присвои „Савубона“.
	Мартина го погледна.
	— Има още нещо.
	Тя набързо му разказа за пророчеството на Грейс, за сочещите на северозапад бивни и за четирилистната детелина на носа на самолета. Каза му и за разговора с баба си за картата на Дамараланд в сейфа, както и за странното съвпадение, че Ейнджъл идва оттам.
	— Грейс казва, че няма случайни неща. Удивително е, че за по-малко от двайсет и четири часа се случват две съвпадения.
	— Хм, може би има и трето — отбеляза Бен. — Ами ако Ейнджъл е нападнала Лърк, защото го познава от Дамараланд и той й е направил нещо, което да я разгневи? Длъжни сме заради Ейнджъл, баба ти и всички в „Савубона“ да разберем какво става. Трябва да намерим начин да стигнем до Дамараланд!
	За пръв път от дни насам Мартина усети слаба надежда.
	— Добре — съгласи се тя, — да направим това, за което сме дошли! И в по-големи каши сме се забърквали. Да се скрием близо до самолета, докато се върнат за товара, а после ще се опитаме да се вмъкнем в колата.
	Бързо установиха, че най-лесният начин за слизане по стръмните дюни е да се плъзнат по тях. Беше много по-забавно, отколкото на качване. Почти бяха стигнали долу, когато забелязаха облаци прах по пътя. Автомобилът на Рубен Джеймс се връщаше.
	Намираха се на гол склон, на стотици метри от каквото и да било укритие, затова просто спряха на място и се заровиха в червения пясък, само главите им останаха да стърчат. Джипът спря до самолета. Двамата мъже свалиха няколко дълги дървени сандъка, натовариха ги на самолета и се качиха в него. Минаха пет минути и перките се завъртяха.
	— Тръгват! — извика Мартина. — Бен, оставят ни! Мислех, че това е крайната им цел и ще имаме предостатъчно време да се върнем при самолета. Мислех си, че Рубен Джеймс или живее, или има работа тук наблизо и че самолетът ще остане дни наред.
	— И аз така предположих — мрачно отговори Бен. — Явно сме сгрешили.
	Ревът на двигателя се усили и пилотът се приготви за излитане. Шофьорът на джипа им махна с ръка и потегли.
	Мартина и Бен гледаха как самолетът се носи по пистата и се изстрелва в синьото небе. Само след миг изчезна от погледите им.
	Възцари се тягостна тишина. Единствените звуци бяха шепотът на пясъка и собственото им уплашено дишане. Въпреки жегата ги побиха хладни тръпки.
	Беше ред на Бен да попита:
	— И сега какво?


>	13.

	Макар да бе от хората, които лесно се гневят и плачат, Мартина отдавна се беше научила, че в критична ситуация е важно да слуша главата, а не сърцето си.
	— СПОП — каза тя.
	— Стоп ли? — погледна я изненадано Бен.
	— Не, СПОП: спри, помисли, огледай се, планирай! Така се действа, когато си в критично положение.
	— А ние определено сме в такова — съгласи се Бен, — повече от критично…
	Мартина се изправи и се отърси от пясъка.
	— Всъщност, може би имаме късмет.
	— Моля!?
	— Ами представи си, че бяхме на борда на самолета. Колкото по-дълго се навъртаме около Рубен Джеймс, толкова по-вероятно е да ни открият. Сега обаче сме свободни. Пак сме в Намибия и по следите на Джеймс, но сами решаваме кога и какво да правим.
	Бен избухна в смях.
	— Променила си се през последната година! Но си права. Ние сме насред най-голямата пустиня на земята и се варим в собствения си сос, имаме една кутийка ябълков сок и нямаме транспорт. Ако искаме да се измъкнем, наистина трябва да мислим позитивно. Добре, да тръгваме по следите на господин Джеймс. Но първо да намерим подслон, вода и храна, и то точно в този ред.
	— Съгласна съм! Бен?
	— Да?
	— Никога не съм била толкова уплашена. Но съм твърдо решена да спася „Савубона“ и всички животни, дори това да е последното нещо, което ще направя в живота си.
	Бен погледна безкрайните дюни от червен пясък.
	— Да се надяваме, че няма да е последното.

	* * *

	На километри наоколо не се виждаше подслон, не можеха да рискуват да се обезводнят, докато търсят къде да се скрият и решиха да се върнат на пистата. Имаха едно тънко одеяло, което взеха от самолета, и клони от изсъхнали храсти. От тях направиха нещо като палатка. Останаха в нея до средата на следобеда, като си мечтаеха за хапване и студени напитки. Ябълковият сок свърши още по обед. Задържаха последната глътка дълго в уста, за да не им пресъхнат устните и езикът, както ги бе учил Тендай.
	Късно следобед глътнаха по една таблетка глюкоза и тръгнаха под палещото слънце. Надяваха се, че пистата се използва често и скоро някой ще се появи, но наоколо не се виждаше жива душа. И двамата знаеха, че в подобна ситуация е най-добре да останат на едно място и да чакат да ги спасят. Но тъй като никой не знаеше, че са в беда, налагаше се сами да потърсят помощ.
	Тръгнаха в посоката, откъдето сутринта дойде джипът. Беше по-лесно, отколкото изкачването по дюните, а и имаше шанс да мине автобус с туристи или джип на парков надзирател с цял бидон вода!
	Поне така се надяваха.
	Но нищо подобно не се случи. Часовете минаваха и докато слънцето бавно се спускаше, устата на Мартина така пресъхна, че езикът й залепна за небцето, а устните й се напукаха и разкървавиха. Сложи си якето и качулката, за да се предпази от изгаряне, но с тях й стана още по-горещо. Местеше механично крак пред крак и се опитваше да не мисли за случаите на хора, умрели в пустините. Знаеше, че тялото може да издържи без вода най-много три дни, но при такава жега и двайсет и четири часа могат да са фатални.
	Най-много я тревожеше мисълта, че вървят в грешна посока. Не е сигурно дали джипът наистина е тръгнал към хотел. Ако Бен е прав, възможно е Рубен Джеймс и пилотът да са отишли до някоя мина или таен склад с въоръжена охрана. Двамата с Бен може би вървяха към сигурен капан.
	По близката дюна притича гущер, муцуната му приличаше на лопата. Като се изключат бръмбарите и един орел в далечината, това бяха единствените признаци на живот за целия ден.
	— Няма да загинем — каза Мартина. Гласът й прозвуча по-уверено, отколкото се чувстваше. — Иначе Грейс щеше да ми каже.
	— Може да го е пропуснала, за да не те тревожи — подразни я Бен. — Не мислиш ли, че гадателите си имат кодекс, според който не бива да казват на хората лошите неща.
	На Мартина изведнъж й стана адски горещо и се ядоса.
	— Не ми помагаш, Бен! — отвърна тя сърдито. — А и Грейс не е гадателка! Тя е сангома, която общува с предците и чете бъдещето по кости. Не е шарлатанка с пайети и кристална топка!
	Бен спря.
	— Ей, знам! Грейс е невероятна! Съжалявам, само се пошегувах.
	Мартина стисна ръката му.
	— И аз съжалявам, че се развиках! Просто съм гладна и уморена и не мога да спра да се обвинявам за кашата, в която те забърках.
	— Това не ми прилича на позитивно мислене — усмихна се Бен. — Хайде, ще се справим! Раз-два, раз-два, раз-два…
	Със залеза на слънцето се появи лек ветрец — толкова хладен и успокояващ, сякаш ги обгърна коприна. С последни сили Мартина и Бен се изкачиха на една висока дюна. Надяваха се, че през дългата нощ тук ще са далеч от хищници, змии и скорпиони. Надяваха се също да зърнат някакъв знак за човешко присъствие или за наличието на вода.
	Свалиха обувките си, топлият червен пясък се процеждаше през пръстите на Мартина. Малко преди върха спряха да си поемат дъх. Залезът нямаше екзотичните багри на залезите в „Савубона“, но пък под настъпващия здрач огромните вълнисти дюни сменяха най-различни цветове — керемиденочервени, карамелено оранжеви и кестеновокафяви.
	Гледката беше толкова величествена, че Мартина за миг забрави бедите и се изпълни с щастие. Според туристическия пътеводител пустинята Намиб е приблизително на около осемдесет милиона години. В мащабите на еволюцията Мартина беше нищожна като амеба… Момичето продължи да съзерцава, дори след като Бен тръгна нагоре, и се стресна чак когато чу мъчителния му вик.
	Последните няколко метра й отнеха два пъти повече време. Бен лежеше на пясъка, стиснал стъпалото си с ръце, а лицето му беше изкривено от болка. Наблизо се виждаше трънлив храст с остри извити бодли.
	— Няма що! — процеди Бен през зъби. — Вървим часове наред, без да видим дърво или тревичка, и първото растение, на което се натъкваме, е бодлив храст.
	Мартина видя пет кървящи убождания на петата му. Преди момчето да успее да възрази, тя отвори пакета за оцеляване и почисти раничките с антисептична кърпичка. После капна от отварата на Грейс за рани и уви крака му с бинт, за да не се дразни от пясъка. Едва когато приключи, а Бен седна и се усмихна, тя забеляза две неща. Първо, от другата страна на дюната имаше долина със свежа трева и няколко дървета. Второ, бодливият храст беше отрупан с жълто-зелени плодове.
	— Това да не е мираж? — попита тя.
	— Кое? — не разбра Бен, зает да разглежда произведението на Мартина върху крака си, впечатлен от уменията й. Отварата беше премахнала болката.
	Мартина отряза с швейцарското си ножче един клон от храста и по земята се посипаха няколко плодчета. Вътрешността им напомняше на краставица. Мартина издълба малко от жълтата сърцевина и я сложи в устата си — вкусът беше кисел и леко парлив. После изчисти семенцата и изяде и тях.
	— Мартина, да не би слънцето да ти е изпържило мозъка? — ахна Бен. — Имаш ли представа колко е опасно да ядеш непознато растение? Ами ако е отровно?
	Мартина лапна още няколко семена.
	— Вкусни са, приличат на бадеми.
	Тя разряза още един плод и го подаде на Бен.
	— Това е храст нара*. Винаги бих го познала. Грейс постоянно говори за него. Казва, че бушмените обичат нара, защото има стотици приложения. Маслото от семената овлажнява кожата и я предпазва от слънчево изгаряне, коренът лекува стомашни неразположения, гадене, болки в гърдите и бъбречни проблеми, а месестата част на плода може да се натрие върху рана, за да зарасне по-бързо, или да се яде, за да се оводниш.
	[* Нара — растение, подобно на пъпеш. Плодовете му се използват за храна от хора и животни. Растението се среща само в Намибия. — Б.ред.]
	Бен усети колко е жаден и изгладнял и не се противи дълго, особено след като видя как живна Мартина след първия плод. Скоро и Бен дъвчеше със същия ентусиазъм.
	В един момент двамата се спогледаха и избухнаха в смях — по брадичките им се стичаше сок, а по дрехите им не беше останало чисто място.
	Слънцето почти се беше скрило. Двамата си запалиха малък огън със сухи съчки и шума от храста. Опънаха тънкото одеяло върху тесния ръб на дюната, а отгоре се покриха със спасителното фолио от пакета за оцеляване на Мартина, с него човек можеше да се предпази от студове дори при минус шейсет градуса. Или поне така пишеше на етикета.
	Вечерницата оповести падането на нощта. Не след дълго по небето сякаш се разпиля кутия с диаманти — толкова многобройни и искрящи бяха звездите. Скоро се показа и луната.
	Бен и Мартина лежаха, сложили глави върху раниците си, сгушени на топло под спасителното фолио и загледани в Млечния път, Орион и Южния кръст. От време на време се чуваха крясъци на нощни твари.
	— Знаеш ли какво, Бен? — попита Мартина сънено. — Вярвам, че ще успеем. Представа нямам как, но наистина вярвам!
	Бен се прозина.
	— Знаеш ли какво, Мартина? Мисля, че си права.
	После потънаха в дълбок, сън.


>	14.

	Събуди ги розовото сияние на зората, разпукваща се над червените дюни. Бен седна и обяви, че по-красива гледка не е виждал. Мартина, без да помръдва, захленчи колко е твърд пясъкът, колко й е студено и колко много й трябва един душ и още сън, както и хубава закуска с яйца, бекон, кафе и портокалов сок…
	— Веднага идват, госпожице. Само да звънна на румсървис — и Бен стана и дръпна фолиото. — Ставай, мързеливке! Мисля, че искаш да видиш точно това.
	И понеже Мартина не помръдна, той лекичко я побутна. Мартина скочи и го погледна ядосано.
	— Ей! Ще си платиш за това, когато се върнем в цивилизацията. Само почакай!
	Тя закри очи с ръка да се предпази от лъчите на изгарящото оранжево слънце.
	— И какво толкова специално има за гледане в пет сутринта?
	В този миг ги видя. В долината под тях, пръснати из бледата трева, пасяха стотици антилопи орикс. Дългите им рога бяха прави и остри като копия, а с бежово-кафявата си козина приличаха на гвардия войници в униформи. Мартина беше виждала орикс само на снимка. Смяташе, че това са едни от най-красивите животни на света. Тя скочи на крака, забравила умората.
	— Бен, трябва да се приближим! Невероятни са! А и толкова голямо стадо има нужда от стотици литри вода. Може да разберем къде ходят на водопой.
	Двамата си събраха нещата и се спуснаха по дюната. Щом стигнаха долината, започнаха бавно да си проправят път през стадото. Половин час по-късно се наложи да се скрият зад едно дърво, недалеч от оголено парче земя, където двама мъжкари се боричкаха. Животните мятаха великолепните си глави и се спускаха едно срещу друго с насочени напред рога.
	Мартина не можеше да понесе мисълта, че мъжкарите може да се наранят и Бен едва я удържаше да не се намеси.
	— Не се бъркай на природата!
	— Естествено, че ще се бъркам, ако това означава да спася един орикс от пробождане и кървава рана — прошепна тя. — Ох! Видя ли?
	Мъжкарите блъскаха рога. Играта се превръщаше в истинска битка.
	Мартина излезе иззад дървото.
	— Лоши антилопи! — извика тя. — Бъдете добри момчета. Защо трябва да се биете?
	Животните замръзнаха на място, смаяни от видението, което дръзва да наруши играта им. После побягнаха и се скриха зад дюните, а стадото бързо ги последва.
	— Хей!
	Сякаш от нищото се появи млад бушмен. Беше гол до кръста, с къси панталони в цвят каки, с лък и колчан стрели през рамо, а в ръка държеше професионален фотоапарат.
	— Не мога да повярвам! — рече той. — Насред трийсет и четири хиляди квадратни километра пустиня се появихте вие и ми съсипахте снимката.

	* * *

	Откакто дойде в Африка, мислите на Мартина често се въртяха около бушмените. Не знаеше дали легендата за детето, което язди бял жираф и има власт над животните, е бушменска, зулуска или просто африканска. Но беше убедена, че бушмените държат ключа към съдбата й. Рисунките им неведнъж описваха предизвикателствата, с които й предстоеше да се срещне.
	Но за толкова месеци въобще не й хрумна, че може да види жив бушмен от плът и кръв. Особено пък такъв, който снима с фотоапарат с дълъг обектив.
	Все си представяше, че бушмените живеят далеч от съвременния свят, в някой затънтен край на пустинята Калахари и пазят древните традиции.
	А това момче, на вид петнайсетинагодишно, не изглеждаше нито тайнствено и загадъчно, нито откъснато от света. Напротив, беше съвсем нормално и доста ядосано.
	— Знаете ли откога лежа тук и чакам подходящия момент? Понесох студа, схващането на краката, мравките, които ме хапеха по пръстите, и един скорпион, който пропълзя по мене. Дойде да ме провери дори една рогата усойница*. Преживях всичко това, а накрая две смахнати хлапета се развикаха на ориксите, все едно са понита, и ми провалиха кадъра!
	[* Рогата усойница — силно отровна змия, която живее в Сахара и други пустини в Африка. — Б.пр.]
	— Много съжалявам! — извини се Мартина. — Не знаех, че ще попреча на снимките ви! Само исках да спра ориксите да се бият. А и вие изобщо не се виждахте зад тази туфа трева.
	За нейна изненада момчето избухна в смях.
	— Какво толкова смешно казах? — подразни се Мартина.
	— Не съм се виждал зад туфата трева! Ще ми се старейшините на нашето племе да можеха да ви чуят. Според тях съм най-безнадеждният ловец и следотърсач в историята на сан. И може би са прави. Не че ми пука. Винаги съм искал да стана фотограф, така че нямах желание да уча тези неща. Но след като баща ми… е, все едно… Сега ми се иска да ги бях научил, но е твърде късно.
	— Никога не е твърде късно — успокои го Бен, — аз съм чирак следотърсач. Мога да ти покажа някои неща, ако искаш.
	— Ти ли? — разсмя се още по-силно момчето. — И какво проследяваш? Йети, който прави нощни визити на игрището на училището?
	Той го огледа от главата до петите и Мартина се зачуди как двамата с Бен изглеждат в очите на младия бушмен.
	— Доста сте странни за туристи. И мръсни! В хотела ви няма ли душ? А и къде са останалите от групата? Не чух двигател.
	— Имаме малък проблем — призна Бен.
	— Съвсем мъничък — подкрепи го Мартина.
	— Вчера сутринта долетяхме с частен самолет от Южна Африка. Бяхме с едни… приятели. Те спряха на няколко километра оттук и ние с Мартина отидохме да се поразходим по дюните. Те не разбрали, че ни няма, и отлетели без нас.
	Момчето повдигна вежди.
	— Тъй наречените ви приятели не са разбрали, че ви няма, макар да сте били само няколко души на самолета?
	— Точно така — бодро отвърна Мартина, — вероятно са били твърде заети да снимат. Като теб!
	— Я да видим дали съм разбрал правилно. Долитате чак от Южна Африка, спирате на някаква писта насред пустинята Намиб и решавате да се разходите наоколо съвсем сами. Въпреки опасностите никой не възразява. После „приятелите“ ви зарязват на четирийсет градуса жега, без храна и вода и си продължават ваканцията, все едно нищо не се е случило?
	— Звучи по-зле, отколкото е в действителност — рече Мартина.
	— О, на мен ми се струва доста зле. С такива приятели на кого му трябват врагове?
	Момчето погледна часовника си.
	— Добре, ще ви заведа в полицейското управление в Свакопмунд. Градът е на около шест часа път с кола оттук, но добре че ми е на път. Излиза, че имате късмет, дето ми развалихте снимките, а?
	— Много ще ти бъдем благодарни за возенето, но не си прави труда — бързо отговори Бен. — Ако ни закараш в Свакопмунд, сами ще се оправим. Ще звъннем по телефона и за нула време ще ни приберат.
	— Така ли? — усъмни се момчето. — И нищо не премълчавате? Като например, че бягате от къщи или от закона?
	Мартина го удостои с най-лъчезарната си усмивка.
	— Ние сме най-обикновени деца, които карат най-отвратителната ваканция в живота си.
	— Хубаво! Щом така казвате! — Той извади ключовете от джоба си. — Да вървим, преди да е станало горещо. Паркирал съм зад онези дървета. Не се притеснявайте. Знам, че изглеждам на петнайсет, но то е, защото съм дребен. В действителност скоро станах на осемнайсет и имам шофьорска книжка. Казвам се Гифт*, между другото.
	[* Gift (англ.) — дар, подарък. — Б.пр.]
	— Гифт — повтори Мартина, — какво красиво име.
	Лицето на момъка помръкна.
	— Баща ми го е избрал. Но не мисля, че се оказах голям дар за него. Аз съм виновен за всичко, което му се случи. Това обаче е друга история. А вие как се казвате? Бен и Мартина? Добре, Бен и Мартина, да потегляме.


>	15.

	Гифт се оказа дружелюбно и бъбриво момче. На Мартина й беше трудно да прикрие благоговението, което изпитваше към него. Все пак той беше истински бушмен, макар че доста се различаваше от представата й за бушмените, особено след като наду някакъв рап в колата.
	След известно време тя се отърси от смущението си и го заразпитва за племето му. Гифт се изненада от интереса й, но отговаряше с голямо удоволствие. Разказа й, че бушмените са най-древното население на Африка, че пещерните им рисунки датират отпреди хилядолетия.
	Векове наред бушмените водели скитнически живот — били изкусни ловци и събирачи на растения и живеели в хармония с природата. После дошли завоевателите. През шестнайсети век в Южна Африка навлезли племена банту, а от седемнайсети век започнали да прииждат бели заселници — португалци, испанци, холандци, англичани. Те се отнасяли към бушмените като към хора втора ръка, които само крадат добитък. Сан трябвало да напуснат родните си земи и да се заселят в пустините на Ботсуана и Намибия. Племенната им общност започнала да се разпада.
	Към края на деветнайсети век Намибия била колонизирана от Германия. Последвали въстания и борба за независимост. За бушмените настанали тежки времена.
	— Сега сме пръснати по четирите краища на света, а в племената ни има много проблеми — каза Гифт. — Това беше една от причините да замина да уча. Баща ми искаше да живея по-добре от него и от неговия баща. Вместо това обаче си навлякохме само неприятности.
	Гифт замълча и намали скоростта. Колата задруса по каменистия път в дефилето. Пейзажът се промени и червените дюни отстъпиха място на обширни сухи равнини и терасирани хълмове в невероятни цветове. На места почвата беше толкова бяла, че искреше под синьото небе. После ставаше ту кафява и грееше, осеяна с жълти цветя, ту черна и прорязана от блестящи жилки лилави, сини и зелени минерали. Видяха птичи гнезда, големи като африкански колиби, с множество входове и стрелкащи се навън-навътре жълти птици. Гифт обясни, че това са домовете на птиците тъкачи. Едно такова гнездо можело да тежи до един тон. Някои дори събаряли клона или цялото дърво, на което били направени.
	— Как така тръгването ти на училище ви е навлякло неприятности? — полюбопитства Бен. — Не ти се учеше ли?
	Гифт внимателно управляваше джипа по лъкатушещия каменист път.
	— Напротив, много ми се учи. Искам да стана фоторепортер. Затова исках да получа най-доброто образование. Проблемите започнаха в гимназията в Уиндхок. Имах много готини приятели и това ме накара да гледам по друг начин на семейството си и на старите си приятели. Когато през ваканциите се връщах на село, всичко ми изглеждаше вехто и опърпано. Хората, включително собственият ми баща, ми се струваха невежи и старомодни. Започнах много да се карам с баща си. Една нощ след поредната свада той ми каза, че не одобрява нагласата ми и ще ме спре от училище. Аз го обвиних, че погубва мечтата ми, и избягах в пустинята. Той тръгнал да ме търси…
	Гифт замълча. На Мартина й се стори, че по бузата му се търкулва сълза, но момчето рязко завъртя волана, за да избегне една антилопа, и когато момичето отново го погледна, очите му бяха сухи.
	— Забравете! — каза рязко той. — Какъв е смисълът да ви разказвам всичко това? А и вие сте двама тъмни типове, вероятно сте обрали банка или нещо друго и сега се опитвате да избягате.
	— Ако бягахме, щяхме да идем другаде, а не в тази затънтена пустиня — отбеляза Мартина. — Виж, имаме още много път. Може да си поговорим. Какво стана, след като избяга в пустинята? Баща ти намери ли те?
	Гифт стисна здраво волана.
	— Точно това е най-ужасното. На другата сутрин, когато огладнях, се върнах вкъщи и тогава разбрах, че той е излязъл да ме търси. Всички бяхме сигурни, че ще се прибере след няколко часа. Но той не се прибра. — Замълча за кратко и добави: — Не само този ден. Изобщо не го видяхме вече. Това се случи преди една година.
	Мартина го погледна ужасено.
	— Искаш да кажеш, че е изчезнал безследно?
	Гифт се загледа втренчено в пътя.
	— Напълно безследно! Изпратихме най-добрите следотърсачи да го търсят, но не откриха и следа от него.
	Сърцето на Мартина се сви, като се сети за своите родители. Да загубиш баща си, без да знаеш какво се е случило, сигурно е още по-тежко.
	— Какво казаха полицаите?
	— Предполагат, че го е разкъсало диво животно. Баща ми беше един от най-обичаните хора в племето, затова не мислят, че е станал жертва на престъпление. Той беше повелител на слоновете, умееше да разговаря с тях.
	— Чувал съм за „повелители на конете“ — намеси се Бен. — Имат специална дарба да общуват с диви или ранени коне. Но как се говори със слон? Ако се опиташ да шепнеш в ухото на слон, няма ли да те стъпче?
	Гифт бръкна в джоба си, извади портфейл и го подхвърли към Мартина:
	— Покажи на Бен снимката вътре.
	Мартина измъкна снимката и двамата с Бен я заразглеждаха. Виждаше се бушмен, застанал между два слона. Женската беше обгърнала кръста му с хобот, а той бе сложил ръце върху него и върху единия бивник на мъжкия. Лицето му сияеше от щастие.
	— Това са диви слонове.
	Мартина пак погледна снимката.
	— Имаш предвид опитомени диви слонове?
	— Не, съвсем диви слонове. Мен или вас биха ни изтърбушили, без да им мигне окото.
	— Но как е възможно? — Мартина върна снимката на мястото й и подаде портфейла на Гифт, който го прибра в джоба си.
	— Когато баща ми бил на четири години, лагерът на сан бил нападнат от пустинни слонове. Имало суша и животните търсели храна. Един слон го грабнал с хобота си и го отнесъл. Баба ми и дядо ми решили, че детето е убито, но три месеца по-късно го намерили живо и здраво сред стадо слонове. Спасили го с големи трудности, но с изненада установили, че той не иска да се прибере вкъщи. Тогава се научил да общува със слоновете. Независимо дали го познават, или не, приемат го за свой. Тоест, приемаха го, преди да изчезне. Хората мислят, че не съм на себе си, но аз вярвам, че слоновете не биха позволили да му се случи нищо лошо. Сигурен съм, че някой ден ще го намеря. Толкова много ми липсва…
	— Знам как се чувстваш — каза тихо Мартина.
	— Не се обиждай — отвърна Гифт, — но дете като теб няма начин да знае как се чувствам.
	В колата настъпи тишина. Минаха покрай редица от ниски, златисти дюни, които изглеждаха нереални, сякаш са част от декор. Скоро стигнаха до малкото градче Свакопмунд. Пред тях неочаквано се показа искрящо синьо море с наредени по брега палми.
	Германците построили Свакопмунд по време на окупацията на Намибия и архитектурата беше типично немска, а сградите — чисти и красиво боядисани. Улиците носеха имена като „Хендрик Витбол“ или „Лудериц“. Мартина забеляза и медицински център „Бисмарк“.
	Тя сръчка Бен, той се наведе напред и каза:
	— Благодаря, че ни докара, Гифт. Спаси ни живота. Не знам какво щяхме да правим, ако не беше ти. Длъжници сме ти, но вече можем да се оправим сами. Ако ни оставиш тук, ще намерим телефон и ще се обадим на приятелите си.
	— Естествено — отвърна Гифт, но вместо да намали, натисна газта. Заобиколи една кола, зави рязко на светофара и със скърцане на спирачките спря пред полицейското управление.
	Бен натисна дръжката на вратата, но тя се оказа заключена.
	— Съжалявам, но не мога да поема такъв риск — каза Гифт. — Изглеждате ми свестни, но очевидно ми наговорихте куп лъжи. Имате трийсет секунди да ми кажете истината или ви предавам на полицията!


>	16.

	Покрай джипа минаха двама жилави, отблъскващи на вид полицаи с ръце на кобурите. Единият се обърна и изгледа подозрително децата в автомобила.
	Кръвното на Мартина скочи до тавана, като си представи как се обаждат на баба й в Англия, за да й кажат, че внучка й и Бен са в затвора в Свакопмунд, обвинени в незаконно влизане в Намибия.
	— Прав си, Гифт — каза тя. — Излъгахме те. Скарахме се със семействата си и избягахме. Но си научихме урока и сега искаме да им се обадим, да се извиним и да се приберем у дома.
	Гифт отвори жабката и извади мобилния си телефон.
	— Кажете номера. Аз ще го набера.
	Мартина преглътна.
	— Не го знам.
	— Не знаеш собствения си телефон? — После погледна към Бен. — Ами ти?
	— У нас няма никого. Родителите ми са на пътешествие.
	— Добре, трийсетте секунди изтекоха. Отивам в полицията, нека те се разправят с вас.
	И той понечи да слезе.
	— Чакай! — извика Мартина. — Съжалявам! Ще ти разкажем истинската история.
	Гифт не й обърна внимание. Той заключи колата и тръгна към управлението. Прозорците се затваряха автоматично, така че нямаха никакъв шанс да се измъкнат.
	— Ако знаех, че ще прекарам ваканцията си в намибийски затвор, нямаше да откажа средиземноморския круиз — рече Бен.
	Мартина удари силно по стъклото.
	— Гифт! — изкрещя тя. — Как ще се почувстваш, ако някой иска да ти отнеме дома и всичко, което обичаш? Няма ли и ти да излъжеш? Няма ли да сториш всичко по силите си, за да попречиш на хората, които искат да го направят?

	* * *

	Два часа по-късно, след освежителния душ, който си взеха в къщата на лелята на Гифт, тримата седяха в ресторант „Влекачът“. Беше уютно местенце, направено от стар влекач.
	Брегът тук беше толкова коварен, че някогашните изследователи го нарекли „Бряг на скелетите“. Като гледаше разбиващите се вълни на Атлантическия океан, които хвърляха пръски от сива пяна по прозорците на ресторанта, Мартина разбираше защо са го нарекли така.
	— Искам цялата истина и нищо друго, освен истината! — заяви Гифт, докато се тъпчеха със скариди, подправени с лимон и чесън, гигантски аспержи и похапваха от най-голямата купа с пържена риба и картофи, която Мартина и Бен бяха виждали. — Ако пак ме излъжете, следващия месец ще миете чиниите, за да си платите яденето!
	И така, те му разказаха цялата история. Тоест почти цялата. Мартина сподели, че родителите й са загинали при пожар и се наложило да се премести да живее в Африка. Реши обаче да не споменава за предсказанието на Грейс. Безсмислено е, след като и тя самата не знаеше какво точно означава.
	Гифт я изслуша, а на лицето му се изписа състрадание.
	— Съжалявам, дето казах, че дете като теб не може да разбере какво преживявам. Очевидно не съм бил прав.
	После продължи Бен. Той разказа на Гифт за злия мъж, който се появил един ден изневиделица, обявил, че Хенри Томас му е завещал „Савубона“ като гаранция за дълга си, и им дал по-малко от две седмици да напуснат резервата. Обясни, че двамата с Мартина са твърдо решени да спасят „Савубона“ и че идването в Намибия им се е сторило единствената възможност да го направят.
	— Знаете ли къде живее този мъж? — попита Гифт.
	— Не — призна Мартина. — Може би се занимава с туризъм и хотелиерство, но не сме сигурни. Преди няколко години подарил на дядо ми пустинен слон от Дамараланд. Слоницата била в много тежко състояние, а ние имаме клиника за диви животни. Казал, че я е взел от затворен зоопарк.
	— Странно — намръщи се Гифт. — Аз самият съм от Дамараланд. Точно там изчезна баща ми. В Намибия няма зоопаркове, ако е имало в нашия край, със сигурност щях да знам, баща ми имаше сведения за почти всеки слон в пустинята. Освен това съм озадачен защо му е било да изпраща ранен слон извън страната. Ние имаме много болници и клиники за диви животни. Няма логика.
	Гифт замълча и лапна една рибка.
	— Звучи като въплъщение на злото. Как се казва? Може да съм го чувал?
	— Рубен — отговори Бен, — Рубен Джеймс.
	Гифт се задави. Мина известно време, докато успее да проговори.
	— Невъзможно! — пресипнало каза той, а очите му сълзяха.
	— Защо да е невъзможно? — не разбра Мартина.
	Гифт отпи още една глътка вода.
	— Защото мъжът, когото описвате, изглежда гаден и безсърдечен. А аз познавам Рубен Джеймс още от малък — той е точно обратното. Той е консервационист*. Дал е цяло състояние за защита на пустинните слонове. Когато баща ми изчезна, тъкмо Рубен Джеймс организира спасителни отряди да го търсят. Той плати за моето образование и ми помогна да си намеря работа като нещатен фотограф към едно местно списание. Рубен Джеймс е най-добрият човек, когото познавам!
	[* Консервационист — последовател на движението за консервация, чиято цел е опазването на животинските и растителните видове в тяхното естествено обкръжение. Консервационизмът е част от световните движения за опазване на околната среда и апелира към хората да използват природните ресурси мъдро, с оглед на тяхната устойчивост във времето. — Б.пр.]


>	17.

	Беше ранна утрин. Мартина и Бен седяха на плажа, пиеха кафе и лакомо похапваха шварцвалдска черешова торта от знаменитата немска пекарна на Антонио. Мартина си мислеше, че има нещо иронично в това, че слонът, който ги нападна в „Савубона“, сега задочно им помогна в Намибия. Но може би Бен е прав. Може би слоницата е искала да нападне само Лърк. А това повдигаше много въпросителни. Но, така или иначе, снощи Ейнджъл спаси положението.
	След като Гифт избухна и дори скочи да ги води отново в полицейското управление заради думите им по адрес на Рубен Джеймс, Мартина му напомни, че сам той описа човека като „въплъщение на злото“, преди да разбере за кого става дума. Въпреки това Гифт по никакъв начин не желаеше да приеме, че покровителят му може да е замесен в толкова отвратителна история.
	После Бен му каза за разговора, който чуха в самолета, а Мартина му разказа за нападението на Ейнджъл срещу шофьора.
	Щом чу за Лърк, изражението на лицето на Гифт коренно се промени. Той изправи рамене.
	— Казваш, че този пустинен слон, който Рубен Джеймс е подарил на дядо ти, си е набелязал Лърк и го нападнал?
	— Да — потвърди Мартина, — а когато Лърк хвърли якето си на земята, за да избяга, тя стъпка якето с неистова омраза.
	Гифт кимна.
	— Лърк е лукав хитрец. Когато Рубен Джеймс е наоколо, той се усмихва и любезничи, но щом го няма, става нагъл и зъл. Готов е да ритне беззащитно куче само защото го е погледнало и не спира да говори презрително за сан, намеква, че всички сме разбойници и пияндета. Никой не знае защо Рубен го търпи. Интересното е, че вашата слоница го е запомнила години след като е напуснала Намибия. Това със сигурност означава, че той някога се е отнесъл жестоко с нея. Само по тази причина съм готов да ви помогна. Що се отнася до онова, което сте чули в самолета, убеден съм, че има разумно обяснение. Не мога да повярвам, че Рубен е замесен в нещо незаконно.
	Мартина и Бен бяха толкова изморени, че очите им се затваряха, а и бяха признателни за вечерята и за помощта на Гифт, затова не искаха да спорят с него.
	Сега, на сутринта, седнала на плажа, Мартина хапна последното парче шоколадов сладкиш и погледна часовника си. Беше шест сутринта. Гифт отиде за вода и гориво и ги остави в кафенето на Антонио с указания какво да купят, преди да се срещнат по-късно във „Влекача“. Чакаше ги ново дълго пътуване.
	Над Свакопмунд се стелеше утринна мъгла, а океанът изглеждаше сив като през зимата. Палмите скърцаха и въздишаха под напора на сутрешния вятър и Мартина се сгуши по-близо до Бен, за да се стопли. Разделиха си остатъка от кафето.
	— Забелязал ли си как всичко се върти около Ейнджъл? — попита тя. — Сякаш тя е причината Рубен Джеймс да иска да сложи ръка на „Савубона“. Ако успеем да разнищим нейната история и защо я е подарил на дядо ми, може да разкрием тайната му.
	Бен й подаде чашата кафе.
	— И аз тъкмо това си мислех. Обединяващата нишка е историята на слоницата. Тя е единствената връзка.
	Зад гърба им се появи Гифт. Имаше притеснителния навик да изниква изневиделица.
	— Каква връзка?
	— На обувката ми.
	— Аха — каза Гифт, подрънквайки с ключовете. — Хайде, път ни чака! Нямам търпение да се прибера в Дамараланд!

	* * *

	Пътуването на север не беше толкова интересно, колкото към Свакопмунд. През първия час караха успоредно на Брега на скелетите, все още обвит от утринна мъгла. Веднага щом свърнаха към сушата и излязоха от мрачния облак, Мартина почувства как настроението й се подобрява.
	Три часа пътуваха през равна, камениста пустиня. Тук-таме се виждаха шарени къщички и крайпътни сергии, на които продаваха розов кварц и тигров яспис. Спряха на една сергия, Мартина докосна парче розов кварц и ясно усети топлината, излъчвана от камъка.
	Гифт даде на продавача каса с вода. Мъжът беше от племето хереро, с лъскава кафява кожа, подчертана от множество гривни и дрънкулки. Той извика жена си. Мартина зяпна, когато я видя да излиза от сламената къща, следвана от три малки деца. Жената беше великолепно облечена в шарена рокля с кройка като на мисионерка от Викторианската епоха. На главата си носеше продълговата яркожълта шапка във форма на банан. Тя обясни на Мартина и Бен, че жените хереро носят такива рокли от векове и се гордеят с това.
	Мартина се засрами от скъсаните си дънки и тениска. Огледа голия пейзаж, блестящ под жаркото пустинно слънце, и се зачуди откъде тази майка намира енергия, пък и вода, да изглежда толкова добре.
	— Сами сме си виновни, че страната ни е пустиня — обясни продавачът на камъни, сякаш прочел мислите й. После кимна към Гифт: — Ако той е от сан, сигурно може да ви каже защо.
	— Има бушменска легенда за липсата на вода в Намибия — разказа Гифт на Бен и Мартина. — Казват, че преди много луни нашите прадеди били бедни и горчиво се оплаквали от живота си. Молели се и мечтаели да забогатеят. Били сигурни, че ако се замогнат, животът им ще бъде идеален. И бог изпълнил желанието им — превърнал всички реки и езера в Намибия в диаманти.
	— Сега имаме много диаманти и платина. Намибия е една от най-богатите страни в Африка, но нямаме с какво да утолим жаждата си — довърши търговецът.
	Той отново им благодари за водата и те продължиха пътя си. На хоризонта се появи теменуженосиня планинска верига. Пустинята отстъпи на тревисти равнини. Изкачиха се по планината и се спуснаха от другата страна. Пътят пред тях се простираше сякаш в безкрайността. Над главите им облаците се меняха всяка секунда като в калейдоскоп.
	Ранния следобед Гифт посочи един далечен хълм с масивни скали, напомнящ онези, които Мартина и Бен видяха в Матопо, в Зимбабве, и гордо каза: „Това е моят дом“.
	Двамата приятели се спогледаха. Разтовариха продуктите от колата и последваха Гифт по стръмната пътека между канарите. Наоколо не се виждаха никакви признаци на живот. После заобиколиха една скала и пред очите им се показаха три сламени купола, кацнали на върха на хълма, спускащ се към прекрасна спокойна долина. Стените под куполите бяха от платнища и оформяха две спални с кабинки за душове в задната част, и една дневна пред нея, в скалата отпред, бе издълбано малко басейнче.
	Гифт се захили на физиономиите им.
	— Тази земя принадлежи на нашия род от поколения наред и баща ми винаги е искал да вдигне къща тук. Когато започнах да работя за списанието, спестявах всеки цент, за да построя къща на това място. Рубен Джеймс беше така добър да ми изпрати работници от хотела, за да ми помогнат да направя покривите и да опъна тентите. Сблъскахме се с много трудности, докато изкопаем кладенец, но си струваше. Това е любимата долина на баща ми, защото тук се събират много пустинни слонове. Когато се върне, искам да има място, което да нарече свой дом.
	Мартина огледа тентите, които бяха обзаведени простичко с африкански памучни тъкани, и почувства как в очите й напират сълзи. Бащата на Гифт беше изчезнал в една от най-коварните пустини на Земята, но синът не бе изгубил надежда, че отново ще се съберат. Продължаваше да говори за баща си в сегашно време, сякаш всеки момент може да се появи отнякъде.
	Вечерта тримата седнаха на една висока плоска скала, за да наблюдават залеза. Скалите се обагриха в оранжево, облаците се превърнаха в розови дантели, а контурите на долината — в килим от нефритено кадифе. Мартина отново се замисли за смелостта на Гифт. Той я вдъхновяваше да запази вяра, че напук на всичко ще успее отново да види Джеми и баба си.
	Гифт отиде да стъкми скарата и във въздуха се разлетяха искри. Бен се обърна към Мартина и каза:
	— Пет дни от утре.
	Мартина знаеше какво има предвид приятелят й. Оставаха пет дни до Бъдни вечер — крайния срок за спасяването на „Савубона“, деня, когато Гуин Томас трябва да се върне от Лондон. Пет дни, през които да разберат какви сделки върти Рубен Джеймс и да разбулят загадката около Ейнджъл. Пет дни да разгадаят пророчеството на Грейс. И пет дни, за да измислят начин да изминат хилядите километри до Сторм Кросинг без пари и паспорти.
	Двамата едновременно се обърнаха към Гифт. Момчето стоеше с гръб към тях и редеше парчета пилешко месо върху цвъртящата скара. Стомахът на Мартина се преобърна, сякаш се намира в асансьор, който се спуска твърде бързо. Имаха по-малко от седмица, за да направят чудо, а изцяло зависеха от един непознат младеж, който при това дължеше дома и работата си на човека, когото смятаха за зъл демон.


>	18.

	Домът на Гифт излъчваше такъв покой, че сутринта, докато се излежаваше и гледаше как слънцето облива в златисто хълмовете, Мартина се размечта един ден самата тя да има такава палатка с гледка към някоя африканска долина. Фантазията обаче се спука като сапунен мехур, щом й се наложи да се изкъпе във външната баня с кофа леденостудена вода. Закле се до края на дните си да си стои в удобната къща на баба си в „Савубона“, с течаща топла вода.
	„Надали, ако не надхитриш Рубен Джеймс“, чу се един глас в главата й, но Мартина отказа да го слуша. Утрото беше твърде прекрасно, за да мисли за бедите в Южна Африка.
	Тримата с апетит закусиха с пържени яйца и препечени филийки и тръгнаха да търсят пустинни слонове. Гифт ги предупреди да не се надяват твърде много. Въпреки внушителния им размер, човек трудно може да ги види, тъй като те ежедневно изминават огромни разстояния в търсене на храна и вода.
	— Това е една от причините толкова трудно да се установява броят им — обясни Гифт и натисна спирачките, за да пропусне стадо антилопи. — Преди да изчезне, баща ми се тревожеше, че много слонове изчезват, без да е ясно защо. И то не болни и стари животни, а млади и здрави. Бяха от стада, които той наблюдаваше години наред, така че това действително се случваше. Един ден ги има, на следващия ги няма…
	„Също като самия повелител на слоновете“, помисли Мартина. Тя се загледа в светложълтата трева, във виещия се червен път и в далечните теменуженосини планини. Пейзажът бе омагьосващо красив и не беше за вярване, че наоколо дебнат смъртни опасности — отровни змии и растения, скорпиони, диви зверове, безмилостно слънце…
	— Баща ми уведоми властите — продължи Гифт, докато претърсваше с поглед пръснатите тук-там дървета, — но никой не прие сериозно думите му, освен Рубен Джеймс, който увеличи броя на патрулите за бракониери. Хората казваха на татко, че слоновете са умрели от глад или жажда, а другарите им са ги погребали в слонското гробище.
	— Слоновете си имат гробище? — изненада се Бен.
	Гифт изсумтя.
	— Не, това са туристически митове, но наистина правят нещо като погребение. Понякога вдигат тялото на умрелия си другар, като на погребален кортеж, а после го покриват с кал, листа и клони. Както и да е, накрая решиха, че ги убива парниковият ефект.
	— Парниковият ефект ли? — озадачи се Мартина. — Имаш предвид затоплянето на планетата заради замърсяването от автомобилите, самолетите и фабриките? Какво общо има това с изчезването на слоновете?
	— Учените и политиците постоянно спорят дали съществува глобално затопляне — каза Бен.
	— Не обръщай внимание на политиците, защото тяхната единствена цел е да печелят избори — рече Гифт. — Вярно е, че и според някои учени няма глобално затопляне, но повечето смятат, че затоплянето на земната повърхност ще доведе до повишаване на нивото на световния океан, полярните ледове ще се стопят и ще залеят голяма част от планетата.
	— И тогава сушата в Намибия ще стане по-голяма от всякога и пустинните слонове ще са на ръба на оцеляването? — предположи Мартина.
	— Точно така. Вече сме свидетели на това. Само дето баща ми не смяташе, че причината е в недостига на храна и вода. Изчезваха най-хубавите екземпляри от всяко стадо, но нямаше доказателства за бракониерство.
	— Прилича на Бермудски триъгълник в Дамараланд — отбеляза Бен.
	— Какво е Бермудски триъгълник? — попита Мартина.
	— Бермудският триъгълник е район в океана между крайбрежието на Флорида, Бахамските и Карибските острови, където са изчезвали самолети и кораби. Все едно са погълнати от океана. Много експерти по метеорология и паранормални явления години наред се опитват да разберат какво е ставало, но повечето случаи все още са необяснени.
	— Не знам за това — каза Гифт, — но съм убеден, че двете неща са свързани. Имам предвид изчезването на баща ми и на слоновете. Странно е, че от деня, в който изчезна баща ми, не се е изгубил нито един слон.
	— Гифт — прекъсна го Бен, — върни се и провери онова дърво. Сигурен съм, че видях прясна следа от слон.
	Гифт продължи да кара. Колкото и да харесваше Бен и Мартина, за него те бяха деца туристи, които не знаят нищичко за пустинята.
	— Остави следите на мен, градско чедо! — пошегува се той. — Слоновете никога не идват толкова на юг.
	Мартина се усмихна. През няколкото месеца като ученик следотърсач Бен показа такава дарба за разчитане на следи, че според Тендай може да стане един от най-добрите следотърсачи, които някога е виждал.
	Два часа по-късно усмивката беше слязла от лицето й, а търпението й се изчерпа. Явно Гифт въобще не излъга, като се пошегува, че не може да открива следи. Не бяха зърнали и косъм от опашка на слон.
	Гифт отгатна мислите й и се намръщи.
	— Ако двамата с Бен си мислите, че можете да се справите по-добре, сами си търсете слоновете.
	Бен не каза нищо. Гледаше право пред себе си, докато Гифт намусено караше обратно към дървото, където момчето забеляза обелената кора и строшените клони — признаци за минаване на слонове. Щом стигнаха, Бен скочи от автомобила и отиде да разгледа следите отблизо. Мартина се взираше заедно с него. Още не можеше да проумее как животни, тежащи седем тона, могат да оставят едва забележими следи по земята. Сякаш се носеха леко като балерини.
	— Оттук — каза авторитетно Бен и посочи едно пресъхнало речно корито наблизо.
	Гифт го последва, макар лицето му да говореше друго: „Да бе“. Недоверието му обаче бързо се смени с възхищение, докато Бен ги водеше от следа към следа. Когато пресякоха едно възвишение и видяха пустинните слонове сред дърветата, Мартина забеляза, че бушменът погледна с голямо уважение към приятеля й. Не че го призна обаче…
	— Точно тук мислех да проверим после — каза той.
	Млад мъжки слон* се отдели от стадото, събрано под сянката на няколко дървета, и тръгна към тях, размахвайки предупредително уши. Женските прибраха малките по-близо до себе си. Сега беше ред на Гифт да засияе, защото ако има нещо, което познаваше добре, това бе поведението на слоновете. Баща му го беше научил на всичко, което знае.
	[* Мъжки слон — слоновете обикновено живеят на семейни групи от по 10–15 предимно женски животни, малки и подрастващи слончета, предвождани от слоница. На възраст около четиринайсет години мъжкарите се отделят, за да заживеят сами. — Б.пр.]
	— Стадото е нещо като дом за възрастни хора — каза той през смях, като паркира на почтително разстояние от слоновете и изгаси двигателя. — Това е общност, в която всеки се грижи за останалите. Помежду си използват дори имена, за да се разпознават, и имат „слонски сонар“, с който откриват приятели на десет километра разстояние.
	— Тендай казва, че бременността им продължава две години — каза Бен.
	Мартина гледаше великаните през прозореца.
	— Сигурно е доста трудно, особено като се замислиш колко голямо е бебето — рече тя.
	Гифт се усмихна.
	— Да, обаче слоновете получават много голяма подкрепа от останалите в стадото. Бебето слонче се ражда в защитен кръг, с възрастна слоница „акушерка“ наблизо, и всички си поделят грижите по него, дори и храненето. Същото правят и делфините. Делфинската акушерка помага на новороденото да изплува на повърхността за първата глътка въздух.
	Мартина и Бен замълчаха за момент. И двамата си спомниха дните, които прекараха сред делфините на островите край Мозамбик. Но това беше друго приключение.
	Загледан в тромавата походка на една възрастна слоница, Бен отбеляза:
	— Ако някой слон се опита да плува, сигурно ще потъне като камък.
	— Всъщност, като изключим китовете и делфините, слоновете са най-добрите плувци сред бозайниците — опроверга го Гифт. — Могат да преплуват петстотин километра между островите само за удоволствие.
	В „Савубона“ Мартина гледаше на слоновете като на древни, праисторически същества, удивителни, но непонятни. Заниманията им сякаш се ограничаваха с паша и плискане във водата. Гифт й показа, че дори най-незначителните им действия имат смисъл.
	— Виж онзи младок там. Използва пръчката, за да гони мухите. Мозъкът на слоновете е сложно устроен, те са много интелигентни животни. Умеят да използват разни инструменти, например със сдъвкана дървесна кора запушват дупки в речните корита, така че водата да се задържи и да могат отново да се върнат да пият. Изтръгват дървета и ги бутат върху електрически огради. Разказвали са ми как се преструват на оковани, след като вече са строшили веригите, за да могат да избягат, а отмъстителността им спрямо хора, проявили жестокост към тях, е пословична.
	Мартина пак се сети за Ейнджъл и се запита кой или какво я е наранило в миналото.
	— Интересно — обади се Бен, — когато видя малко сладко бебе лабрадорче или голямо и добро животно като делфин или като Джеми, ми се иска да го защитя и да го предпазя от беда. Но слоновете изглеждат така, сякаш сами могат да се грижат за себе си. Те са толкова големи, а кожата им — така дебела, че никога не ми е хрумвало, че и те могат да имат емоции като нас.
	— Ловците предпочитат да мислят, че когато убиват животно, то не знае какво му се случва, но слоновете чувстват точно толкова силно, колкото и ние — увери го Гифт. — Те изпитват същите емоции като нас: любов, омраза, гордост, щастие, ревност и отчаяние. Бебета слонове, които са видели как убиват родителите им, се будят с писъци от кошмарите си нощем.
	Мартина, която бе преживяла доста кошмарни нощи след смъртта на собствените си родители, погледна с нови очи на слоновете. Макар почти всеки ден да виждаше в „Савубона“ тези чувствителни и интелигентни животни, не знаеше почти нищо за тях. Е, това ще се промени. Щеше да стори всичко по силите си, за да направи живота им по-добър, и щеше да започне от Ейнджъл.

	* * *

	Докато пътуваха обратно през равнината, все още под силните впечатления от величествените слонове, Гифт забеляза встрани от пътя велвечия*. Обясни им, че това е най-старото растение на света и трябва непременно да го видят. Някои екземпляри живеели хиляди години.
	[* Велвечия — дърво джудже, живее до 2000 години, складира вода в дълбоките си корени и в дебелите си листа. От късия му, подобен на пън ствол израстват две огромни листа, които се влачат по земята. Възрастта на листата е равна на възрастта на дървото. Тяхната дължина достига 8 м. — Б.пр.]
	Мартина, която се притесняваше, че времето им изтича като пясък в часовник, беше твърде разсеяна, за да му обърне внимание. При това растението се оказа доста грозно. Привлякоха я виковете на двойка птици пустинарки* и тя се приближи към тях, за да ги види. Точно тогава забеляза кръг от червеникава почва. Той бе достатъчно широк, за да може Джеми да легне върху него. Беше съвършено кръгъл и гол. Не се виждаше и стръкче трева.
	[* Пустинарки — родствени на гълъбите птици, които населяват пустинните и полупустинните райони. — Б.пр.]
	Мартина внимателно докосна пръстта. Земята беше твърда, топла и ронлива. Разрови я с пръсти, но нищо не се случи. Не проблесна ослепителна мълния. Не получи откровение, което да промени живота й.
	— Гифт — повика тя момчето, — знаеш ли нещо за този кръг?
	Той се приближи.
	— Разбира се, това е вълшебен кръг.
	— Вълшебен кръг ли? В Намибия вярвате ли във вълшебства?
	— Не мисля, че някой наистина ги мисли за вълшебни — засмя се Гифт. — Но пък и никой не знае как се появяват. Изникват сякаш от нищото — като житните кръгове във Великобритания и Америка. Според някои ги предизвикват термити или радиоактивен гранит. Други казват, че преди много години тук имало гора от еуфорбия*, а когато дърветата измрели, отровили почвата.
	[* Еуфорбия — род растения — треви, храсти и дървета, разпространени в тропичния и субтропичния пояс на Африка и Америка, както и в зони с умерен климат по целия свят. — Б.пр.]
	— А ти какво мислиш? — поинтересува се Бен.
	— Че са направени от малки зелени човечета — подразни го Гифт. — Това са им малките извънземни площадки за кацане!
	— Говориш в множествено число — прекъсна го Мартина. — И друг кръг ли има?
	Гифт се чукна по челото, сякаш това е най-глупавият туристически въпрос, който е чувал някога. Махна им с ръка да го последват и се покатери на една голяма канара. Когато стигнаха догоре, изпотени от краткото изкачване, той посочи към тревистата равнина от другата страна. Мартина надникна през ръба и преглътна. Десетки кръгове се простираха, докъдето погледът й стигаше.
	„Кръгът ще те отведе при слоновете“, беше казала Грейс.
	„Само че кой кръг?“, помисли отчаяно Мартина.


>	19.

	Следващият етап от разследването беше малкият хотел на Рубен Джеймс. Гифт беше приятел с един от екскурзоводите и предположи, че той може и да знае нещо за миналото на Ейнджъл. Що се отнася до самия собственик на хотела, Гифт нямаше желание да им сътрудничи.
	— Губите си времето, като се правите на детективи и дебнете Рубен Джеймс — каза им той. — Нищо няма да откриете.
	По целия път към хотела Мартина не каза и дума. Още не се беше окопитила от изненадата от вълшебните кръгове. Отново я загриза страшната мисъл, че двамата с Бен може би са на грешно място и в грешен момент и че като дойдоха в Намибия с надеждата да спасят „Савубона“ и животните, може би ще попречат и на последния шанс на Гуин Томас да направи тъкмо това.
	Потръпна, като си помисли какво ще се случи, ако баба й се върне неочаквано и научи, че не само внучката й и Бен са изчезнали, но и че никой не се е обадил в полицията. Щеше направо да откачи. Щеше да се почувства длъжна да съобщи на родителите на Бен, които са на пътешествие, и тогава целият ад ще се отприщи. Грейс, която обеща да се грижи за двете деца, щеше да си има страхотни неприятности. А и Тендай, който се отнася скептично към пророчествата на леля си, ще побеснее, като разбере, че сангома е насърчила Мартина да се впусне в безразсъдна авантюра само за да „извади тръна“.
	Имаше проблем и със самото пророчество. Предсказанията на Грейс често бяха неясни, но това, последното, беше или измамно елементарно, или просто грешно. Кръгът не отведе Мартина до слоновете, по-скоро слоновете я отведоха до кръга.
	На всичко отгоре Мартина се тревожеше за Джеми и Кан. „Савубона“ беше пълна с наемните работници на Рубен Джеймс. Ами ако някой се заинтересува от белия жираф и редкия леопард и се опита да ги открадне?
	Гифт прекъсна мислите й:
	— Добре дошли в „Гнездото на худия“*.
	[* Худия — пустинно растение с красиви цветове, достигащо височина 1 м и напомнящо на кактус. — Б.пр.]
	Мартина се подаде през прозореца. Джипът влезе в кръгъл чакълест паркинг, край който с кактуси и лилави и червени пустинни цветя беше изписано името на хотела.
	— Странно име за хотел — отбеляза Бен.
	— Според мен си е добро — каза Гифт, като паркира под едно овчарско дърво*. Всички слязоха. — Тези кръгли кактуси се наричат худия. Бушмените им казват „ксоба“. Хилядолетия наред са ги използвали за потискане на апетита и утоляване на жаждата. Ловците оцелявали по цяла седмица само с едно парченце, голямо колкото краставица.
	[* Овчарско дърво — невисоко дърво, растящо в сухите области на Африка, наричано още „дърво на живота“ заради соковете му, от които пият и хора, и животни. — Б.пр.]
	— Точно сега ще ни дойдат добре — каза Мартина, — имам чувството, че са минали сто години, откакто закусвахме.
	Гифт извади нож и отряза на всеки по едно парче от растението, пазейки се с едно парцалче от бодлите.
	— Хапнете и ме почакайте във фоайето. Там са изложени мои снимки на слонове. Аз ще ида да разпитам моя приятел за вашия слон.
	Бен изчака момчето да се отдалечи и попита:
	— Какъв е планът? — Той сбърчи нос от горчивия вкус, после обаче усети освежителна сладост на езика. — Какво точно търсим?
	— Не знам — призна Мартина. — Някакво доказателство, че господин Джеймс е замесен в контрабанда на диаманти, жестокост към животни, използване на робски труд или нещо друго. Доказателство за корупция. Защо не се разделим и да видим дали ще намерим нещо интересно?
	— Звучи добре. Мартина…
	— Да?
	— Внимавай!

	* * *

	Мартина нямаше кой знае какъв опит с петзвездните хотели, но без съмнение „Гнездото на худия“ беше последна дума в света на лукса. Басейнът изглеждаше като направен от разтворен аквамарин*. Покрай него в елегантни пози се бяха разположили почернели от слънцето гости, а в чашите с питиета подрънкваше лед. Един мъж наблюдаваше с бинокъл как в далечината зебра пие вода. Наоколо се носеха сервитьори с плата от плодове, морски дарове, салати и коктейлни чаши с чадърчета.
	[* Аквамарин — синьо-зелен полускъпоценен камък. — Б.ред.]
	Парчето худия наистина утоли глада на Мартина, но храната изглеждаше тъй примамлива, че й се прииска да хапне. Минавайки покрай една купа с екзотични плодове и ядки, тя пъхна шепа солени бадеми в уста. Келнерът я забеляза и се усмихна. След няколко минути се приближи и любезно й подаде чиния с парченца ананас.
	Мартина очакваше да я изгонят, но никой не й обърна внимание. Тя седна и започна да хапва от ананаса. Когато приключи, благодари на сервитьора и тръгна по един коридор с табелки „Спа“ и „Магазин за сувенири“.
	С всяка крачка надеждите й да открие следа, която би могла да ги отведе до спасяването на „Савубона“, се изпаряваше. Всичко в хотела изглеждаше природосъобразно и добре направено. Персоналът се усмихваше топло и вършеше работата си прекрасно. Гостите очевидно се чувстваха добре. Трудно би се намерило място в Намибия, което по-малко да мирише на корупция и поквара.
	Мартина сви зад ъгъла и в този момент видя Рубен Джеймс. Той вървеше право към нея, но за щастие гледаше към човека, с когото разговаряше. Мартина се закова на място. Усети краката си вкаменени, а мозъка си — работещ наполовина, сякаш батериите му свършват. В последния миг успя да се шмугне в магазина за сувенири.
	Откъм малкия офис в задната част на магазина се чу глас:
	— Ще дойда, веднага щом мога, миличка! Тъкмо довършвам една поръчка. Ако си харесаш нещо, пробната е свободна. Аз съм Тереза. Викни, ако имаш нужда от помощ!
	— Благодаря, Тереза! — отвърна Мартина.
	Тя грабна няколко тениски и се мушна в пробната, точно когато пред магазина се появи Рубен Джеймс. Чу го бодро да поздравява някого на паркинга. Мартина стъпи на малката табуретка и се опита да погледне през процепа на вентилатора. Рубен беше прегърнал Гифт през рамо и го поздравяваше за изложбата, а Гифт се усмихваше.
	Щом Гифт се отдалечи, спътникът на Рубен, който беше в сянка и затова Мартина не го виждаше ясно, каза:
	— Ти май наистина обичаш това момче. Как можеш да го гледаш в очите?
	— Лесно — каза лаконично Рубен Джеймс. — Първо, защото това, което не знае, не може да го нарани. Второ, защото скоро ще оправя всичко. И трето, защото мисля за цялостната картина. Това, което върша, е за доброто на всички в Намибия.
	— Да бе — отбеляза провлачено другият, — няма по-добър човек от теб!
	— Огледай се! — каза разгорещено Рубен Джеймс. — Не виждаш ли, че глобалното затопляне ще погуби и пустинните племена, и животните?
	Мартина се изненада, че за втори път тази сутрин чува за глобалното затопляне. Напрегна слух, като се стараеше да не пропусне и дума.
	Рубен Джеймс продължи:
	— Не разбираш ли, че проектът „Ноев ковчег“ ще промени живота на хиляди хора, включително на това момче?
	— Разбирам как ще промени банковата ти сметка.
	— Твоята също.
	— Със сигурност — съгласи се непознатият и леко помръдна, като откри тила и широките си рамене. Косата му беше лъскава и черна като гарваново крило. — Само че аз не лъжа, че спасявам планетата.
	Той се взря в Джеймс.
	— Искам обаче да знам дали си готов за катастрофалните последствия, които ще има всичко това? Готов ли си за война?
	Рубен Джеймс се ядоса.
	— Стига, Калум! Няма да има война!
	— Убеден ли си? Можеш ли да го кажеш със сигурност? Струва ми се, ти заяви, че си готов да платиш всяка цена. Не ми се ще да мисля, че в последния момент ще се размекнеш. Може да се наложи да предприема драстични мерки. Например да си изискам заема!
	Рубен Джеймс го изгледа презрително.
	— Не съм те излъгал. Наистина ще направя каквото е нужно. Но когато това свърши, не искам повече да те виждам.
	С тези думи той се качи в елегантна сребриста кола и бързо потегли сред облак прах.
	Непознатият гледаше след него.
	— Не се безпокой — каза той толкова тихо, че Мартина едва го чу, — няма да ме видиш.
	Сякаш някакъв инстинкт подсказа на мъжа, че го наблюдават. Той се обърна и погледна право към вентилатора.
	Мартина скочи тромаво от табуретката и я прекатури.
	— Всичко наред ли е? — извика Тереза.
	— Тези тениски са страхотни, но ми трябва по-малък размер — отвърна Мартина, за да спечели време.
	През завесата се промуши ръка с цвят на какао и взе фланелките.
	— Предполагам, миличка. Те са мъжки, на теб ще ти стоят като рокли. Ще ида до склада да видя дали имаме детски размер.
	Магазинът утихна, а на Мартина й се виеше свят. В главата й кънтеше въпросът „Готов ли си за война?“. Трябва да говори с Бен. Ако побърза, може да се махне от магазина, преди Тереза да се е върнала. Тя дръпна завесата.
	На ъгъла на магазина, извърнат настрани, но също толкова намусен, колкото го видя в „Савубона“, стоеше Лърк.


>	20.

	Мартина дръпна рязко завесата и месинговите релси изскърцаха. Дали Лърк я забеляза? Възможно е, но нямаше как да разбере.
	Секундите се проточиха в минути. Магазинът за сувенири беше все така тих. Мартина стоеше притисната до стената на пробната, молейки се Тереза да се върне час по-скоро. Стори й се, че мина цяла вечност. Изведнъж чу стъпки — но не тракащите токчета на продавачката, а тежки мъжки обувки. Стъпките спряха пред пробната.
	Сърцето на Мартина почти спря. Чуваше се дишането на Лърк. Той дръпна завесата.
	Мартина изпищя.
	В този момент в магазина се втурна местна жена с къносана коса, вероятно Тереза, следвана от Гифт. Мартина видя, че Бен върви зад тях, но момчето зърна шофьора навреме и се махна.
	— Лърк, ума ли си изгуби? Защо тормозиш клиентите ми? — ядоса се продавачката.
	— Да, Лърк, ума ли си изгуби? — повтори като папагал Гифт. Момчето не можа да устои на изкушението да направи за смях мъжа, когото ненавижда.
	Шофьорът го изпепели с поглед.
	— Знам това момиче! — каза той на Тереза, сочейки Мартина. — Тя е от Южна Африка. Много лоша вещица! Кара умрял бивол да стане от мъртвите и слон да ме гони!
	Тереза почервеня от гняв.
	— Какви ги дрънкаш, Лърк? Като че ли е възможно малко момиче да възкресява биволи и да заповядва на слонове! Да не си пиян?
	— Знам я! — настоя Лърк. — Тя язди бял жираф!
	— Не ставай глупак, Лърк! — намеси се Гифт. — Това е Ана, сестра на моя приятелка от Уиндхок. Отседнала е в хотела със семейството си.
	Изпъкналите очи на Лърк съвсем щяха да изхвръкнат. Той вирна гневно брадичка.
	— Не Ана! Това Максина! Не, не Максина, Мартина! Тя от Южна Африка, от нов сафари парк на господин Джеймс.
	— Лърк, чу какво каза Гифт: момичето е негова приятелка от Уиндхок — скара му се Тереза, която започваше да губи търпение. — Освен това е гостенка на господин Джеймс в хотела и е нелепо да говориш, че е магьосница, която язди жирафи и раздава заповеди на лъвове и слонове. А сега, ако искаш да останеш служител на господин Джеймс, се извини на младата дама!
	— Съжалявам за грешка — изръмжа Лърк без ни най-малко разкаяние в гласа.
	Докато се изнизваше от магазина, Мартина го чу да си мърмори: „Много зла вещица, аз не забрави това!“.
	— Моля приемете най-искрените ми извинения, Ана — каза притеснено Тереза. — Не знам какво му стана. Понякога е странен, но днес изглежда не е на себе си.
	— Няма проблем — успокои я Мартина, която нямаше търпение да се махне, за да не би Рубен Джеймс да провери за какво е била тази суматоха. — Объркал се е човекът. Явно никак не харесва това момиче, Максина.
	— Мартина — поправи я Гифт.
	— Нека ти се реванширам, мила — предложи Тереза. — Може ли да ти подаря една тениска на „Гнездото на худия“?
	— Не, няма нужда — отказа Мартина, чувстваше се като измамница. А и последното, което й трябва, беше рекламна фланелка на хотела на врага й.
	Тереза обаче настояваше Мартина да вземе нещо и момичето неохотно прие едно парче розов кварц, с което продавачката затискаше хартиите. Тереза изрично я увери, че не било стока за продан, а просто камъче, което си взела отвън.
	Мартина предположи, че кварцът е значително по-скъп, отколкото предполага жената, но не можеше да го откаже, без да изглежда неблагодарна. Щеше да го подари на баба си… ако я види отново. Когато, поправи се тя твърдо. Когато я види отново!
	Горещо благодари на Тереза и двамата с Гифт излязоха от магазина. Щом се озоваха в коридора, той тихо каза:
	— Разминахме се на косъм. Мисля, че е добре да се махаме оттук, преди да си се забъркала в още нещо. Намери Бен. Аз отивам до рецепцията да проверя дали обективът, който поръчах, е пристигнал.
	Гифт прекоси двора. Бен се показа иззад една палма.
	— Бен, видя ли какво стана? — извика Мартина. — Лърк ме позна! Вкопчи се в мен като психопат!
	— Остави — прекъсна я Бен, — трябва да ти покажа нещо, но не искам Гифт да знае.
	При други обстоятелства Мартина щеше да се засегне от подобна липса на загриженост, но сега разбра, че момчето е попаднало на нещо важно.
	Оглеждаха се за Лърк, който със сигурност е гневен и сърдит след унижението в магазина. Бен поведе Мартина към фоайето, където бяха изложени снимките на Гифт. В единия ъгъл седяха три жени и пиеха кафе с кекс, но те бяха потънали в разговор и дори не вдигнаха поглед към децата.
	На снимките се виждаше стадо слонове, заснето в рамките на един ден — от първите лъчи на зората до изгряването на вечерницата. Фотографиите показваха живота на стадото и бяха уловили прекрасни мигове.
	— Бен, чудесни са, но мислиш ли, че сега е моментът да ги разглеждаме?
	Бен показа три снимки, заснети малко преди залез, и каза:
	— Няма да отнеме дълго. Какво ти прави впечатление на тези снимки?
	На Мартина й беше трудно да се съсредоточи след случилото се в магазина.
	— Ъъъ… не знам. Май са добре композирани.
	— Виждаш ли нещо необичайно?
	— Приличат ми на обикновено стадо слонове. Бен, трябва да вървим!
	— Погледни внимателно! — каза Бен спокойно. — На първата и на втората снимка има шестнайсет слона, а на третата — само петнайсет.
	— И какво от това? — рече Мартина, поглеждайки притеснено към вратата. Очакваше всеки момент Лърк да влети при тях. — Сигурно са минали пет-десет минути между снимките. Някой от слоновете може да се е отделил да похапне.
	— Възможно е. Само че липсващият слон е млад мъжкар. На първата и втората снимка се движи леко встрани от другите. Стои отзад, затова не му обърна внимание. На третата снимка го няма, а останалите слонове изглеждат тревожни и притеснени.
	Бен замълча за секунда и после добави:
	— А сега погледни пак втората снимка и виж какво има точно пред слона.
	Мартина премигна.
	— Вълшебен кръг!
	— Мисля, че току-що открихме нашия Бермудски триъгълник — рече Бен.


>	21.

	Мартина разпита Гифт къде са правени снимките и разбра, че младият бушмен е снимал слоновете в равнината край скалните рисунки в Туифелфонтейн*. Сега тримата пътуваха натам.
	[* Туифелфонтейн (от африкаанс „непостоянен извор“) — район в Намибия, където се намира най-голямата колекция от скални рисунки в Африка. Рисунките първо са вдълбани в скалите, а след това са оцветени с червена охра. — Б.ред.]
	— Проектът „Ноев ковчег“ ли? — попита отново Гифт. — Това ли бяха думите на Рубен Джеймс?
	— Така ми се стори — отвърна Мартина.
	— Подслушвах през един отдушник — продължи Мартина, — но съм почти сигурна, че каза точно това. Говореше за глобалното затопляне и как правел добро на всички хора в Намибия.
	— Какво ви казах? — рече Гифт. — И двамата сте готови да го обявите за мошеник, защото е купил резервата ви, но това, което си чула, доказва, че Рубен е щедър и почтен човек. Проектът „Ноев ковчег“ ми звучи като план за консервация или кодово име на нов хотел.
	— На мен ми звучи по-скоро като края на света — измърмори Бен.
	На Мартина започна да й омръзва това, че Гифт постоянно защитава благодетеля си.
	— Нищо не доказва. Първо на първо, той не е купил „Савубона“, а е подвел дядо ми да му я припише…
	— Това не се знае.
	— … и второ, човекът, който беше с него, онзи със синьо-черната коса…
	— Не съм го виждал преди.
	— Той обвини господин Джеймс, че се преструва, че спасява планетата, само защото иска да забогатее.
	Гифт намали скоростта и зави по чакълест път, водещ към пръстен от скалисти хребети.
	— Това нищо не доказва. Рубен е бизнесмен. Естествено, че проектите му трябва да са финансово обосновани.
	Мартина за малко да избухне и да му каже как Рубен Джеймс бе заявил на Калум, че това, което Гифт не знае, не може да го нарани и че мисли скоро да „оправи нещата“. Можеше да му каже, че двамата мъже замислят „война“. Но не искаше. Поне не сега. Не и докато не научи повече подробности. Гифт й харесваше не само защото им спаси живота. Не искаше да го наранява, в случай че не е чула правилно или че погрешно е изтълкувала думите на Рубен Джеймс.
	Мартина пое глътка чист пустинен въздух и реши повече да не се гневи.
	— Прав си — каза тя кротко, — това нищо не доказва.
	Мобилният телефон на Гифт изпиука и той провери съобщението.
	— Обективът е пристигнал току-що. Ще трябва да се върна в хотела да го взема. Ще ви оставя в кафенето на Информационния център. Може да обядвате и да разгледате скалните рисунки, докато ме чакате.
	Гифт спря пред ниска каменна сграда на фона на скалиста планина отзад. Беше следобед и жегата, която обгърна Мартина в мига, в който слезе от колата, заплашваше да я опече жива.
	— Чакай! — извика Мартина, докато Гифт се готвеше да потегли. — Успя ли да говориш с приятеля си екскурзовод? Той знае ли нещо за миналото на Ейнджъл?
	— Не, за съжаление. Никога не е чувал за зоопарк в Дамараланд. Но каза нещо друго, което може да ви заинтересува. Скоро след като започнал работа в хотела преди три-четири години, без да иска, прекъснал разгорещена свада между Рубен и Лърк. Карали се заради жестокото отношение на Лърк към някакво животно, макар и да не било ясно за кое животно говорят. Запомнил го, защото след това Лърк го предупредил, че щяло да е „голяма грешка“ от негова страна, ако разкаже на някого за чутото. Можело да остане без работа.
	Гифт погледна часовника си.
	— Наистина трябва да вървя. Ще говорим по-късно.
	— Кога? — извика Мартина, докато той обръщаше джипа. — Кога ще се върнеш?
	Гифт май не я чу. По устните му се прочете „До скоро“. После младежът изчезна, а Бен и Мартина отново се озоваха в прегръдките на непоносимата жега.

	* * *

	Бен поръси сол и пипер на сандвича със сирене и домати, който му приготви усмихнатият готвач в кафенето в Информационния център, после отхапа и започна да пише на гърба на една картичка от Дамараланд.
	— Имаме милион въпроси, но ето кои са най-важните — каза той. — Първо, Рубен Джеймс законният наследник на „Савубона“ ли е, или е просто мошеник?
	— Мошеник! — отговори без всякакво колебание Мартина.
	— Трябва да сме обективни, като истински детективи — напомни й Бен. — И на мен не ми е любимец, но Гифт има добро мнение за него, което също трябва да вземем предвид.
	Мартина така яростно разбърка коктейла си — освежаваща смес от чай ройбос, портокалов, лимонов сок и канела, че двойката туристи на съседната маса се обърнаха да видят какво става.
	Що се отнася до нея, ако Рубен Джеймс е замесен в нещо толкова лошо, че може да предизвика война, той явно е точно толкова зъл, колкото тя си мисли. След като Гифт си тръгна, Мартина разказа на Бен всички подробности от разговора, който чу в хотела.
	— На мен ми звучи така, сякаш този Калум изнудва Рубен Джеймс — каза Бен. — Като че ли иска да започне битка въпреки нежеланието на Рубен. Но най-вероятно не са говорили за истинска война. Може би е просто израз и са говорили остро, защото са били ядосани.
	Мартина не изглеждаше убедена.
	— Да се надяваме. Ужасно ще е, ако баба пусне новините в Англия и разбере, че в Намибия е избухнала война, а ние сме станали на пух и прах. — После добави: — Може би следващият въпрос в списъка ти трябва да бъде: ако Рубен Джеймс и Калум започнат война, кого ще нападнат?
	Бен го записа.
	— Освен това трябва да разберем какво представлява проектът „Ноев ковчег“ и какво общо има с глобалното затопляне.
	— Въпрос номер четири, кой е влязъл в къщата ни в „Савубона“ и какво е търсел? — допълни Мартина. — А и трябва да разберем истината за историята на слоницата, макар че мога да се обзаложа, че разговорът, който е дочул приятелят на Гифт, се е отнасял именно за Ейнджъл.
	— Последно — рече Бен, — каква е причината слоновете да изчезват във вълшебните кръгове? А) Радиация; Б) Глад (глобално затопляне); В) Извънземни!; Г) Земята ги поглъща (като в Бермудския триъгълник)?
	Той бутна картичката към Мартина.
	— Трупат се само въпроси. След цяла седмица усилия нямаме нито един отговор.
	Мартина прочете списъка, докато отпиваше от коктейла си.
	— Имам чувството, че някой е разхвърлял парчета от мозайка и сега от нас се очаква да ги сглобим, без изобщо да знаем как изглежда картината…
	— … и разполагаме само с четири дни да го направим.
	— Четири дни — отчаяно повтори Мартина. Понякога й се струваше, че са се захванали с непосилна задача.
	Бен дояде сандвича и отново прегледа списъка с въпроси.
	— Със сигурност има някаква закономерност, която не виждаме — каза той и погледна часовника си. — Странно, Гифт още го няма. Искаш ли, вместо да висим тук и да чакаме, да идем да разгледаме скалните рисунки? Може пък те да ни дадат някаква идея.

	* * *

	Мартина се ободри веднага, щом тръгнаха по пътеката към мястото, където преди хилядолетия древните художници създали своите рисунки.
	Около тях се издигаха скални стени, изваяни в меки форми от вълните на океана и поривите на вятъра.
	— Днес май ти е горещо? — обърна се към Мартина Едисон, техният екскурзовод. Беше слаб мъж с ъгловати черти, спретнато облечен в униформа на рейнджър. Децата не можеха да определят възрастта му — можеше да е на трийсет или на шейсет години. Той погледна Мартина, която си вееше с пощенска картичка.
	— Да — отвърна кратко тя.
	Умираше от жега.
	— А ще повярвате ли — усмихна се Едисон, — че преди стотици милиони години всичко наоколо е било покрито с ледове? По-късно ледниците започнали да се топят и нивото на морето се покачило…
	— А сега не става ли същото? — попита Бен. — Заради глобалното затопляне полярните шапки се топят и нивото на океана се покачва…
	— Точно така — потвърди Едисон, доволен, че разговаря с толкова умно момче. — Само че тогава било за добро. Климатът станал по-топъл и в новообразуваните езера, реки и блата се развили много нови животински и растителни видове през периода юра*, преди около сто и осемдесет — двеста милиона години, когато в долината на Туифелфонтейн бродели динозаври, тази земя била блатисто езеро.
	[* Юра — средният период от мезозойската ера (140 — 210 милиона години), продължил около 70 милиона години, време на разцвет на динозаврите. — Б.ред.]
	Мартина, със своите единайсет години и половина, не можеше да проумее, че варовиковите скали наоколо са на стотици милиони години. Чувстваше се нищожна като песъчинка пред тях. Каквото и да се случи със „Савубона“, те щяха да продължат да се издигат тук и след още сто и трийсет милиона години.
	Пътеката ги изведе до нацепени от вятъра и водата скали. Природните стихии бяха образували гладки повърхности — прекрасни платна за художниците от каменната ера. Виждаха се изкусни рисунки на слонове, носорози, лъвове, щрауси и антилопи. Мартина с радост отбеляза, че любимото им животно май е бил жирафът. Едисон обясни, че за древните жирафът бил символ на дъжда, затова често рисували около него дъга и облаци.
	Гледката на толкова много жирафи я изпълни с носталгия. Джеми така й липсваше, сърцето й се сви от мъка. Всеки миг в Намибия я преследваше страхът, че може никога да не го види, че пропилява последните си безценни дни с любимия бял жираф.
	Зачуди се какво ли прави Джеми сега и дали си мисли за нея. Дали и тя му липсва? Надяваше се, че Ейнджъл ще го подсеща да се крие в тайното убежище, далеч от очите на непознатите работници в „Савубона“, както и че Кан се е спотаил дълбоко в тунелите. Двете с баба й се заклеха, че ще пазят леопарда невредим в резервата. Как ще го закрилят обаче, ако вече не живеят там?
	Тези мисли не даваха и миг покой на Мартина.
	Рисунките й припомниха Стаята на спомените в пещерата в „Савубона“. Бушмените бяха създали своите образи с бои от волска жлъчка и желязо, а образите в Дамараланд бяха усърдно издълбани в камъка преди повече от двайсет хиляди години.
	Мартина и Бен дълго ги разглеждаха, докато не забелязаха няколко кръга, издълбани във варовиковата скала.
	— Едисон — извика Мартина, — това вълшебни кръгове ли са? Художниците от каменната ера знаели ли са откъде са се взели?
	Екскурзоводът се приближи.
	— Това не са вълшебни кръгове. Това са рисунки на Лунната долина — угаснал вулкан, който според местните хора е обитаван от духове. Ето, оттук се вижда — посочи той с ръка.
	В отсрещния край на долината назъбената линия от теменуженосините планини беше прекъсната от хълм, подобен на фуния.
	— В момента един местен бизнесмен, Рубен Джеймс, строи там природен оазис. Мнозина смятат, че не постъпва мъдро и ще разгневи духовете.
	Мартина беше изумена.
	— Рубен Джеймс ли казахте?
	Едисон я изгледа остро.
	— Познавате ли го?
	— Не го харесваме — отвърна Мартина, без да се впуска в подробности откъде двамата с Бен познават господин Джеймс.
	Екскурзоводът кимна съчувствено.
	— Самият аз не съм сигурен в отношението си към този човек. Направил е много добрини на хората и животните в този район, но в този проект има нещо гнило. Предизвиква твърде много недоволство сред местните хора.
	— Бях останал с впечатлението, че господин Джеймс е доста обичан тук.
	— Беше, и за много хора продължава да е така. Но строежът на новия хотел предизвика много проблеми. За да създаде оазиса, ще му е нужна много вода от извора, който дамара наричат „уи айс“. Означава „място за вода, където са струпани камъните“. Хилядолетия наред хората и животните оцелявали благодарение на този извор. Сега той може да изчезне. И не е само това. В Дамараланд безработицата е голяма, но въпреки това в Лунната долина няма местни работници. Всичките са от Уиндхок или Етоша, или чужденци от Замбия и Ботсуана.
	— Разбирам защо хората негодуват — каза Бен. — Кога трябва да е готов оазисът?
	— Скоро, но честно казано, не мисля, че ще стане. Говори се, че господин Джеймс има големи дългове и затъва с всеки изминал ден, но според мен това не е единствената причина плановете му да се осуетят.
	Мартина се взря към другата страна на долината. Натоварен с пръст камион бавно се тътреше през прашната равнина към Лунната долина, а после изчезна в мъгла.
	— Защо тогава?
	Едисон взе едно гладко камъче и го запремята между пръстите си.
	— Може би ще кажа голяма дума — сниши глас той, — но съм сигурен, че в този проект има нещо зло. Говори се, че ако човек се оплаче от строителните работи или започне да задава твърде много въпроси за Лунната долина, лошо му се пише. В Дамараланд живееше един човек, който разговаряше със слоновете. Преди година той изчезна и не откриха и следа от него.
	Мартина видя как очите на Бен се разшириха при споменаването на бащата на Гифт.
	— Последното място, на което го видели, бил входът на Лунната долина.


>	22.

	Слънцето залезе, а Гифт още го нямаше. Информационният център затвори и Мартина и Бен си намериха удобно местенце на едно близко хълмче, откъдето можеха да наблюдават пътя и паркинга, без да привличат вниманието на добронамерените служители, които дори настояха да се обадят на родителите им, преди да си тръгнат.
	— Никак не е честно от негова страна да ни остави сами тук. — Мартина се уви в суичъра си, за да се предпази от студа в пустинята. — Какво, за бога, прави? Дали не е седнал да вечеря в хотела? Ще му кажа аз на него, като се появи!
	— Ако се появи — поправи я Бен.
	Мартина го изгледа. Тази вероятност не й беше минала през ума.
	— Но той трябва да се върне! Обеща да ни помогне. Не може да ни зареже тук!
	— Кой знае. Той нищо не ни дължи. Защо да ни помага? Ние можем да му докараме само неприятности: влязохме в Намибия нелегално, а родителите ми и баба ти не знаят къде сме. Може да е решил да се измъкне от тази каша. Ясно му е, че няма как да го открием.
	— Но нали знаем къде живее?
	— Така ли? Ти можеш ли да откриеш мястото? Трябваше да го питаме за номера на телефона, но не се сетихме, че може да ни потрябва.
	На Мартина й мина друга мисъл през главата.
	— Бен, ами ако му се е случило нещо? Ако се е върнал в хотела и онзи противен Лърк го е приклещил? Сигурно умира да си отмъсти за случката в магазина. Този човек е лукав, не бих му се доверила за нищо на света. Защо Рубен Джеймс го държи на работа?
	— Точно това имах предвид — каза Бен. — Постоянно изникват нови въпроси. Време е да намерим отговорите!

	* * *

	Часове наред чакаха да видят как фаровете на Гифт осветяват паркинга на Информационния център, но мракът наоколо беше непрогледен. Увиха се в спасителното фолио, за да се топлят, и се редуваха да подремват. В три часа часовникът на Бен иззвъня и те станаха — схванати, замръзнали и притеснени. Бяха хапнали малко худия, за да залъжат глада и жаждата, но бяха много разтревожени от отсъствието на Гифт.
	Трудно е да се каже кой пръв предложи да претърсят Лунната долина, но после вече нямаше значение. Като заминаха за Намибия и се впуснаха в преследване на Рубен Джеймс, Мартина и Бен заложиха на карта и собствената си участ, и тази на „Савубона“. Ако не довършат започнатото, всичките им усилия до момента щяха да са напразни.
	Можеше да има само две причини за липсата на младия бушмен — или ги беше зарязал в Информационния център, убеден, че от персонала ще се погрижат за тях и ще се обадят в полицията, или го е сполетяло някакво нещастие. Мартина си представи обърнатия джип и безжизненото му тяло край пътя.
	— Щях да се чувствам по-добре, ако можехме да оставим съобщение на Гифт — каза Бен. — В случай, че ни потърси.
	Мартина се загледа в равната тъмна долина и околните планини. Луната беше изгряла, а звездите блещукаха.
	— Имам идея! Ще му оставим съобщение! — рече тя, припомняйки си разказа на Гифт как пустинните жители общуват без телефони и компютри. — Помогни ми да съберем бели камъчета.
	След минути първият пустинен телеграф беше готов — бял жираф от камъчета, а дългата шия сочеше посоката, в която възнамеряваха да вървят. Щяха да оставят по един такъв жираф на всеки двеста метра.
	Тръгнаха през равнината, осветявайки с фенерчето жълтата пътека през камъните и скалите.
	Докато вървяха, Бен каза:
	— Знаеш ли, не сме длъжни да го правим. Може да се върнем в Информационния център още сега. Вярно е, че ще си създадем проблеми, защото със сигурност ще се обадят в полицията, Гуин Томас ще скочи до тавана, а родителите ми повече никога няма ме изпуснат от поглед, но поне ще сме на сигурно място и ще бъдем живи.
	Мартина го погледна.
	— А ти искаш ли да се върнем?
	— Само ако ти искаш.
	— Е, аз не искам. Ако има шанс, дори минимален, да открием в Лунната долина какво е намислил Рубен Джеймс и да спасим „Савубона“, Джеми и Кан, точно това трябва да направя… Хей, видя ли?
	Кратерът просветна, сякаш вулканът се събуди. В същия момент чуха приглушен тътен, като далечна гръмотевица. После всичко отново притъмня и утихна.
	— Страхотно — рече Мартина, — като че ли не преживяхме достатъчно. Липсва ни само изригващ вулкан.
	— Не ми се вярва — ухили се Бен. — Това е обикновена експлозия, предизвикана от човешка ръка, най-вероятно с динамита от самолета. Какво предпочиташ — бомба да те вдигне във въздуха или да се свариш жива в кипяща лава?
	— Това ли са възможностите? — усмихна се Мартина. — Чакай да помисля. А, сетих се за още една! Какво ще кажеш да те набия?
	Тя сви юмрук и го подгони. Двамата тичаха през пустинята, смееха се и за няколко минути забравиха за проблемите си.
	Когато стигнаха до очертани един до друг вълшебни кръгове, Бен каза:
	— Убеден съм, че на това място е изчезнал слонът от снимката на Гифт. Познах редицата от скали, защото ми приличаше на усмивка с липсващ зъб.
	— Бен, има стотици вълшебни кръгове — отбеляза Мартина. — Дори да допуснем, че си прав, какво значение има това?
	— Нищо, ако пренебрегнеш съвпадението, че бащата на Гифт и поне един слон са изчезнали толкова близо до Лунната долина.
	— Ти си луд! Не мога да понасям Рубен Джеймс, но ти го обвиняваш в отвличането на Джоузеф, а това е сериозно престъпление.
	Мартина се обърна да погледне кратера на вулкана. Обгорелите му склонове се издигаха пред тях. Иззад билото му се излъчваше фосфоресциращо сияние. „Това, което не знае, не може да го нарани“, каза Рубен Джеймс по адрес на Гифт. После мъжът с гарвановочерната коса го изнуди да декларира, че ще направи всичко, каквото е нужно, за да успее проектът „Ноев ковчег“. Такива типове едва ли ще се спрат пред нещо.
	Мартина угаси фенерчето.
	— Май е добре да продължим с повишено внимание.


>	23.

	Небето вече просветляваше, когато децата се изкатериха по песъчливия склон на кратера и пропълзяха по корем до ръба. Бяха толкова мръсни, сякаш бяха прекарали цяла седмица в мина за въглища.
	Мина им през ума да прескочат през портата на главния вход, но тя беше от солидно желязо, три пъти по-висока от самите тях и вградена в стената на кратера. Охраняваха я двама пазачи с кучета.
	Когато децата надзърнаха през ръба на кратера, очите им, привикнали към тъмнината, се присвиха от ярката светлина. Отначало Мартина видя само прожектори, надвесени като богомолки над долината. Когато очите й свикнаха, тя буквално ахна от изумление. Очакваше всичко, само не и това. Предполагаше, че долу има строителна площадка, хаос, мъже, кранове, бетонобъркачки и скелета. В най-кошмарните си представи виждаше войници, готвещи се за „войната“ на Калум. А когато Едисон им каза за „оазиса“ на Рубен Джеймс, си представи три оклюмали палми до циментов басейн и няколко розови фламинго от гипс.
	И през ум не й мина, че в оазиса може да види тропическа джунгла, цъфнали пълзящи растения, дървени алеи и кристалносин фонтан. Нито ярки облаци, носещи се над лехи от африкански диви цветя, които през бинокъла на Бен се оказаха пъстри като скъпоценни камъни пеперуди. Ни най-малко не бе предвидила футуристичен хотел от дърво и стъкло, разположен сред короните на дърветата. Или лабиринт като в английски замък, в който тича окапи*.
	[* Окапи — красиво тревопасно животно с раирани като на зебра задни крака, близък сродник на жирафа. — Б.пр.]
	И през ум не й мина, че ще открият рая на най-невероятното място в цяла Африка.
	— Какво според теб е това? — попита Бен.
	Мартина проследи погледа му. В далечния край на долината имаше млечнобял купол като гигантска топка за голф.
	— Много ми прилича на проекта „Райска градина“ в Корнуол, където мама и татко често ме водеха. Но може и да е проектът „Ноев ковчег“, нали? Куполите вероятно са огромни парници с дъждовни гори, водопади и други такива неща.
	В избледняващото нощно небе се появиха червени пръски. Като по сигнал се чу птичи хор. Появи се и градинар с гащеризон, който се захвана да почисти и оправи дивите цветя.
	— Леле! Леле, леле, леле! — не можеше да сдържи възхищението си Мартина.

	* * *

	— Съвсем се обърках — каза тя на Бен, докато се спускаха обратно по склона. — Всеки път, когато реша, че Рубен Джеймс е мистър Хайд, той се превръща в доктор Джекил*!
	[* Доктор Джекил — герой от роман на Р. Л. Стивънсън. През деня е симпатичен и мил доктор, а нощем се превръща в злия мистър Хайд. — Б.пр.]
	Бен протегна ръка да хване Мартина, която се подхлъзна.
	— Какво имаш предвид?
	— Ами всеки път, когато реша, че отвлича хора или е мошеник, или крадец, или бракониер, той прави нещо добро. Като онзи случай, когато ни зае ленд роувъра си, за да помогнем на болния бивол. А сега това! Бен, Лунната долина е едно от най-прекрасните места, които съм виждала. Но не зърнах ни един слон. Започвам да губя надежда, че ще можем да открием нещо толкова лошо за Рубен Джеймс, че да му попречим да ни отнеме „Савубона“.
	— Това, което е направил с Лунната долина, е невероятно — съгласи се Бен, — но все пак много неща не се връзват. Ако той разполага с това място и с „Гнездото на худия“ защо му е „Савубона“? Резерватът има специално значение за нас, но всъщност има хиляди такива резервати. Той обаче иска нашия. Със сигурност ще открием нещо, но трябва да намерим начин да влезем в Лунната долина.
	— Какво ще кажеш да огледаме отблизо зоната за доставки? — предложи Мартина.
	Бяха видели табела с червен надпис за шофьорите къде и как да разтоварват. При пристигането си те трябваше да се обадят по телефона в офиса.
	— Да, нека огледаме, може да има стока, която чака да бъде вкарана в долината. Може да се скрием в някой кашон и така да влезем. По филмите винаги става…
	Затичаха се към главния вход. Според Мартина той бе близо до белия купол.
	Зоната за разтоварване всъщност бе порутен склад, разположен насред кръгло, утъпкано от гумите на камионите място.
	— Ако това е склад, защо не се охранява? — попита шепнешком Мартина.
	— Може би няма нужда от охрана. Ако стоката влиза в Лунната долина веднага, значи през цялото време е под наблюдение.
	За всеки случай изчакаха малко, преди да се приближат. Не видяха никого. Както Бен предположи, складът се оказа празен. Циментовият под беше пометен, на едната стена висеше плакат на нападащ слон в рамка, а до вратата имаше бюро и стол. На бюрото се виждаха мръсен черен телефон, тефтер, химикалка и бележка, подканяща посетителите да наберат „9“, за да се свържат с офиса.
	— Може да звъннем и да кажем, че носим доставка — предложи Мартина.
	Бен се взираше в плаката със слона.
	— Твърде рисковано. Не съм убеден, че мога да се престоря на петдесетгодишен шофьор намибиец по телефона. Мартина, не ти ли се струва странно, че са решили да украсяват този запуснат склад?
	Мартина седна на стола и запрелиства страниците на тефтера. Предния ден е имало доставки на хляб, мляко, тор и двайсет опаковки от някакво лекарство. Името й беше познато, но не можеше да се сети за какво се използва.
	— Може би искат да е приветливо.
	— Или да скрият нещо. — Бен отмести плаката. Отзад се виждаше зелен лост. — Ей, Мартина, виж това. Вижда се прясна смазка: явно често се използва. Чудя се какво ли е — и той го натисна.
	— Не! — извика Мартина, но беше късно.
	Докато Бен реагира, под краката му зина отвор и той пропадна в него. Мартина едва успя да зърне изненаданото му лице, докато момчето изчезваше. После механизмът изскърца и тайната врата се затвори.
	Два пъти в живота си Мартина бе изпитвала вледеняващ ужас. Първият беше в нощта на пожара, а вторият — когато падна в гъмжащата от акули вода.
	Сега изпита същото чувство.
	Това не може да се случва! Не може да е видяла как приятелят й изчезва! Не може да е останала сама без храна, вода, пари и паспорт по средата на пустинята Намиб!
	Не може да е вярно… но трескавият й мозък казваше, че е вярно.
	Пред нея имаше две възможности — да се върне в Информационния център, да изчака да го отворят и да се обади в полицията. Най-вероятно ще я арестуват, задето е влязла нелегално в страната, и ще откажат да чуят молбите й за помощ.
	Другата възможност бе да дръпне ръчката и да последва Бен в неизвестността, откъдето можеше никога да не излязат.
	Много добре знаеше кой е по-разумният избор. Знаеше, че ще й отнеме поне четирийсет и пет минути да стигне до Информационния център, а беше отмаляла от глад и жажда. Дотогава най-добрият й приятел, когото — както току-що осъзна — обичаше толкова много, колкото Джеми, баба си, Грейс, Тендай и Кан, може да е станал жертва на каквото там го очаква в дъното на улея.
	А какво наистина чака там? Въображението й рисуваше картини на подземна река, гъмжаща от пирани, или на бездънна шахта, стигаща до разтопения център на Земята. Но дори това ще е за предпочитане пред възможността да се озове в лапите на Рубен Джеймс или Калум.
	И така, има едно разумно решение и едно рисковано решение. Но Бен е най-добрият й приятел и Мартина беше готова на всичко за него. Всъщност имаше само един избор.
	Мартина събра шепа бели камъчета и подреди още един бял жираф зад склада.
	Може по някакво чудо Гифт да се препъне в него…
	Когато се върна в бараката, небето беше цялото в розови, сиви и оранжеви пръски. Тя дръпна лоста и механизмът въздъхна, сякаш се примири, че ще трябва да погълне още една жертва. Коремът й се сви от страх.
	Вратата в пода зейна и Мартина пропадна.


>	24.

	Мартина не обичаше скоростните влакчета и не можеше да разбере страстта на някои хора към тях. Изобщо не проумяваше защо им харесва коремът им да остава някъде зад гърба, докато тялото им лети напред като снаряд, а сърцето им заплашва да изскочи от гърдите. За съжаление, тя точно това преживяваше в момента.
	Стиснала зъби, Мартина се носеше по сребристия улей и безпомощно се мяташе по завоите. Времето течеше като на зъболекарски стол — точно когато трябва да ти поставят пломба, зъболекарят стои над зяпналата ти уста с машинката и говори за почивка на море със семейството си. Би предпочела времето да минава, както когато е в резервата с Джеми — тогава цялата нощ прелита като миг.
	Мартина излетя от улея като тапа от бутилка и се просна на земята. С облекчение установи, че се приземи на нещо меко. Имаше специална мека площадка, за да не се повреждат чупливите стоки. А Мартина определено се чувстваше „чуплива“.
	Момичето стана и се изтупа. Намираше се в осветена с неонови лампи стая, в която имаше количка за почистване, мивка и няколко бели престилки на закачалки. Имаше врата, но не и прозорци. Под люка на тавана беше изправена желязна стълба. Докато се опитваше да прецени откъде е излязъл Бен, Мартина чу приближаващи се стъпки. В същия момент някой й запуши устата.
	— Не викай! — прошепна Бен в ухото й. — Ще мушна нещо под вратата, за да не може да се отвори. Ти се качи по стълбата.
	Мартина се окопити и се втурна към стълбата. В ключалката изскърца ключ. Бен беше втъкнал една дръжка от метла под вратата, но тя всеки миг можеше да се счупи. Той също успя да се изкатери по стълбата и да излезе навън на утринната светлина.
	Двама градинари подрязваха тревата в лабиринта на по-малко от двайсет крачки от тях. За щастие, те не чуваха нищо заради бръмченето на косачките. Мартина и Бен имаха части от секундата да се удивят на невероятната красота на оазиса — приказни лехи от цветя, хладен шадраван с бистра като кристал вода, увити в пълзящи растения дървета по възвишението към белия купол, хотел, сгушен между клоните като човешки вариант на гнездо на птиците тъкачи…
	После влязоха в лабиринта.
	Като че ли отново им се размина. Тичаха през обсипаните с роса алеи и се връщаха назад всеки път, когато пред тях се изпречеше зелена стена от жив плет. Искаха да се отдалечат максимално от градинарите, преди да спрат и да измислят план. Живият плет, плътен като крепостна стена, заглушаваше всички звуци, освен бодрите и неспирни песни на птиците.
	— Знаеш ли, много е странно — прошепна Бен, — откак сме тук, не съм видял нито една птица. А те пеят и свирукат толкова силно, че сякаш сме попаднали в птичарник.
	— Може би се крият в джунглата — каза Мартина и се огледа. Побиха я тръпки. Имаше нещо призрачно в Лунната долина — всичко изглеждаше невъзможно съвършено.
	Почуди се къде ли е окапито. Това я подсети за Джеми и сърцето й отново се сви. Колко дни или седмици ще минат, преди да го види отново? И щеше ли изобщо да го види?
	Бен се промуши през една пролука в плета и спря така рязко, че Мартина се блъсна в него. Бяха се озовали в центъра на лабиринта. Пред тях имаше маса с бяла колосана покривка, блестящи сребърни прибори и бели порцеланови чинии. На нея беше сервирана богата закуска от плодове, сок от кайсии, плата със сирена, конфитюри и обърната кошница, от която се бяха изсипали множество кроасани с масло, кифлички с шоколад и банани и хрупкави хлебчета. Всъщност имаше само един стол и едни прибори.
	Окапито беше подпряло предните си крака на масата и с удоволствие похапваше кифличка. Отначало не им обърна никакво внимание, но щом ги видя, виновно се отдалечи, като остави пътечка от трохи след себе си.
	— И в твоята глава ли се върти същото като в моята? — попита Бен.
	Мартина се усмихна широко.
	— Първата ми мисъл беше, че това е закуската на Рубен Джеймс. А втората — че вече е наша!
	— Мартина, ти си просто телепат — възхити се Бен, взе си едно хлебче и го намаза дебело с масло и конфитюр от ягоди. После си наля сок от кайсии.
	Мартина изпи две чаши вода и унищожи набързо една шоколадова кифличка и кроасан с масло и мед.
	— Лошо ни се пише, ако ни хванат! — засмя се тя.
	— Аха! — съгласи се Бен с пълна уста. Очите му се смееха.
	През неспирната песен на птиците чуха подрънкване на чаши и чинийки. Децата се шмугнаха през пролуката в лабиринта точно преди да се появи сервитьорът. При гледката на опустошената закуска той изруга и остави с трясък подноса на масата.
	— Лошо окапи такова! — извика той. — Чакай само да те пипна! Довечера ще има къри с окапи! Ще те поднеса с ориз и мангово чътни*!
	[* Чътни — сос с гъстотата на лютеница, приготвя се както от плодове, така и от зеленчуци. — Б.ред.]
	— Окапи с къри? — ужаси се Мартина.
	— Да изчезваме, за да не се озовем и ние в тенджерата — отвърна тихо Бен. — Ела!
	Момчето забеляза, че в долната част на стените от жив плет се проточва някаква червена нишка. Бен помисли, че може би тя ще ги изведе от лабиринта. Докато се промъкваха по хладните зелени алеи, Бен се препъна в някакъв кабел. Песента на птиците мигом спря. В долината се възцари неестествена тишина.
	— О, боже мой! — възкликна Мартина. — Това е запис! Тук изобщо няма птици!
	Внезапното прекъсване на птичите песни подсказа на сервитьора, че нещо не е наред и че може би окапито не е виновно за съсипаната закуска. Той извика градинарите, които веднага дотичаха в лабиринта.
	Мартина и Бен панически се вкопчиха един в друг. Нямаше къде да избягат. Мъжете се приближаваха и от двете страни. Децата бяха в капан! Играта свърши!
	Откъм пустинята се чу вой на сирена, който бързо приближаваше. Мъжете прекратиха преследването. Сирената се усили. Чу се рязко изскърцване на спирачки.
	Бен надникна през една дупка в плета.
	— Мартина, трябва да видиш това!
	Мартина приклекна до него. В Лунната долина беше влязла линейка. Санитарите извадиха носилка и закрачиха към белия купол. В купола се отвори врата и двама мъже в бели престилки изнесоха окървавено тяло. Човекът явно бе в безсъзнание. Санитарите го поставиха на носилката, провериха пулса му и бързо го понесоха към линейката.
	Градинарите, сервитьорът и мъжете в бели престилки се скупчиха около линейката и притеснено наблюдаваха как лекарите се опитват да помогнат на ранения човек.
	— Бен, това е нашият шанс! — прошепна Мартина.
	Приведени, двете деца се измъкнаха от лабиринта и тръгнаха към стаята с люка. Там Бен навлече бяла престилка и изми вулканската пепел от лицето и ръцете си. Мартина понечи да направи същото, но той я спря.
	— Аз може и да мина за работник, но ти едва ли, защото си момиче — каза той, но побърза да добави: — Обаче имам идея.
	Бен дръпна завесата на количка за почистване, махна купчина кърпи и ги скри под мивката. Мартина се мушна в долната част на количката. Беше тесничко, но момичето се смести някак си.
	В този момент люкът на тавана се отвори и мъж в бяла престилка се спусна долу като пожарникар по стълб. Беше плешив и носеше очила с дебели стъкла. Ръцете му бяха големи и космати. Бен спокойно затвори завесата на количката.
	— Ти кой си? — поиска да знае мъжът. — И защо носиш бяла престилка? Те са само за работниците в купола.
	— Аз съм новият чистач, господине — отговори Бен. — Извинявам се, ако съм объркал дрехите. Чаках инструкции, но ме повикаха спешно да изчистя… някаква кръв — прошепна последната дума момчето.
	Мъжът направи гримаса.
	— Добре че до двайсет и четири часа се махат! Още малко и щяхме да имаме някой труп. Мен ако питаш, старецът започва да губи контрол, той е голяма работа, но не е магьосник.
	Бен напълни кофата с вода и препарат.
	— Губи контрол ли?
	— Над слоновете — нетърпеливо поясни мъжът. — Над какво друго? Толкова дълго стоят затворени, че са на ръба да полудеят.


>	25.

	— Слоновете ли? — повтори тихо Мартина и дръпна завесата. Опита се да се намести по-удобно, левият й крак бе изтръпнал. Работникът услужливо бе набрал кода за влизане в купола, а после бе оставил момчето да се оправя само в дългия тунел, осветен от слънчеви панели. — Значи са повече от два, може би са цяло стадо. Май намерихме твоя Бермудски триъгълник, Бен, само че под формата на бял купол в изгаснал вулкан с фалшиви птици.
	— Тихо! — изшътка Бен и затвори плътно завесата. — Най-добре да се опитаме да се измъкнем оттук и да потърсим помощ. Не искам да свършим като мъжа на носилката.
	— Само че след като стигнахме дотук — отвърна Мартина, — не можем да се откажем. Слоновете имат нужда от нас.
	Въпреки смелите си думи, Мартина бе ужасена. Двамата с Бен изминаха хиляди километри и рискуваха всичко, за да открият истината за миналото на Ейнджъл и за сделките на Рубен Джеймс. Но сега, когато бяха на път да разберат отговорите, момичето се боеше, че може да не ги понесе. Насочи мислите си към Джеми: „Ще се върна при него, ще се върна при него, ще се върна при него!“, повтаряше си тя наум.
	Количката спря. Мартина чу как Бен си поема дълбоко дъх.
	— Стигнахме — каза той, — готова ли си?
	Тя размърда пръстите на краката си, за да върне чувствителността в ходилата си.
	— Готова съм!

	* * *

	Някога, много отдавна, родителите на Мартина я заведоха в една галерия в Лондон. Вдъхновяващите картини на Търнър, Ван Гог и други майстори й направиха толкова силно впечатление, че за кратко се размечта да стане художник. Едно от платната обаче я потисна дълбоко — изображение на Ада от Йеронимус Бош*. Името му се запечата в ума й, защото се чудеше кой би кръстил детето си Йеронимус.
	[* Йеронимус Бош (02.10.1450 — 09.09.1516) — нидерландски живописец, който рисува образи на демони, полухора, полуживотни и машини, за да изобрази злото и да пробуди чувство на страх и обърканост. Картините му съдържат множество детайлни и подробни символни фигури. — Б.ред.]
	Именно за тази картина се сети сега, когато надникна иззад завесата. Не че видя нещо, което прилича на ад. Напротив! Но излъчването беше същото.
	Две трети от просторния купол бяха превърнати в място, за което всеки слон може само да мечтае. Под купола се издигаха истински дюни. Между тях растяха акации и малък баобаб с шушулки — истинско лакомство за слоновете, имаше дори и кално езерце, в което да се къпят. В единия край имаше площадка за игра с шарени топки, пръчки и звънци. Таванът на купола беше боядисан в небесносиньо, с малки облачета и няколко нарисувани птици.
	Но не фалшивата пустиня изпълни с ужас сърцето на Мартина, а слоновете. Бяха деветнайсет и всички бяха оковани. Някои се олюляваха апатично, един настървено гризеше клон на акация, а друг опипваше сантиметър по сантиметър стените на купола в напразно търсене на изход. Останалите просто крачеха напред-назад в оковите си, потиснати или разгневени.
	Докато Мартина гледаше тази ужасяваща сцена, на отсрещната стена се отвори бяла врата с две крила. Зад нея се виждаше лаборатория с епруветки и мигащи апарати.
	Чу се силно дрънчене и двама работници в бели престилки докараха стоманена клетка на колела. Вътре имаше слоница. Един от служителите дръпна някаква ръчка, вратата на клетката се отвори и слоницата излезе, но се препъна в оковите и падна на колене.
	При слоницата дотича жилав мъж с изящни черти и карамелена кожа. Не носеше бяла престилка, а широките му панталони и риза бяха доста протрити. Той погали нежно сбръчканата сиво-кафява муцуна на животното и се опита да го успокои. Един от лаборантите понечи да се приближи, но той му направи гневен жест да се маха. После внимателно подкани слоницата да се изправи.
	— Бащата на Гифт — прошепна Мартина.

	* * *

	— Трябва да се измъкнем оттук и да потърсим помощ — заяви Бен. — Не знам какво става, но няма да се справим сами.
	— Експерименти с животни, ето какво става! — избълва бясно Мартина, като едва успя да се овладее да не изскочи от количката. — Ако не спрем Рубен Джеймс, същото ще се случи и с Джеми, и с животните от резервата. А на всичкото отгоре е замесен и бащата на Гифт — „повелителят на слоновете“!
	— Това не се знае.
	— А какво друго прави на това отвратително място според теб? Не него държат в плен и измъчват в лабораторията, нали?
	— Това, че няма белезници, не означава, че и той не е пленник — отбеляза Бен.
	— Ей, ти! Какво зяпаш? — Към тях вървеше нисък, набит работник. — Къде ти е пропускът? Какво правиш тук?
	— Остави го на мира, Нипър — извика плешивият мъж, — днес му е първият работен ден. Как се казваш, хлапе?
	— Бен.
	— Добре, Бен, взимай парцала и иди да почистиш в лабораторията.
	— Да, господине! — отвърна Бен, а под носа си добави: — Става сложно!
	После забута количката напред.
	Мартина отново надникна през завесата. Бащата на Гифт водеше слоницата към калното езерце. Тя пристъпваше несигурно, втренчена във възрастния мъж, сякаш е фар в буря.
	В този миг момичето беше поразено от мисълта, че току-що се сбъдна втората част от пророчеството на Грейс. Кръгът, кратерът на Лунната долина, я отведе при слоновете. Сега остава последната част: „Слоновете ще те отведат при истината — беше обещала сангома, — твоята истина“.
	Един слон изтръби. Звукът отекна в купола и сякаш удари Мартина. Слоницата отново падна, но този път не искаше да стане. Бащата на Гифт люлееше главата й. Из целия купол слоновете опъваха веригите си, махаха с уши и тръскаха бивни в отчаян опит да се притекат на помощ.
	— Бен, трябва да направим нещо! — викна Мартина, забравила, че трябва да шепне.
	— Ако изтичаме обратно през тунела, може да успеем да се измъкнем, да разкажем какво става тук и да спасим слоновете. Ако останем в купола, не е ясно дали ще спасим и слоновете, и себе си.
	Но Мартина вече изскачаше от количката. Краката й бяха схванати и не я държаха, но това изобщо не й попречи да се разфучи.
	— И какво от това? В момента не ме интересува нищо друго, освен да спасим нея! Не можем просто да оставим слоновете и да си тръгнем!
	Бен погледна падналата слоница. Плешивият мъж и още двама мъже се суетяха около нея. Един от работниците влезе в лабораторията. А Нипър се беше втренчил в тях. Той извади мобилен телефон от джоба си.
	— Бен — настоя Мартина, — върви без мен! Намери Гифт или се обади в полицията, а после се върни!
	— Няма начин! — възрази Бен. — Заедно се забъркахме в това и заедно ще продължим. Мисля, че един от работниците току-що се обади на охраната. Трябва да побързаме!

	* * *

	Мартина се възползва от момента на изненада и докато Нипър успее да предупреди останалите, тя се втурна към слоницата.
	В последния момент момичето забави крачка. Не подценяваше това, което възнамеряваше да стори. Най-ценното й оръжие бе нейната дарба — способността й да лекува животни. Преди време децата, които станаха свидетели на съживяването на египетската гъска, я подгониха през гората с викове: „Вещица! Вещица!“. Оттогава много внимаваше и криеше дарбата си от всички, с изключение на Грейс и Бен, но дори пред тях действаше предпазливо. Сега обаче щеше да се опита да спаси слоницата пред очите на много хора. Нипър се опита да я хване, но плешивият го спря.
	— Чакай! Да видим какво ще направи.
	Нипър скръсти мускулестите си ръце и на мургавото му лице се изписа самодоволна усмивка. Бен, който стоеше притеснено наблизо, забеляза, че погледът му постоянно се обръща към вратата.
	Бащата на Гифт продължаваше да люлее главата на слоницата. Когато Мартина коленичи до него, той надигна уморени, пълни с болка очи.
	— Имаш ли нещо против да се опитам да помогна, Джоузеф? — попита Мартина.
	Той се изненада, като чу името си, но само кимна с глава. Гъстите мигли на слоницата опираха в грапавата й сиво-кафява буза, тялото й трепереше.
	Мартина я докосна нежно и от окото на животното се търкулна едра сълза.
	Мартина отвори комплекта за оцеляване и извади шишенце с надпис „Любовна отвара №9“. Грейс й обясни, че това е растителният еквивалент на адреналина и трябва да се прилага само в крайни случаи, когато сърцето отказва да работи. Шестото чувство обаче подсказа на Мартина, че сърцето на слоницата отказва не защото е болно, а защото е разбито от мъка. Бяха й отнели свободата и семейството. Вече нямаше за какво да живее. Отварата нямаше да помогне. Мартина върна шишенцето в пакета. Трябва да се довери само на дарбата си. Момичето положи ръце върху сърцето на слоницата.
	— Как се казва? — попита тя Джоузеф.
	— Руби — отвърна той, — наричам я Руби.
	Мартина почти не го чу. Лицата на хората се отдалечиха, а дланите й така се сгорещиха, че кръвта закипя във вените й. Обикновено, когато лекуваше животни, Мартина виждаше воини с копия, големи стада животни и мъже с маски на животни. Днес обаче видя „Савубона“.
	Намираше се край водоема до къщата. От дясната й страна стоеше Джеми, а от лявата — Ейнджъл. Саваната искреше, обляна от златиста светлина, точно като пред буря. Мартина имаше чувство, че животните се опитват да й кажат нещо. Тя сложи ръка върху хобота на Ейнджъл и чу безмълвните думи на слоницата така ясно, сякаш някой ги прошепна в ухото й: „Доведи сестра ми! Доведи сестра ми!“.
	„Къде е сестра ти? Къде да я намеря?“, попита Мартина, но думите на Ейнджъл се изгубиха сред вятъра.
	Мартина притисна лице в сребристата муцуна на Джеми. Усещаше копринената й мекота върху бузата си. „Обичам те! Връщай се скоро у дома!“, каза той с мелодичния си глас.
	Тъкмо искаше да му каже, че и тя го обича, когато бурни аплодисменти я извадиха от транса. Мартина дойде на себе си и видя, че Руби се е изправила на крака. Олюляваше се, но светлината се бе завърнала в скръбните й кафяви очи. Слоницата докосна с върха на хобота си бузата на Мартина, сякаш я целува. Изгубила дар слово от трогателния жест, Мартина също я целуна в отговор.
	Момичето стана, спомняйки си изведнъж къде се намира. Страхуваше се да се огледа наоколо.
	Джоузеф й говореше нещо, ала тя почти не го чуваше.
	— Вече почти нищо не може да ме изненада, госпожице, но вие ме смаяхте. Чудя се дали не сънувам и ме е страх, че ще се събудя и ще се окажа отново в този безкраен кошмар. Откъде знаете името ми?
	— Хей, как го направи? — прекъсна ги плешивият мъж. — Трябва ни това лекарство, което й даде. Явно е чудодейно. А коя си ти всъщност? Племенницата на Рубен ли?
	Една тежка ръка се отпусна върху рамото на Мартина. Нипър я завъртя рязко към себе си и едва не събори плешивия работник.
	Пред нея, очевидно уморен, но усмихнат по същия язвителен самоуверен начин, както и преди, стоеше Рубен Джеймс.


>	26.

	— Е, Мартина — каза той, — ето че отново се срещнахме!
	И без да дочака отговор, продължи:
	— Трябва да призная, че не очаквах пътищата ни да се пресекат точно тук, но за мен е удоволствие да срещна достоен противник.
	Мартина се отскубна от лапите на Нипър и впери гневен поглед в кръвния си враг.
	— Уверявам ви, че чувството не е взаимно!
	Той се засмя.
	Вбесена, Мартина продължи:
	— На вас май ви е смешно, че един слон току-що едва не умря заради вашите експерименти! Едно е да ни отмъкнете „Савубона“, но не мислех, че можете да паднете толкова ниско и да се представяте за загрижен еколог, а всъщност да не сте нищо друго, освен мъчител на животни!
	Това предизвика още една усмивка.
	— Изтезания? С това ли смяташ, че се занимаваме тук? Мартина, не си разбрала добре. Ние правим тъкмо обратното. Тези слонове изтърпяват от време на време взимане на кръв за изследване и някой и друг ден без храна и вода, за да проверим издръжливостта им, но жертвата им е нищо в сравнение с ползата за бъдещите поколения слонове. И макар да не го разбират, много от слоновете тук дължат живота си на мен. В пустинята вече щяха да бъдат убити от бракониери или да са загинали от глад и жажда.
	Рубен Джеймс млъкна, като видя един от работниците да води Бен. Беше извил ръцете на момчето зад гърба му.
	— Какво правиш, Матеус? — скара му се той. — Веднага го пусни! Той е само едно момче!
	Бен изтича при Мартина, разтривайки ръце, за да премахне болката. Мартина сложи ръка на рамото му и яростно погледна Рубен Джеймс.
	— Руби не дължи живота си на вас — каза тя, — напротив, едва не го изгуби заради вас! Сигурно и Ейнджъл е била заловена и подложена на експерименти, докато не сте я съсипали. Затова сте я изпратил и в „Савубона“ и сте излъгали, че идва от затворен зоопарк.
	Рубен Джеймс изглеждаше озадачен.
	— Говориш за слоницата, която изпратих в „Савубона“ ли? Ейнджъл, така ли сте я кръстили? Да, това беше неприятно. Случи се в началото на проекта, когато все още се учехме. Още не бяхме построили купола. Бях наел Лърк — нали помниш шофьора ми — да наглежда експериментите. Да кажем, че той е бил твърде усърден, а тя — невъзможна за удържане. Но каквото и да мислиш за мен, аз не търпя жестоко отношение към животните. Лърк беше наказан и мина на друга длъжност. Прекратихме временно експериментите допреди една година, когато завършихме купола и напреднахме със строежа на оазиса „Лунната долина“.
	Той посочи с брадичка към Джоузеф.
	— Тогава доведохме и повелителя на слоновете.
	— Доведохте го, а? — изсмя се Мартина. — Или го отвлякохте?
	— Мартина, защо така упорито се опитваш да ме изкараш злодей? Да виждаш белезници? Той може да си тръгне, когато поиска. Но предпочита да е тук, сред любимите си слонове, нали така, Джоузеф?
	Джоузеф кимна и побърза да си намери работа. Руби трябваше да бъде нахранена.
	— Ами синът ти? — избухна Мартина. — Не ти ли пука за него?
	Повелителят на слоновете потръпна, сякаш някой го удари с камшик, но не се обърна.
	Рубен Джеймс присви очи.
	— Един от екскурзоводите в Информационния център каза, че повелителят на слоновете е изчезнал — побърза да добави Мартина, — и спомена за сина му.
	Рубен Джеймс не изглеждаше убеден, но не оспори думите й.
	— Джоузеф наистина има син, на двайсетина години е. Аз съм му като втори баща. Това е уговорката между мен и него. Той ще се грижи за слоновете, а аз — за Гифт. Съмнявам се, че момъкът би казал лоша дума за мен.
	Той втренчи изпитателен поглед в Мартина.
	— Лърк каза, че те е видял в магазина в хотела. Тогава не му повярвах.
	— Защо „Савубона“? — намеси се Бен. — Защо не изпратихте Ейнджъл в някоя клиника за животни в Намибия? Защо си направихте труда да я транспортирате в друга страна?
	Рубен Джеймс го изгледа хладно.
	— Да я оставя тук, би означавало да рискувам бъдещето на проекта…
	Той махна с ръка към купола:
	— Това, между другото, е проектът „Ноев ковчег“. Не искахме да го прекратяваме още в зародиш. Както казахте, имам репутацията на консервационист. Ако слоница в напреднала бременност с травми като тези на Ейнджъл попадне в намибийска клиника, хората ще започнат да задават въпроси. Запознах се с дядо ти, Мартина, на една конференция за дивата природа и бях впечатлен от всеотдайността му. Помислих, че ако някой може да спаси слоницата, това е Хенри. Беше доста трудно да я изпратим в Южна Африка, но все пак успяхме.
	— Ама добре се получи! — саркастично отбеляза Мартина. — Сега имате и Ейнджъл, и резервата ни. Какво съвпадение!
	— Не е съвпадение, а просто умен начин за водене на бизнес, Мартина. Аз помогнах на дядо ти, а като почина, преди да изплати дълга си, той неволно ми върна услугата. „Савубона“ е идеалното място за южноафриканския клон на проекта „Ноев ковчег“.
	— Но защо? — извика Мартина. — Защо точно нашият дом? Има милион резервати, в които можете да правите гнусните си експерименти. Да не би в нашия да има диаманти или нещо подобно?
	Рубен Джеймс въздъхна:
	— Разочароваш ме, Мартина. Мислех, че вече си разбрала. Проектът „Ноев ковчег“ няма нищо общо с диаманти, злато или платина. Става дума за нещо много по-важно.
	— Глобалното затопляне — тихо каза Бен, — става въпрос за глобалното затопляне.
	— Добро предположение — провлече Рубен Джеймс, — доста добро…
	— Обърках се — призна Мартина.
	— Добре, забрави за момент за „Савубона“ — започна да обяснява Бен. — Помниш ли бушменската легенда, която ни разказа продавачът на камъни? Според нея Бог изпълнил мечтата на намибийците, като превърнал всички езера и реки в диаманти.
	— Но това е просто измислица.
	— Да, но помисли малко. Какво може да е по-ценно в една пустинна страна от диамантите, златото и платината, взети заедно?
	— Водата?! — извика Мартина. — За това ли е всичко? Заради водата?
	Тя се огледа и най-после й проблесна.
	— Значи това правите в Лунната долина? Намислили сте да отклоните извора, който дава вода на хората и животните в Дамараланд от хилядолетия насам, за да го контролирате! И сте го отклонили в изгаснал вулкан, за който местните вярват, че е обитаван от духове, за да не смеят да припарят насам и да не се досетят!?
	— Да, оазисът е допълнителна застраховка. Толкова е красиво, че на никого не би му хрумнало какъв брилянтен план се разгръща зад кулисите.
	Очите на Рубен Джеймс искряха от вълнение. Той като че ли забрави странните обстоятелства около срещата им и че Мартина и Бен са нарушители, и им говореше така въодушевено, сякаш са бъдещи акционери на компанията.
	— Поради замърсяването на околната среда настъпва глобално затопляне, а то ще доведе до засушаване. За водата ще се водят повече войни, отколкото са се водили за нефт или в името на която и да е религия. Хората, които имат контрол над водните запаси, ще имат власт и над Земята!
	— Значи в крайна сметка всичко е за пари и власт, а не за запазването на животните или водата — заключи Мартина.
	Устните на Рубен Джеймс потрепнаха.
	— Възможно е да се постигнат и двете.
	— Водата ли е причината толкова много да желаете „Савубона“? — попита Бен. — Заради водоема в резервата?
	Рубен Джеймс го изгледа подозрително, сякаш за първи път му хрумна, че може би им казва повече, отколкото трябва.
	— Не само — отговори уклончиво той.
	Погледна часовника си и повика с жест набития мъж.
	— Нипър, бъди така добър да заведеш Мартина и Бен в хотела. Сигурно не са гладни, при положение че вече похапнаха от моята закуска в лабиринта, но все пак се погрижи да им дадат обяд и някоя от най-хубавите стаи.
	— Благодаря — каза Мартина, — но трябва да се прибираме. Баба ми ще се тревожи.
	Рубен Джеймс се засмя.
	— Съмнявам се, че баба ти знае къде сте. Впрочем доста съм любопитен как стигнахте дотук, но ще отложим разказа за някой друг ден.
	— Задържате ни в плен?
	— Не приказвай глупости! Свободни сте да напуснете Лунната долина, когато пожелаете. Тоест, когато пожелаете, но след Бъдни вечер, до която остават още три дни. Тогава „Савубона“ ще стане моя. А ще ми бъде безкрайно неприятно, ако се случи нещо, което да попречи на гладкото уреждане на документите.


>	27.

	— Ако сме свободни да си вървим, защо просто не излезем от Лунната долина и не се обадим на властите или на Грейс и Тендай? — попита Мартина.
	Бен не отговори, устата му беше пълна с пържола и пържени картофи. Щом се настаниха в разкошен апартамент на последния етаж на хотела, Бен и Мартина си поръчаха най-скъпите ястия от менюто, напук на Рубен Джеймс.
	От апартамента се разкриваше превъзходна гледка. Цялата предна стена на стаята беше стъклена и те виждаха оазиса чак до кристалносиния шадраван, лабиринта от подрязан жив плет и цветята в подножието на тропическата гора. На фона на небето се очертаваха стръмните стени на кратера.
	Първата работа на Мартина беше да си вземе гореща вана. Сега лежеше на леглото с поруменяло лице, увита в халат, толкова голям и пухкав, че все едно се бе загърнала в облак. Мръсните им дрехи бяха пратени в пералнята.
	— Не виждаш ли, че той точно това цели? — отговори накрая Бен. — Не може да ни отвлече, защото това е сериозно престъпление и може да провали шансовете му да превземе „Савубона“. Но ако си тръгнем преди уречения ден, нищо не му пречи да се обади в полицията и да ни обвини в незаконно нахлуване и нападение над слоновете…
	— Нападение ли?! — извика Мартина. — Аз се опитвам да помогна на Руби! Работниците бяха тези, които я нападаха!
	— Знам, обаче ще бъде нашата дума срещу неговата. А откровено казано, не мисля, че полицаите ще останат доволни, когато установят, че сме влезли в Намибия без паспорти. След това най-вероятно ще повдигнат обвинения на Гуин Томас и родителите ми за нехайно отношение. Не вярвам, че Рубен Джеймс възнамерява да ни навреди. Той просто иска да не му се пречкаме, докато получи „Савубона“.
	Мартина седна.
	— Спомних си нещо. Тази сутрин, когато бяхме в склада, видях, че са им доставили двайсет опаковки от едно лекарство. Тогава не можах да се сетя за какво е, но сега знам. Това е успокоително за животни.
	Бен остави вилицата и ножа.
	— Онзи плешив мъж, Тони, каза, че оставали само двайсет и четири часа, докато слоновете се махнат, защото били затворени толкова отдавна, че щели да подивеят. Ако хотелът е готов да отвори врати за гости, нищо чудно, че Рубен Джеймс иска да ги махне оттук. Обзалагам се, че планира утре да ги изпрати в „Савубона“.
	— В „Савубона“ ли? — Мартина пристегна халата си. — Бен, трябва да ги спрем!
	— В момента повече от всичко ни трябва един хубав сън. Полумъртви от умора няма да бъдем от полза нито за слоновете, нито за когото и да било.
	Мартина искаше да възрази, но мозъкът й беше замъглен от изтощение и просто не намираше думи.
	— Добре — съгласи се немощно тя и отпусна глава на леглото.
	Докато следобедното слънце прежуряше над Лунната долина, в нея не се чуваше ни една птича песен.

	* * *

	Някой пъхна карта в ключалката на стаята и Мартина се събуди от изщракването. Бен също се размърда и се пресегна за фенерчето, което оставиха на пода между двете легла.
	Вратата се отвори тихо и в стаята се вмъкна някой. Бен светна с фенерчето. Повелителят на слоновете премигна, когато лъчът освети очите му.
	Страхът на Мартина се смени с гняв.
	— Какви ги вършиш, Джоузеф? — Но като видя, че той е по-уплашен и от нея, смекчи тона. — Едва не ми докара инфаркт!
	— Простете, че ви изплаших — каза той, — но трябваше да поговоря с вас насаме. Чак сега успях да открия карта за вратата ви. Моля ви, ако знаете нещо за сина ми, кажете ми! Макар да отрекохте пред господин Джеймс, имам чувството, че познавате Гифт или поне сте го видели.
	Мартина отвърна хладно:
	— Какво ви интересува? Според Рубен Джеймс сте тук по своя воля. Каза, че имате сделка той да се грижи за Гифт, а вие — за слоновете. Очевидно не ви пука дали Гифт се тревожи за вас.
	Джоузеф поклати глава.
	— Вярно е, че можех да си тръгна и да се върна при сина си. В началото дори господин Джеймс ми предлагаше да ме заведе при него, стига, разбира се, да не споменавам и дума за това място. Той не е лош човек. Наистина вярва в проекта „Ноев ковчег“ и че ще е полезен. Не се страхувам от него.
	— А от кого? — попита Бен.
	Джоузеф сниши глас.
	— От партньора му Калум. Той убеди господин Джеймс да отклонят водите на извора, за да контролират водата в Дамараланд. В началото господин Джеймс беше против, но после се съгласи. Имам чувството, че Калум има някаква власт над него, може би е заради пари. Ако утре планът им успее, ще последва катастрофа.
	— Не разбирам — каза Мартина, — твърдите, че обичате слоновете, а помагате на тези хора в гадните им експерименти. Твърдите, че обичате сина си, казвате, че можете да си тръгнете оттук, а не го правите.
	Повелителят на слоновете се отпусна върху един стол и хвана главата си с ръце.
	— Знаете ли поговорката „Каквото си надробиш, това ще сърбаш“? Преди много време взех ужасно решение. Страх ме е, че сега трябва да понеса последствията.
	— Всеки допуска грешки — опита се да го успокои Бен.
	Джоузеф вдигна глава.
	— Не и грешка като тази. Слоновете всъщност са моето семейство. Те са моите братя, сестри, чичовци. Знаете ли какво е да ги гледам как умират бавно, оковани и затворени? В такава ситуация те губят ума си. Отчаяно искат да се освободят от плен и понякога дори се самоубиват. Мислех, че с любов и търпение мога да им помогна да преживеят този период, но сгреших.
	— Вие обичате слоновете повече от собствения си син! — обвини го Мартина.
	Джоузеф пребледня.
	— Не е така! Освен това тук не става дума за сравнение. Обичам и сина си, и слоновете! Не ме съдете, защото не знаете фактите.
	— Откакто сме в Намибия, търсим факти — саркастично отбеляза Мартина, — много бихме искали да научим някои от тях.
	Джоузеф потрепери.
	— Преди една година се скарах с Гифт. Забелязах някои промени у него, откак тръгна на училище в Уиндхок, и усещах, че не са за добро. Беше напрегнат, държеше се наперено и нахално. Искаше да стане известен фоторепортер. Истината е, че вече не можех да плащам училището, какво остава за колежа!? Казах му да слезе на земята, а той ме обвини, че искам да му отнема мечтата и да унищожа бъдещето му. Гифт избяга от къщи и ме заплаши, че няма да се върне. През онази дълга нощ, докато го търсех, имах много време да мисля. Осъзнах, че съм твърдоглав стар глупак, който упорито държи на своето, а светът се променя. Разбрах, че съм щастливец да имам син, който мечтае да стане фотограф, при положение че синовете на много от приятелите ми са мързеливци, които само се мотаят из града, крадат, пият и се забъркват в неприятности. Заклех се, че ще направя всичко, за да му помогна да постигне мечтата си.
	Мартина и Бен бяха потресени. Те седяха един до друг в халатите си и не сваляха очи от повелителя на слоновете.
	— Продължавайте — подкани го Мартина.
	— Призори минах край Лунната долина. Тогава се появи Рубен Джеймс с колата си. Познавам го от много години и когато ме попита какво има, разказах му всичко. Закле ме да пазя тайна и после ме доведе тук и ми показа купола. Току-що го бяха завършили. Каза ми за намерението си да създаде супер раса от животни, които да оцелеят при глобалното затопляне. Вярваше, че това може да стане чрез изучаване на пустинните слонове. Предложи ми толкова пари, колкото не бях спечелил през целия си живот дотогава. Трябваше да се грижа за слоновете и да ги обучавам. Поколебах се, а той удвои сумата.
	— Но парите си имаха цена, нали? — предположи Бен.
	Джоузеф кимна.
	— Проектът „Ноев ковчег“ е строго секретен, което означава, че ако исках да участвам, трябваше да взема решение на мига. Не можех дори за един час да се прибера у дома и да обясня на сина си. Трябваше да се съглася да прекъсна всяка връзка с досегашния си живот за дванайсет месеца. В замяна Рубен обеща да плати образованието на Гифт и да се грижи за него като за свой собствен син. Каза, че ще направи всичко по силите си да му помогне да постигне мечтата си.
	— И вие приехте — каза Мартина.
	— Приех, портите на Лунната долина се затвориха и в този миг животът ми за другите приключи.

	* * *

	Нощта покри Лунната долина. Мартина се ослуша за щурци и жаби, чиито хорове изпълваха африканските нощи. Но кратерът беше зловещо тих.
	Бен направи кафе и тримата седнаха на масата. След разказа на Джоузеф Мартина се разтревожи още повече за Гифт. Защо приятелят им не се върна да ги вземе?
	— Ако това е някаква утеха, Рубен Джеймс поне е изпълнил обещанието си за Гифт — каза тя през стиснато си гърло.
	Двамата с Бен разказаха на Джоузеф всичко за трите дни, които прекараха заедно със сина му: откакто ги спаси от червените дюни на Сосусвлей до момента, в който ги остави при скалните рисунки в Дамараланд. Не споменаха обаче, че не се върна, нито че се безпокоят дали не му се е случило нещо. Вместо това казаха, че са тръгнали да се разхождат и са се изгубили в пустинята.
	Мартина рядко бе виждала човек така да се преобразява от някаква новина. Сякаш бяха дали на Джоузеф вълшебна напитка. Изведнъж се подмлади с двайсет години.
	— Гордея се, че синът ми ви е помогнал — каза той. — А това, че работи като фотограф и че е построил дом, са най-хубавите неща, които един баща може да чуе. Когато казвате, че момчето ми е станало мъж, и не само това, ами истински джентълмен, тези думи са като мехлем за душата ми…
	Джоузеф се изправи.
	— Вече съм ви длъжник, а и нямаме много време, но се чудя дали ще позволите да ви задам още един въпрос.
	— Разбира се — усмихна се Бен.
	— Чух, че говорите с господин Джеймс за слоницата, която Лърк измъчи. Казахте, че живее в „Савубона“? Това вашият дом в Южна Африка ли е?
	— Да — отвърна Мартина, — това е резерват за диви животни близо до Сторм Кросинг. Дядо ми и надзирателят, Тендай, приели Ейнджъл и я излекували. Сега тя е щастлива, но изглежда някак самотна.
	Мартина реши да не споменава, че ако не стане чудо, само след три дни „Савубона“ ще принадлежи на Рубен Джеймс и Ейнджъл ще стане негова. Както и белият жираф, помисли тя със свито сърце.
	— Радвам се да го чуя. Бяха я пратили там много преди да дойда, но щом един от работниците ми я описа, разбрах, че говорят за един от любимите ми слонове. Познавам я от трийсет години. Сърцето ме заболя, като си помислих най-лошото. Утехата ми е, че сестра й още е при мен.
	Мартина го изгледа изненадано.
	— Сестра й ли?!
	Джоузеф кимна.
	— Руби, слоницата, която излекувахте днес. Тя е сестра близначка на Ейнджъл.
	Той стана да си върви.
	Бен също се изправи.
	— Нещо не ми е ясно, Джоузеф. Казахте, че сте приели да останете в Лунната долина дванайсет месеца. Значи вече можете да се приберете у дома при Гифт?
	Повелителят на слоновете сведе очи.
	— Договорът ми изтече, но има един проблем.
	— Има ли нещо общо с Калум? — попита Мартина.
	Джоузеф реагира така, все едно го опариха с въглен.
	— Моля ви, госпожице Мартина, говорете по-тихо. Тук и стените имат уши. Преди няколко месеца Калум ме предупреди, че ако се откажа от проекта, трябва да съм наясно, че някой ден — може би утре, а може след десет години, Гифт ще го застигне нещастен случай. Надявам се, че не говори сериозно, но се страхувам да проверя дали е така. Ако трябва да избирам между своя живот и този на сина си, предпочитам да спася живота на Гифт, дори това да означава той да расте без баща.
	На вратата се похлопа. Тримата подскочиха като ужилени.
	— Ами ако е той? — уплаши се Джоузеф. — Не бива да ме сварва тук! Ще реши, че ви разказвам тайни.
	— Скрийте се в гардероба! — каза Мартина.
	Отново се похлопа, този път по-силно.
	Бен отиде до вратата.
	— Кой е? — учтиво, но сънено попита той.
	— Камериерката.
	Бен отвори предпазливо, притеснявайки се да не е капан. Едно усмихнато момиче му подаде пакет с изпраните им дрехи.
	— Добър вечер! — поздрави ги то. — Господин Джеймс пита дали бихте искали вечеря.


>	28.

	Бяха готови за път преди изгрев-слънце. Опитаха се да убедят Джоузеф да тръгне с тях, но той не искаше да изостави слоновете. Ако слонското му семейство отива някъде, той отива с тях. А и не искаше да прави нищо, което би могло да застраши сина му.
	Джоузеф накара Мартина и Бен да му обещаят, че няма да разкрият местонахождението му пред никого, и им даде гривна от слонски косми:
	— Ако видите Гифт, пъхнете това между вещите му, за да може някой ден да го намери и да разбере, че съм жив и го обичам.
	— Не — отказа Мартина, — сам ще му я дадете.
	Повелителят на слоновете им каза кода за отваряне на главната порта, както и часа, в който пазачите отиват да пият чай. Призна, че знае всичко това, защото мечтаел някой ден да избяга или поне да се измъкне за малко да види Гифт.
	Навън ги посрещна режещ утринен въздух. Дървените алеи бяха хлъзгави от росата. Мартина потриваше ръце, за да се стопли, докато се прокрадваха през притихналата гора. Не си представяше, че светът без птичи песни е толкова самотен и пуст. Не винеше местните, че не желаят да идват тук.
	Когато стигнаха до главната порта, небето над черния пръстен на кратера вече беше станало бледомораво. Пазачите бяха там, но както каза Джоузеф, точно в пет и петнайсет влязоха в бараката да пият чай.
	— Изглежда твърде лесно. Очаквах нещо да се обърка — прошепна Мартина, докато Бен набираше кода на портата.
	— Нормално е да е лесно, нали не сме пленници — напомни й Бен.
	Портата се отвори. От другата страна, готови да натиснат звънеца, стояха Лърк и Калум.
	Очите на Лърк щяха да изхвръкнат. Той вдигна ръка и посочи с пръст:
	— Максина!

	* * *

	Калум мина през портата точно когато дотича и Рубен Джеймс, а двамата пазачи излязоха от бараката с трохи по устните и със заекване се заизвиняваха и заоправдаваха.
	— Какви ги вършиш, Рубен? — разгневи се Калум. — Утринна опознавателна разходка за ученици?
	Черните му очи стрелкаха Мартина също като език на гущер. Със студената си усмивка, синьо-черна коса и гъсти черни вежди той приличаше на истински злодей.
	— Мартина, Бен, запознайте се с партньора ми Калум — представи ги Рубен Джеймс, като се стараеше да не показва гнева си. — С Лърк вече се познавате. Калум, идваш малко по-рано, отколкото очаквах, но няма проблем. Ще събудя готвача да ти приготви закуска.
	Мартина забеляза, че Джеймс не отговори на въпроса на Калум. Той също го забеляза, защото погледът му се спря на Мартина, после на Бен и пак се върна на Мартина.
	— Срещали сме се и преди, нали? — попита той мазно.
	— Аз казал, че тя не Ана — не се сдържа Лърк, гледайки яростно Мартина. — Аз казал, че тя накара слон да ме гони!
	— Млъквай, Лърк! — скара му се Рубен Джеймс. — Няма как да сте се срещали, Калум. Децата не са от Намибия. Не се притеснявай, те тъкмо си тръгваха.
	Калум продължи да гледа изпитателно Мартина.
	— Ти си момичето от резервата в Южна Африка, нали? Виждал съм твоя снимка с белия жираф във вестника. Какво правиш в Лунната долина, след като проектът е строго секретен? Дали някой ще ме осветли по въпроса?
	— Разведох ги из хотела. Знаят, че не бива да казват на никого — успокои го Рубен Джеймс. — Те са добри деца и не са направили нищо лошо, Калум. Хайде, Мартина и Бен, ще ви заведа у дома.
	Калум се усмихна злобно.
	— За къде бързаш, Рубен? Мартина и Бен сигурно също биха закусили. А може би и ще искат да знаят какво си намислил за техния резерват в Южна Африка?
	Рубен Джеймс замръзна.
	— Каква игра играеш, Калум?
	Калум го прегърна през рамо.
	— И аз се питам същото за теб, приятелю. Защо не се разходим до купола ида видим какво става там? И знаеш ли, Рубен, аз не бих си правил труда да моля пазачите да ме отстранят от Лунната долина. И те, и Лърк получават заплатата си от мен, а както знаеш, който плаща, той поръчва музиката.

	* * *

	Куполът притихна, когато вратата се отвори с трясък. Работниците, които тъпчеха играчките на слоновете в кашони и разглобяваха апаратурата от лабораторията, замръзнаха на място. Всичко беше прибрано и опаковано. Слоновете бяха оковани и събрани в далечния край на купола. Джоузеф се мъчеше да ги успокои.
	— Ден за пролетно почистване или ти и работниците ти заминавате някъде, Рубен? — попита Калум. После кимна на мъжете в бели престилки. — Бихте ли ни оставили насаме, господа?
	Работниците се изнизаха безмълвно.
	В купола беше студено, но Мартина забеляза, че по челото на Рубен Джеймс избиха капки пот. Той се прокашля:
	— Калум, казах ти, че се подготвяме днес да преместим слоновете в „Савубона“.
	— Нямате право! — извика Мартина. — Това е нашият резерват и в момента баба е в Англия, за да се погрижи никога да не се докопате до него!
	— Вашият резерват? — повдигна вежди Калум. — Не за дълго, боя се. Нали знаете старата библейска история за потопа и Ной, който спасил животните, като качил по една двойка от всеки вид в ковчега си? Е, Рубен възнамерява да селектира животни, които да устоят на глобалното затопляне в нашия резерват, използвайки гените на видове като пустинния слон и антилопата орикс, които могат да живеят с много по-малко храна и вода от другите животни. Затова проектът ни се казва „Ноев ковчег“.
	— Нищо лошо няма в това да подготвяш животните за бъдещето — защити се Рубен Джеймс. — Аз правя всичко по силите си, за да ги спася. Това е целта на консервацията.
	Мартина усети как я побиват тръпки.
	— Зависи как го разбирате — допълни Рубен Джеймс.
	Калум се изсмя.
	— Не е ли очевидно? Като правиш експерименти с най-уникалните и редки животни, животни със специална сила, като например бели жирафи. — Думите му прозвучаха ужасно.
	— Не! — извика Мартина.
	— Няма да стане така, Калум! — вбесено възрази Рубен Джеймс.
	— Напротив, точно така ще стане, когато получа „Савубона“. Или просто ще продам на търг животните на най-високата цена. Само белият жираф ще ми донесе един милион. Нали не си забравил колко пари ми дължиш, Рубен? Ако не си припомниш кой е шефът тук, ще дойде ден, когато всичко твое ще стане мое!
	Рубен Джеймс присви устни.
	— Приключих с това, Калум! Не искам да имам повече нищо общо нито с теб, нито с шпионина ти! — Той погледна към Лърк. — По-рано успях да убедя сам себе си, че като отклоня потока, ще сторим повече добро, отколкото зло на хората и животните в Дамараланд. Сега разбирам, че ти тровиш всичко, което пипнеш, че не се интересуваш от никого, освен от себе си. Ще помоля адвоката си да се свърже с теб, за да изготвим план за връщането на парите. Хайде, Мартина и Бен, да вървим! Съжалявам, че трябваше да станете свидетели на всичко това.
	Изумени от обрата на събитията, Мартина и Бен понечиха да го последват, но Лърк и Нипър препречиха пътя им.
	— Не мисля така! — каза Калум.
	Рубен Джеймс дрезгаво се изсмя.
	— И как възнамеряваш да ни спреш? Ще ни убиеш ли?
	Мартина видя как в другия край на купола Джоузеф замръзва. Тя се опита да улови погледа му, но Джоузеф се извърна и се засуети около Руби.
	Калум се усмихна лъчезарно на бизнес партньора си.
	— Твърде много книги четеш, приятелю. Естествено, че няма да ви убия. Това не само ще се отрази зле на репутацията ми, но е мръсно и ненужно. Все пак имаме цяла пустиня на разположение. А пустините са ужасно място. Дори на най-опитните може да им свърши бензинът точно в деня, когато са забравили да си вземат вода. Така лесно стават жертва на топлинен удар. Минават години, докато някой открие костите им. Същите неприятности сполетяват и повелители на слонове, и деца. Неприятно, но се случва. О, и не се притеснявай за слоновете. Те са ценни и живи, и мъртви. Ще се погрижа за тях.
	— Ти си чудовище! — процеди Рубен Джеймс, но гласът му почти не се чу.
	Лърк и двамата пазачи се приближиха до него.
	— Правилно, Нипър — каза Калум, — време е да се заемем с най-важната задача за днес. Готов ли си с динамита?
	Нипър козирува.
	— В определен смисъл е облекчение, че вече няма да ми се пречкаш, Рубен — каза Калум. — Така за мен остава по-голям дял. Само след няколко минути ще взривим последната стена пред извора и тогава цялата вода в Дамараланд ще бъде наша. После ще се прехвърля върху червените дюни в Сосусвлей, за да направя същото. Не след дълго ще притежавам водата в цяла Намибия. Ще мога да й поставям каквато цена си поискам. Ще мога да си печатам пари…
	Речта му беше прекъсната от пронизителна свирка. Всички се обърнаха изненадано към Джоузеф. Той бе вдигнал дясната си ръка, после я отпусна. Слоновете се отскубнаха от оковите си и се втурнаха напред. Много от тях тръбяха, докато тичаха. Приличаха на древна армия, която се хвърля в бой с надути рогове.
	Мартина сграбчи Бен, убедена, че слоновете ще ги премажат, но първият слон, който стигна до тях, беше Руби, която ги обви с хобота си, за да ги защити.
	В купола настана хаос. Навсякъде се виждаха мятащи се бивни и крещящи мъже. Лърк излетя нагоре като футболна топка, а Калум, Рубен Джеймс и пазачите изчезнаха в слонското меле.
	Джоузеф дотича при Мартина.
	— Бягайте! — каза той. — Никой няма да ви спре!
	— Елате с нас! — настоя Бен.
	— Ще бъда точно след вас — усмихна се Джоузеф. — Само първо да се погрижа за слоновете си. Дванайсет дълги месеца те се грижиха за мен.
	Децата се втурнаха през вратата и се спуснаха надолу по хълма към главната порта. Бен въведе кода.
	— Четирийсет и осем часа — каза той, — имаме четирийсет и осем часа да спасим „Савубона“!
	Портата се отвори, двамата с Мартина излязоха навън и се олюляха. Около кратера бяха наредени дузина полицейски автомобили, от някои се подаваха пушки. Полицаите свалиха оръжие, а от една кола изскочи Гифт.
	— Имаме късмет — ухили се Бен, — Гифт е довел кавалерията.
	— Съвсем навреме — рече Мартина. — Ей, Бен, гледай!
	Надолу по хълма се спускаха множество слонове, начело с Джоузеф. Но нещо още по-невероятно привлече вниманието на Мартина — на покрива на охранителната будка бе кацнала птица тъкач и пееше с цяло гърло.


>	29.

	На следващата сутрин приятелите отлетяха с първа класа за Южна Африка — мил жест от страна на намибийското правителство, което се съгласи да си затвори очите за липсващите им паспорти.
	— Това е най-малкото, което можем да направим — каза един държавен служител на летището в Уиндхок, докато цяла делегация ги изпращаше с черешови торти и плодове от нара. — Ако тези мъже бяха осъществили сатанинския си план, най-ценните ни ресурси щяха да са унищожени, а големи райони в страната да бъдат опустошени.
	Министърът на околната среда беше толкова радостен от спасяването на редките слонове, които смятали за мъртви, че в знак на благодарност предложи на Мартина и Бен безплатна почивка в Намибия заедно със семействата им. Те помолиха вместо това да им подари Руби. Министърът се учуди на молбата им, но когато Джоузеф обясни, че Руби е сестра на пустинния слон Ейнджъл от „Савубона“, веднага се съгласи. За разлика от Мартина и Бен, Руби щеше да стигне до „Савубона“ по суша точно на Коледа.
	За Мартина и Бен кацането сред тълпите и шума на кейптаунското летище беше истински шок след необятната и тиха намибийска пустиня. Първото, което се изпречи пред погледа им, беше вестникарска будка. На първите страници на вестниците бяха поразителните репортажни снимки на Гифт — Рубен Джеймс с белезници, а Калум и Лърк, качени в носилки. В „Кейп Таймс“ пък бе отпечатана снимка на Джоузеф, водещ слоновете към свободата им.
	С монетите, които имаше, Мартина купи няколко вестника и ги мушна в раницата си. Усмихна се при мисълта, че мечтата на Гифт да стане фоторепортер се сбъдна: постижение, което ставаше още по-специално, защото можеше да го сподели с баща си. Освен това двамата обещаха на Мартина и Бен да им гостуват в „Савубона“ през новата година. Мартина не успя да събере сили да им каже, че може да не са там тогава. След ареста на Рубен Джеймс бъдещето на резервата стана още по-неясно.
	Тендай ги чакаше в залата за посрещачи. Стисна официално ръката на Бен и вдигна Мартина във въздуха.
	— Нищо не е останало от теб, малката — скара й се той, — да видим какво ще каже Грейс по въпроса. Какво си яла тая седмица?
	— Основно нара и худия — разказа му Мартина на път за паркинга, — плюс няколко кроасана. Как е Грейс?
	Тендай завъртя очи.
	— Тази невъзможна жена! След като вие изчезнахте, аз исках да се обадя в полицията, но тя си призна, че ти е казала да идеш докъдето трябва, за да извадиш тръна от сърцето си. Заявих, че окончателно си е изгубила ума. Толкова бях бесен, че цяла седмица не й говорих. Не мигнах от притеснение какво ще ме направи баба ти, като разбере, че съм ви изпуснал от поглед…
	Той отвори вратата на джипа и децата се качиха.
	— Съжалявам, че сме те притеснили, Тендай — извини се Мартина, — но Грейс излезе права за всичко. Кръгът наистина ни отведе при слоновете.
	Тендай запали двигателя.
	— Тя винаги е права.
	— А баба? — попита Мартина, след като най-сетне събра кураж за въпроса, който я измъчваше. — Обаждала ли се е от Англия? Знае ли, че ни нямаше?
	— Не знае, защото леля Грейс убеди съпругата на един от пазачите в „Савубона“, която работи в хотел, да запише съобщение на телефонния секретар, че има повреда по линията. Но аз нямам нищо общо с това…
	Мартина се опита да запази сериозно изражение.
	— Убедена съм, Тендай.
	— В резултат горката ти баба изобщо не успя да се свърже с нас. Грейс вдигна телефона за първи път тази сутрин, когато чухме, че се връщате. Баба ти се обади от уличен телефон и успя да каже само, че пристига в Кейптаун утре сутрин и че носи добри новини.

	* * *

	Решиха да разкажат за премеждията си чак в „Савубона“, но като стигнаха там, разказът трябваше да почака. Мартина нямаше търпение да види Джеми.
	Белият жираф и Ейнджъл стояха на входа на резервата, сякаш знаеха, че Мартина идва. Слоницата срамежливо се дръпна назад, когато момичето се приближи. Беше вперила поглед в пътя и Мартина се зачуди дали не предусеща идването на сестра си. Гифт й каза, че слоновете общуват помежду си на разстояния до десетина километра, като използват нискочестотни звуци, които могат да доловят с хоботите и с чувствителните си ходила. Би било чудо, ако можеха да си предават съобщения и през цели държави.
	— Руби ще е тук след два дни — каза тя на Ейнджъл, — надявам се и аз да съм тук!
	Белият жираф наведе глава, Мартина се хвърли на шията му и притисна лице в копринената му сребриста муцуна.
	— Съжалявам, че те оставих, Джеми! Ако зависеше от мен, не бих се отделила и за една минута, нямаше да ходя и на училище, но не можеш да си представиш какви ги забъркват възрастните! А ние с Бен все се оказваме в центъра на кашата.
	Тя го целуна.
	— Ако това е някаква утеха, мисълта за теб ми даваше сили. Успях да се справя, защото ми каза, че ме обичаш.
	Но не посмя да добави: Затова ще се справим и през следващите двайсет и четири часа, докато разберем дали сме направили достатъчно, за да спасим „Савубона“.
	Най-накрая Грейс и Тендай успяха да чуят историята за слоновете. Мартина и Бен заразказваха един през друг, докато пиеха кафе с шоколадов кейк.
	Мартина обясни как са се промъкнали на самолета на Рубен Джеймс и са се озовали сами в пустинята. Тендай беше ужасен.
	— Какво си мислехте? Всичко можеше да се случи! Когато баба ти се върне от Англия, със сигурност ще ме уволни. Нищо чудно, че съм като кълбо от нерви.
	— Тендай, ти имаш нерви, не момичето — сопна се Грейс. — Ако ти идва в повече, махай се от кухнята ми! Продължавай, миличка. Как намерихте кръга?
	Мартина им разказа как се озоваха в Лунната долина, как драматично се появи Гифт в последния момент… Съобщението за обектива било клопка. Когато стигнал в хотела, Лърк го подмамил в една изба и го заключил. „Ако не бяха белите жирафи, никога нямаше да ви намеря — каза им той. — Нямаше да ми хрумне, че сте толкова луди или смели, та да вървите километри в пустинята посред нощ, да се промъкнете в строго охраняван вулкан и да предизвикате такава суматоха.“
	Тендай си наля мляко в кафето, но ръката му продължаваше да трепери.
	— Значи повелителят на слоновете ви спаси, като пусна животните?
	— Джоузеф наду свирката, но те сами бяха измислили да се преструват, че са оковани — обясни Мартина. — Тендай, те са толкова чувствителни и интелигентни. Невероятно! Сърцата им са направо разбити, ако ги отделяш от близките им или попаднат в плен. Така отчаяно жадуват за свобода, че предпочитат да умрат, отколкото да живеят оковани.
	— Да, определено си ги бива — намеси се и Бен. — Лекарят, с когото разговарях, каза, че Калум ще остане в болница поне три месеца, а един от детективите ме увери, че съдът ще нареди да го заключат и да изхвърлят ключа. Лърк също щял да прекара доста време в болницата, преди да се озове зад решетките. Оказа се, че той имал присъди за обири, нападения и други престъпления.
	— Мислите ли, че той е влизал в кабинета на Гуин Томас? — шокиран попита Тендай.
	— Според полицията в Намибия е много вероятно — отвърна Мартина. — Той беше шофьор на Рубен Джеймс, но Калум му плащал да шпионира шефа си. Предполагат, че когато Рубен Джеймс започнал да дава заден ход за проекта „Ноев ковчег“, Калум пратил Лърк да търси документи, с които евентуално да му измъкнат резервата.
	— Какво мислите за Рубен Джеймс сега? — полюбопитства Тендай. — Променихте ли си мнението за него, след като се обърна срещу Калум и ви защити?
	На Мартина и Бен им беше трудно да отговорят на този въпрос. Дали Рубен Джеймс е също толкова лош, колкото партньорът му? Или е човек с добри намерения, който наистина иска да спаси животните и водата, но са го изнудили да свърне по грешен път? За да не отиде в затвора, той обеща да продаде всичките си хотели в Намибия и след като разчисти дълговете си, да дари половината от средствата за благотворителни каузи за спасяването на слоновете. Освен това обяви, че ще създаде попечителски фонд за Гифт, за да се реваншира на момчето за времето, което прекара без баща си.
	— Мисля, че ще стане ясно що за човек е утре, когато разберем дали все още възнамерява да ни отнеме дома — каза Мартина. — О, как ми се иска добрите новини на баба да се отнасят до резервата! Ако си запазим „Савубона“, Джеми и Кан, това ще е най-хубавият коледен подарък!
	След вечеря Бен и Тендай отидоха да нагледат резервата, а Мартина остана да помогне на Грейс да измият чиниите. Тя стоеше пред мивката и имаше усещането, че намибийското приключение започва да й прилича на сън.
	— Много се умълча, дете — рече Грейс. — Я кажи, правилно ли постъпих, като ти казах, че трябва да идеш колкото далече се налага, за да откриеш истината?
	Мартина подсуши ръцете си и прегърна сангома.
	— Права беше, Грейс! Радвам се, че с Бен помогнахме за спасяването на слоновете, но…
	— Но какво?
	— Не, нищо…
	— Не е нищо, щом те натъжава. Не е нищо, ако трънът е още в сърцето ти.
	— Ами просто…
	— Продължавай.
	— Ами просто, когато ми каза, че слоновете ще ме отведат при истината, си мислех, че ще бъде истината за моята дарба. Малко ми е тъжно, че не научих нищо за това.
	Грейс се усмихна.
	— Четирите листа те отведоха при кръга, нали? А кръгът, вулканът, те отведе при слоновете, нали?
	— Да.
	— А къде те отведоха слоновете?
	Мартина се замисли за момент.
	— Слоновете ме доведоха обратно тук… в „Савубона“.
	Тя отстъпи назад.
	— Какво искаш да кажеш, Грейс? Че истината е тук? Ти знаеше, нали? Ти знаеш моята история!
	Грейс дръпна един стол и седна.
	— Знам малко.
	Мартина зърна Джеми през прозореца на кухнята. Още стоеше при портата и я чакаше. При вида му объркването, трупано в нея месеци наред, изведнъж избухна. Направо полудяваше от факта, че има дарба, а не знае за какво й е дадена. Беше доста жестоко.
	— Защо предците са избрали мен? — попита тя разстроено. — Няма логика, дори ми се струва нередно. Макар да съм родена в „Савубона“, израснах в Англия и съм повече британка, отколкото южноафриканка. Плюс това съм най-обикновено бяло момиче. Защо не са избрали някое африканско дете, някой специален, като Гифт например?
	— Предците не са те избрали. Ти сама си избрала себе си.
	Мартина бавно седна.
	— Какво имаш предвид?
	— Че дарбата няма нищо общо с цвета на кожата и родното ти място, нито с това дали си обикновена или необикновена. Тя има общо само с любовта.
	Грейс отпи глътка чай.
	— Ето например твоят приятел, повелителят на слоновете. Казваш, че бил грабнат от слон по време на нападение и че го открили няколко месеца по-късно, щастлив сред стадото. Милиони други момчета щяха да бъдат премазани от слоновете, но Джоузеф е носел чиста любов в сърцето си и те са разбрали, че той говори на техния език.
	Мартина усети как в очите й напират сълзи. Точно така се почувства, когато за първи път срещна Джеми. Разбра, че той е нейната сродна душа и че ако трябва, би стигнала до края на света, за да продължи да го обича и да го спаси. Същото направи и през последните седмици. Мъчително беше само, че не знаеше дали двамата с Бен са сторили достатъчно.
	— Същото е и с теб, дете — продължи Грейс. — Всяко поколение има своите лечители — и за хора, и за животни. Хиляди единайсетгодишни деца можеха да погледнат през прозореца някоя нощ и да видят белия жираф. Повечето биха се развълнували, а неколцина щяха да се окажат достатъчно дръзки да отидат в резервата като теб и да погледнат отблизо. Но само едно ще има достатъчно нежност, търпение и любов, за да опитоми белия жираф. Предците са предрекли, че на тази земя ще се роди бял жираф, че той ще остане сирак и ще бъде спасен от слон, както и че ще намери убежище в Тайната долина. Видели са, че само безусловната любов на едно дете може да изцели тази душа, а в замяна белият жираф ще му даде нещо друго — силата да лекува животни.
	— Но не са знаели, че ще съм аз — каза тихо Мартина.
	— Не, не са знаели, че ще си ти — рече Грейс и сложи ръка върху рамото й. — Но аз го знаех, дете, аз го знаех…
	Сърцето на Мартина биеше лудо. Отвън се чуваше чуруликането на птиците. Дали щяха да са толкова доволни, ако знаеха, че Рубен Джеймс ще им отнеме „Савубона“? И дали той щеше да сложи и тук говорители, които да излъчват птичи песни?
	Тя сложи бялата си ръка върху кафявата ръка на Грейс.
	— Благодаря ти, че ми каза онова, което знаеш за дарбата ми. Помогна ми, защото иначе се чувствах виновна. Питах се защо аз. Мислех, че не го заслужавам. Но сега, когато знам, че е заради любовта, не ме е страх. Чувствам се някак по-лека, сякаш е паднал товар от гърба ми. Може би има нещо вярно в това, че истината освобождава.
	— Със сигурност — съгласи се сангома.
	— Грейс, май с доста предизвикателства се срещнах през тази година, откак дойдох в „Савубона“?
	— Определено, миличка. И стана по-силна от тях.
	Мартина се усмихна.
	— Това значи ли, че сега имам очите и опита да разбера смисъла на рисунките в Стаята на спомените?
	Сангома я притисна в обятията си.
	— Защо не отидеш и не провериш сама?
	— Наистина!? Може ли да отида тази вечер? Грейс, а дали може да покажа Тайната долина на Бен? Ние преживяхме толкова много заедно.
	— Разбира се, нали ти казах — той е част от твоята история.


>	30.

	Бен не можеше да се начуди на плавната и ритмична походка на Джеми.
	— Все едно сме на летящо килимче! — каза той на Мартина, докато препускаха през осветената от луната савана, покрай прайд* лъвове и стадо плашливи антилопи.
	[* Прайд — семейна група лъвове. — Б.пр.]
	Мартина беше в стихията си, защото никога досега не бе имала възможност да сподели с някого преживяването. Баба й не би го одобрила, но според Мартина язденето на бял жираф в „Савубона“ под лунна светлина, заедно с Бен, беше значително по-безопасно от прокрадването в самолет, скитането из пустиня и осуетяването на планове на екопрестъпници, злоупотребяващи със слонове.
	Когато стигнаха до голата поляна и кривото дърво, пазещо входа към Тайната долина, Бен се изуми:
	— Колко пъти съм минавал оттук с Тендай, но не бих и предположил, че има нещо отзад!
	— Затвори очи и се дръж здраво — предупреди го Мартина.
	Тя притисна крака в тялото на Джеми и стисна силно сребристата му грива. Джеми напрегна мускули и след миг прелетяха през бодливата завеса и през невидимия процеп между скалите.
	— Много ще се радвам, когато мама и татко се върнат, да не ме заварят гипсиран в болницата — избърбори Бен, вкопчен в Мартина така, че чак кокалчетата му побеляха. — Може ли вече да отворя очи? И какво е това място? Ухае невероятно!
	— Заради орхидеите — обясни Мартина. — Бен, имаш ли ми доверие?
	— Бих ти поверил живота си!
	— Тогава дръж очите си затворени още малко. Долу, Джеми. Браво, добро момче!
	Белият жираф сви колене и полегна на земята. Мартина помогна на Бен да слезе. После го поведе за ръка по лъкатушещия тунел, оглеждайки се за Кан. Качиха се по покритите с мъх стъпала, минаха през залата с прилепите и стигнаха до Стаята на спомените.
	— Добре — каза тя, — сега погледни!
	Бен отвори очи и зяпна. Древните цветове на рисунките бяха толкова ярки, че сякаш горяха по каменните стени.
	Мартина се засмя, като видя изражението на приятеля си.
	— Това е най-вълшебното място, на което съм попадал!
	Мартина седна на хладната каменна пейка.
	— Така се чувствам всеки път, когато дойда тук. Това е най-любимото ми място на света. Не мога да повярвам, че сме тук! В пустинята имаше много моменти, когато си мислех, че никога няма да се върнем.
	Бен седна до нея.
	— Аз също. Но заради това място си струваше. Ей, какво е това? Прилича на стъпка от слон.
	Мартина проследи ръката му. Момчето сочеше към онова петно, което помисли за грешка и даже бе попитала Грейс. Отдалеч ясно се виждаше, че е стъпка на слон. Забеляза и нещо друго: стъпката заемаше отделна шестоъгълна клетка в едва виждаща се рисунка на нещо като медена пита. Всички останали клетки бяха празни, с изключение на една, където имаше множество дребни символи. Мартина не знаеше как да ги тълкува.
	Отвън прилепите зацвърчаха неистово. Виждаше се как летят като черна вихрушка около входа. Бен скочи на крака.
	— Възможно ли е някой да идва?
	— Само Кан — отвърна Мартина, но когато леопардът не се появи, я обхвана тревога. — Никой не знае за това място, освен аз и Грейс.
	Бен седна отново, но тя виждаше, че е неспокоен и за да го разсее, каза:
	— Имам идея.
	Бен изстена.
	— Твоите идеи винаги включват незаконни дейности и диви животни.
	— Не, трябва само да легнем по гръб на различни места и да гледаме тавана.
	— Каква е уловката?
	— Няма уловка, глупчо. Това е експеримент.
	Двамата легнаха по гръб на студения камък, загледани в тавана на пещерата.
	— Забавно — рече Бен, — нека някой път да го повторим.
	Мартина се разсмя.
	— Кажи какво виждаш.
	— Камъни — каза той и пропълзя на друго място. — Я, и тук камъни. Чакай малко… мисля, че виждам… да, определено са камъни!
	Изведнъж Мартина нададе възторжен вик.
	— Бен, ела тук! Таванът на пещерата. Виждаш ли? Има форма на шестоъгълник.
	След две минути вече бяха в лабиринта от тунели, през който Грейс преведе Мартина в нощта, когато откриха слонските бивни. Бен оставяше след себе си трохи от сухарите, които си носеха, за да хапнат, така че да намерят пътя на връщане.
	— Като Хензел и Гретел сме — каза той през смях.
	Теорията на Мартина скоро се потвърди. По някаква прищявка на геологията всички пещери имаха шестоъгълна форма. Някои бяха покриви, но като цяло Тайната долина приличаше на огромна медена пита. Ако Стаята на спомените е белязана от слонската стъпка, както предполагаше Мартина, пещерата със символите трябваше да се намира в най-далечния край на долината.
	Двамата навлизаха все по-дълбоко в тунелите. Фенерчетата им разпръскваха мрака, а стените покрай тях ставаха по-неравни и ронливи. Не след дълго и най-лекото докосване предизвикваше облаци прах, а признаците за каменопади зачестиха. Всяка следваща пещера изглеждаше по-прашна и още по-обвита в паяжини от предишната.
	По едно време на Мартина й се стори, че чува стъпки и настръхна.
	— Мислиш ли, че тук има призраци?
	— Сигурно — отвърна Бен, — но е по-вероятно да са прилепи или скални дамани*. Мисля обаче, че трябва да се връщаме. Ако тунелът се срути, ще ни погребе живи.
	[* Дамани — дребни растителноядни животни, срещащи се предимно в Африка. — Б.ред.]
	— Моля те, Бен, остава само една пещера!
	— Добре, още една пещера, но после се връщаме, ако трябва, ще те нося на гръб — съгласи се той, разбираше колко много означава пещерата със знаците за Мартина.
	Въздухът беше застоял и прашен, с дъх на плесен. Таванът на тунела беше почти над главите им. Една част от Мартина искаше да избяга с писък, но нещо по-силно от нея самата я теглеше навътре.
	Накрая пред очите им се разкри пещерата. Беше най-малката и най-повредената. По целия под се въргаляха натрошени камъни. Навсякъде се спускаха паяжини, плътни като завеси, а по тях се щураха паяци.
	— Тук няма нищо — разочаровано каза Мартина. — Дори някога да е имало символи, отдавна са изчезнали. Да си вървим!
	— Чакай! — Бен освети тавана с фенерчето. — Забелязваш ли нещо? Не е шестоъгълен.
	Мартина се притесни от струйката пясък, която се стичаше от дупката над главата й. Дали не си въобразява, че се усилва?
	— Бен, наистина мисля, че трябва да се махаме оттук! Имам чувството, че таванът ще падне на главите ни!
	— Само секунда! Искам да погледна нещо.
	Той тръгна към отсрещната стена. Чу се смразяващ кръвта рев и от мрака изскочи Кан. Той блъсна с огромните си лапи Бен в гърдите и го събори на земята.
	— Кан! — извика Мартина. — Не!
	Чу се пукот като от пушечен изстрел и от тавана падна каменна плоча точно там, където допреди миг стояха Кан и момчето. След нея се посипаха още камъни.
	Мартина изтича при Бен и двамата се свиха на пода до Кан, покрили главите си с ръце. Нямаше къде да избягат, едната страна на пещерата явно се срутваше. Изглеждаше неизбежно да се озоват в гробница с паяци и прилепи. Единственото, за което Мартина си мислеше, беше Джеми и това, че не успя да се сбогува с него.
	Каменопадът постепенно намаля. Прахът скърцаше между зъбите им. Мартина вдигна фенерчето и се изправи на крака, като се олюляваше и кашляше. Дрехите и косата й бяха потънали в прах. Потърка очи, за да махне песъчинките.
	Зад падналата стена се откри още една пещера. Кан тръгна към нея и Мартина го последва, а Бен изостана малко, без да ги изпуска от очи. Видя как Мартина и леопардът спират и се оглеждат. Стените на пещерата бяха покрити с избледнели рисунки, потънали в паяжини, но нещо му подсказа, че момичето вижда нещо повече. Извърна се, не искаше да се натрапва.
	„Само времето и опитът ще ти дадат очи да ги разбереш“, беше казала Грейс за скалните рисунки. И ето че най-после това се случи. Пред очите й се разгърна историята на живота й, точно както предрече сангома.
	Мартина приклекна, прегърна леопарда и видя съдбата си, нарисувана като на филм. Във всяка сцена имаше животни — горили, бягащи от бракониери, хванати в примка тигри, бели мечки върху топящи се ледове, китове, преследвани от китоловци. И навсякъде едно момиче и едно момче им помагаха.
	Чу се тих тропот и Кан изръмжа, гризвайки предупредително крака на Мартина. Чу се гръмовен рев и останалата част от тавана поддаде.
	— Бягай! — извика Бен и сграбчи ръката на Мартина. Двамата се втурнаха през тунела. Леопардът ги задмина. Децата тичаха след него, надявайки се, че той знае пътя. Трохите вече не можеха да им помогнат.
	Шумът беше оглушителен. Тунелът се срутваше зад тях. Мартина се отчая и вече си мислеше, че никога няма да излязат живи навън, но внезапно пред очите им се появи звездното небе. Като кашляше и се давеше, Мартина се строполи на тревата и си пое въздух. Успяха! Леопардът се приближи и облиза лицето й с грапавия си език.
	— Благодаря ти, Кан — рече Мартина едновременно през смях и сълзи, — ти ни спаси живота!
	— Моя — за втори път — каза Бен и предпазливо протегна ръка да погали леопарда.
	Когато се върнаха при Джеми, вече се зазоряваше. Жирафът ги чакаше, крачейки тревожно напред-назад. Беше чул ужасяващия тътен от срутването и почти обезумя от страх и безсилие, защото не можеше да помогне на Мартина. Децата се зарадваха, че все пак е имало кой да го успокои…
	— Май ще си имаш самостоятелен превоз, Бен — каза Мартина весело.
	— А, не — запротестира Бен. — Няма да ме качиш там. Последния път, когато видях тази слоница, тя препускаше след Лърк и се опитваше да го премаже до смърт…
	— Това беше изключение — засмя се Мартина, — сега всичко ще е наред. Не само името й е ангелско, но и сърцето.


>	31.

	Гуин Томас се върна сутринта на Бъдни вечер. Бен и Мартина вече се бяха изкъпали и бяха облекли най-хубавите си дрехи. Гуин Томас наистина се впечатли. За първи път възрастната жена забрави сдържаността си и ги притисна в обятията си, безкрайно щастлива и развълнувана.
	— Толкова се радвам, че пак съм в „Савубона“! Цяло стадо разярени слонове не може да ме изгони оттук — обяви тя.
	Мартина едва се сдържа да не добави: „Само ако знаеш на какво са способни стадо разярени слонове!“.
	Всички отидоха в кухнята. Грейс беше приготвила превъзходна закуска от нарязани плодове от асимина* и манго, овесени ядки, яйца, диви гъби, печени домати и големи филии домашно приготвен пълнозърнест хляб. Мартина не можа да се начуди как Грейс е успяла в цялата суматоха да отскочи до магазина и да напазарува всичко необходимо.
	[* Асимина — листопадно дърво или храст с височина 4–5 м. — Б.ред.]
	— Какво посрещане! — трогна се Гуин Томас. — И какво спокойствие! Като не можах да се свържа по телефона, започнах да си представям всякакви ужасии. Поболях се от притеснение за вас двамата — кимна тя към Бен и Мартина, — да не се забъркате в нещо, за да спасите дома и животните. Очевидно безсънните ми нощи са били напразно. Грижили сте се прекрасно за резервата и един за друг.
	Мартина затаи дъх и едва-едва пророни:
	— Трябва да се изнесем тази вечер в полунощ, но по телефона си казала на Грейс, че имаш добри новини. Обещай ми, че няма да ни разделят с Джеми! Нали всичко ще е наред!?
	Баба й се усмихна.
	— Всичко ще е наред, но се наложи да се потрудя доста. Няма да повярвате какво преживях. На моменти се чувствах като героиня от трилър.
	Грейс й подаде чаша портокалов сок и седна на масата, намигайки на Бен и Мартина.
	— Защо не ни разкажеш всичко поред, мила? — подкани я сангома.

	* * *

	Гуин Томас пристигнала в Англия, но в началото нямала никакъв успех, докато не научила, че адвокатът, съставил завещанието, което Рубен Джеймс показа, бил уволнен от кантората „Кътър и Боу“ заради измама.
	— Пуснали го под гаранция в очакване на делото и се държа доста грубо с мен — разказваше Гуин Томас. — Но аз му припомних как трябва да се държи с една дама!
	Мартина се усмихна, като си представи как баба й набързо поставя на място закоравелия измамник.
	— След няколко находчиви лъжи той най-накрая призна, че Хенри отишъл при него лятото, преди да загине, и изплатил всички пари, които дължал на Рубен Джеймс. Същата сутрин адвокатът дочул Джеймс да казва, че е готов на всичко, само и само да получи „Савубона“. Съзрял в това възможност да изкара лесни пари и без знанието на Хенри сложил копие на завещанието под протокола за предаването на парите. Хенри подписал, без да подозира, че така се отказва от резервата.
	— Какъв подлец! — възмути се Тендай.
	— И аз така мисля. Планът на адвоката бил да измъкне пари от Рубен Джеймс, задето му е помогнал да се сдобие със „Савубона“. Отначало Рубен Джеймс не искал да има нищо общо с това и дори заплашил, че ще го издаде, но после натрупал дългове и се вманиачил по някакъв проект за животни, свързан с резервата, а партньорът му го притискал да се съгласи.
	Гуин Томас се усмихна.
	— Добрата новина е, че вчера, явно в изблик на разкаяние, Рубен Джеймс се свързал с адвоката и казал, че оттегля всичките си претенции. Няма опасност нито за дома ни, нито за животните и работата на хората.
	Това беше най-хубавият коледен подарък, за който не само Мартина, но и всички други можеха да мечтаят.
	— Ами ключът? — попита Мартина. — Разбра ли за какво е?
	— Съвсем случайно разбрах — отговори Гуин Томас. — Отидох да се видя със съседите ви, семейство Морисън. Госпожа Морисън ми напомни, че ми е писала скоро след пожара, за да ми каже, че Вероника й дала да пази един куфар. Искала да попита дали да ми го изпрати. Тогава имах толкова много неща на главата си, че съвсем ми беше изхвърчало от ума.
	— Какво имаше в куфара? — полюбопитства Бен.
	— Документи, проучвания за глобалното затопляне и за някакъв проект, наречен „Ноев ковчег“. Мислех, че Вероника пише само за реванета и кувертюри, но се оказа, че Хенри й е разказал за нашата слоница Ейнджъл, която пристигна от някакъв зловещ зоопарк в Намибия преди смъртта си. Вероника явно е разследвала тази история. Предадох всичките й книжа на един детектив от „Скотланд Ярд“.
	Гуин Томас замълча, докато си мажеше филия с конфитюр от касис.
	— Не очаквах да излезе нещо от това, но преди да се кача на самолета за Кейптаун, детективът ми звънна и съобщи, че господин Джеймс е арестуван в Намибия за похищение на слонове и опит да предизвика война за водата. Много странно. Може би не съм чула правилно. Сигурна съм, че скоро всичко ще се изясни — и тя доволно въздъхна. — Сега разбирам какви късметлии сме, че около нас няма такива хора.

	* * *

	Минаваше единайсет вечерта, когато Бен и Мартина тайно излязоха от къщата. Мартина наду беззвучната свирка и жирафът дотича при портата на резервата. Момичето не искаше да разстройва баба си още в първия ден от завръщането й и да я моли за разрешение да поязди Джеми, но й хрумна идеален компромис — да пусне жирафа в градината.
	Сампсън, който се грижеше за цветята, нямаше да е доволен, но пък двамата с Бен нямаше да се излагат на опасността да се срещнат с лъвски зъби или змийски ухапвания.
	Джеми нямаше нищо против да погостува в грижливо подредения двор на Гуин Томас, особено след като Мартина и Бен полегнаха под орловия нокът. Джеми протегна дългия си език и се наслади на сладкия нектар на цветовете…
	Мартина също бе щастлива от близостта на любимия си бял жираф, който нямаше да попадне в лапите на ужасни хора, готови да експериментират с него или да го продадат. Беше щастлива и заради Бен, защото бе сигурна в доброто му сърце, вярното приятелство и непоколебимия му кураж. Истинско щастие бе да знае, че съдбите им са свързани.
	— За какво си мислиш? — попита момчето и отметна кичур коса от челото си.
	Само преди година, когато се запознаха с Мартина, той беше дребосъкът на училище „Каракал“, дребничък и слаб, но оттогава се поизточи и наля мускули. Доста е красив, мина през ума на Мартина.
	— Мисля си докъде сме стигнали — каза тя. — На Нова година ще стана на дванайсет години. Скоро след това минаваме в гимназията.
	— Гимназия! Звучи страшничко — рече Бен. — Но и вълнуващо — ще бъде нова глава с нови приключения. Мартина, ти наистина ли вярваш, че съдбата ни ще е такава, каквато я видяхме на рисунките в пещерата? Че ще пътуваме по целия свят, за да спасяваме китове, бели мечки и други животни? Това си е голяма отговорност!
	— Да — съгласи се Мартина, — но ако сме заедно, можем да постигнем всичко.
	Бен се усмихна.
	— Непременно ще сме заедно!
	Умълчаха се, заслушани в нощните звуци на „Савубона“, вдишаха сладкия аромат на манго и цветовете на плумерията*. Силуетът на белия жираф се очертаваше като сребриста статуя на фона на нощното небе, а главата му сякаш опираше в звездите.
	[* Плумерия — листопадни храсти или ниски дръвчета с жълти или розови цветове. Те са най-ароматни през нощта, защото естественият им опрашител е вид нощна пеперуда. — Б.ред.]
	Бен погледна часовника си.
	— Хей, Мартина, една минута след полунощ е. Вече е Коледа! Успяхме! Напук на всичко, ние успяхме!
	Мартина скочи на крака и целуна белия жираф, а той наведе глава и я потърка с муцуна.
	— Да, успяхме, но нямаше да се справим без теб, Джеми!
