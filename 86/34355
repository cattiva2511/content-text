	Имало едно време един татко. Тоя татко имал едно момче. Дотук добре. Лошото е, че тоя татко много обичал да поучава своето момче. И нещо още по-лошо — да му дава за пример себе си: че той навремето бил много добро момче. И как може сега точно неговото момче да не е също така много добро момче.
	Щом момчето се върнело поизцапано от игра на топчета или с яке, разпрано от някоя ограда, бащата изваждал албума със снимки от времето, когато той бил момче, и заговарял:
	— Гледай какво чисто и спретнато момче съм бил аз. Вземай пример от татко си, бе момче.
	И на снимката наистина се виждало едно чисто и спретнато момче. Сегашното момче поисквало да възрази, че и него го измиват и издокарват, когато е за снимка. Но таткото му казвал остро: като не знае друго, поне да знае да мълчи.
	Един ден момчето се завърнало от училище, изпоцапано с водни бои почти от главата до петите.
	— Последния час имахме рисуване — казало то на татко си.
	Разбира се, тия думи били излишни.
	— Дай поне да видя дали си нарисувал и нещо друго, освен себе си — избоботил таткото.
	Момчето извадило блока си. Подало на баща си рисунката. Доста нескопосано били наплескани няколко слоя боя един върху друг. Трудно можело да се разбере какво е нарисувано, ако отдолу момчето не било написало: „Ваза“.
	Момчето знаело много добре сега какво ще последва, както и по-досетливите от вас вече се сещат.
	Таткото се поровил малко в стария семеен шкаф и извадил албумчето със своите рисунки от ученическите си години.
	— А ето как рисуваше баща ти навремето — тръснал под носа му чистата рисунка на една ваза. — Можех и художник да стана, но предпочетох радиоинженерството.
	Момчето знаело, че трябва да замълчи засрамено, но не знаело точно колко време ще трябва да продължи тая сцена. Добре че някой позвънил остро и припряно на вратата и таткото отишъл да отвори. Нахълтал един приятел на таткото, с когото работели заедно в радиозавода.
	— Еврика! — викал новодошлият. — Победа!
	Момчето се учудило, че тоя път гостът не носи под мишница таблата за игра, а някакъв чудноват апарат, приличен на магнитофон и на мелничка за месо едновременно.
	— Готово. Тръгна. Цялата пречка била в един кондензатор…
	Отдъхвайки си, гостът се загледал учудено към двете рисунки.
	— Я! Ама вие май тъкмо мене сте чакали. Телепатия, а? Къде ви е контактът?
	И разположил апарата си на масата.
	Скоро момчето разбрало в какво се състои цялата работа. Този приятел на таткото, и той инженер в радиозавода, от дълго време работел над едно изобретение. И най-после успял да го осъществи. Нямал търпение да дочака до сутринта, когато щели да изпробват изобретението в завода, та дотичал да се похвали на своя приятел.
	Изобретението било магнитофон за прослушване на картини. Магнитофонът действал на един прост принцип. Учените отдавна били открили, че когато човек рисува, четката едновременно с боите запечатва върху рисунката и звуковете, които се носят наоколо.
	Рисува си, да кажем, Микеланджело „Страшният съд“ и си свири с уста. И мелодията остава запечатана под боите. Рисува си Ван Гог слънчогледите, а хазяйката му се кара, че не си е платил наема. Толкова интересни неща ще се научат за миналите епохи!
	И ето че епохалното изобретение за разчитането на тия звукове било готово и включено в контакта.
	— Картината се пъха тука — обяснявал изобретателят, слагайки рисунката на момчето в отвора, който приличал на фуния от мелничка за месо.
	Светнали зелени индикатори, чуло се жужене и пращене. Изобретателят завъртял копчетата за настройване и тримата изслушали записа на всичко, което станало в часа по рисуване, докато момчето нанасяло боите върху листа. Разбира се, записът не бил пълен, защото, както вече бе казано, момчето наплескало и много боя върху дрехите си, а магнитофонът не бил пригоден да прослушва и облекло. Но и откъслеците, които се чули, били достатъчни, за да продължи бащата да има лошо мнение за своето момче.
	— Теодоре, след часовете отиваме ли при кучетата? — ясно прозвучал шепотът на момчето.
	— Там сме — отвърнал Теодор. — Само че преди това ще те бия на топчета.
	— Ще ме биеш друг път — озъбило му се момчето. — Никой още не ме е бил на топчета.
	— Никой ли? Ами баща ти? — ехидно запитал Теодор.
	— Той не ме бие на топчета, а за топчета. Задето се връщам с изкаляни колене.
	Изведнъж шепотът на момчето се сменил от силен мъжки глас:
	— Дай поне да видя дали си нарисувал и нещо друго, освен себе си?
	Това бил гласът на таткото, който също се бил запечатал върху рисунката на момчето, понеже боите още не били изсъхнали, когато то си дошло в къщи преди малко и баща му се скарал.
	Изобретателят извадил от магнитофона със сияещо лице рисунката на момчето, изключил апарата, за да не прегрява, и запитал:
	— Е, какво? Работи, а?
	Таткото и момчето не отговорили нищо, но в очите им отговорът се четял ясно:
	— Докъде стигна техниката, брей!
	Изобретателят, естествено, бил много възбуден и нетърпелив, та не оставил апарата си дълго да почива.
	— Хайде пак — рекъл той и го включил отново. А във фунията пъхнал рисунката на таткото от времето, когато той бил момче.
	Дълго време се чувал само шум, подобен на детско подсмърчане.
	— Край. Повреди ти се апаратът — казал таткото.
	— Не се е повредил. Това си е детско подсмърчане — отговорил спокойно изобретателят.
	И наистина това било подсмърчането на таткото от времето, когато той бил момче.
	— Още ли все тая ваза цапотиш? — проечал силен мъжки глас. Говорел таткото на своето момче. Тоест, дядото на сегашното момче.
	Тогавашното момче и сегашен татко продължило да подсмърча от апарата и се заоправдавало през плач:
	— Ами… ъ-ъ-ъ… учителката каза пак да я прерисувам… За пети път. Недей ми пречи, че ако пак оплескам листа, ще трябва и шести път…
	— И седми ще ти е малко. Какви мърльовци сте бе! Ние едно време, ехе-е-е! Ама пръчката играеше тогава, пръчката!
	От магнитофона се чуло потракване на някакъв предмет, но не могло да се разбере какъв точно, понеже апаратът все още бил несъвършен.
	— Ами за кучетата какво ще ми кажеш? Пак сте ги замеряли с камъни. Хората нали ми казаха.
	— Не съм аз. Той Иван Бъкела започна…
	— И ново лимонадено шише гледам си счупил. Отде излезе тая мода да играете на стъклени топчета. Ами в гората шикалки колкото щеш, иди си събери. А вие изпотрошихте всички лимонадени шишета на бакалницата…
	Тук таткото измъкнал кабела от контакта и апаратът млъкнал.
	Момчето напразно искало таткото да му обясни каква връзка има между стъклените топчета и лимонадените шишета. Бащата мълчал и обмислял нещо.
	— Слушай — обърнал се най-после таткото към своя колега. — Произведението наистина е велико. Я дай да погледна нещо в схемата.
	Изобретателят, мислейки, че таткото на момчето иска чертежа, за да се възхити от него, му го подал.
	Таткото тутакси го накъсал на ситни парчета и въздъхнал облекчено. Чертежът вече не можел да се възстанови по никой начин. Колкото за самия апарат, работата била лесна, тъй като прозорецът бил отворен, а ние в началото забравихме да кажем, че таткото и момчето живеели на осмия етаж. За щастие по това време под прозорците им не минал никой…
	За голямо учудване на момчето изобретателят не се разсърдил. Защото и той бил татко на едно такова момче. И също давал за пример на своето момче себе си от времето, когато той бил момче.
	Така пропаднало едно велико изобретение. Но науката върви напред и може би скоро пак ще го изнамери.
	А ти, когато рисуваш с водни или темперни бои, не забравяй, че под четката ти се запечатват не само цветовете, но и звуковете на твоето време. Така че внимавай в картинката…
