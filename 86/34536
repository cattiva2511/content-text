>
#	Лица

	__ЕДИП__
	__АНТИГОНА__
	__ЧУЖДЕНЕЦ__
	__ХОР__ ОТ АТИЧЕСКИ СТАРЦИ
	__ИСМЕНА__
	__ТЕЗЕЙ__
	__КРЕОН__
	__ПОЛИНИК__
	__ВЕСТИТЕЛ__

N	Действието се развива в Колон, пред гората на Евменидите.


>	Пролог

	__ЕДИП__
	Чуй, Антигоно, слепия си стар баща —
	в коя земя, в чия държава стигнахме?
	Но кой ли ще посрещне мене, скитника
	Едип, с оскъдни дарове в ръцете си?
	Аз искам малко, ала и от малкото
	по-малко получавам. Все пак — стига ми.
	Страданията, времето и силата
	на моя дух на скромност ме научиха.
	Но, дъще моя, ако може някъде —
	във кът непосветен или в светилище, —
	тури ме да поседна, за да питаме
	къде сме. Нека разберем от тукашни;
	каквото кажат те, да ги послушаме.

	__АНТИГОНА__
	Злочести татко, ако виждам хубаво,
	далеч пред нас е град, опасан с крепостни
	стени. В свещено място сме — обрасло е
	с лоза, маслина, лавър. А сред клоните
	безброй славеи пеят в упоение.
	Седни сега на тези груби камъни,
	че пътят ти не беше път за стар човек.

	__ЕДИП__
	Сложи ме и пази край мене, слепия.

	__АНТИГОНА__
	Не ме учи, научих го със времето.

N	(Помага на Едип да седне върху един камък.)

	__ЕДИП__
	А можеш ли ми каза де сме седнали?

	__АНТИГОНА__
	Не знам къде, но, виждам, пред Атина сме.

	__ЕДИП__
	Туй всички минувачи ни говореха.

	__АНТИГОНА__
	Да ида ли напред да питам хората?

	__ЕДИП__
	Да, дъще, но дали ще срещнеш някого?

	__АНТИГОНА__
	Ще срещна. Но не ще е нужно никъде
	да ходя — тук човек съзирам някакъв.

	__ЕДИП__
	Към нас ли се отправя, чедо? Иде ли?

N	Влиза един Чужденец.

	__АНТИГОНА__
	Да, той е вече тук. Сега запитай го
	каквото искаш. Ето го, пред тебе е.

	__ЕДИП__
	О, чужденецо, щом узнах от моето
	дете, което гледа и за двама ни,
	че идеш тук и можем да те питаме…

	__ЧУЖДЕНЕЦЪТ__ _(прекъсва го)_.
	Преди да питаш повече, излез оттук!
	Греховно е да тъпчат тук нозете ти!

	__ЕДИП__
	Защо? Кому е посветено мястото?

	__ЧУЖДЕНЕЦЪТ__
	Свещено, непристъпно е — на страшните
	богини*1, що роди Земята с Мрака.
	[*1 _Страшните богини_ са Ериниите, наричани евфемистично Евмениди, т.е. „благосклонни“.]

	__ЕДИП__
	Чие свещено име да мълвя сега?

	__ЧУЖДЕНЕЦЪТ__
	Народът ги нарича тук „всевиждащи
	Еринии“. Но другаде е иначе.

	__ЕДИП__
	О, нека с милост чуят те молбите ми!
	Оттук не ще отида вече никъде.

	__ЧУЖДЕНЕЦЪТ__
	Какво е туй?

	__ЕДИП__
			Поличба на съдбата ми.

	__ЧУЖДЕНЕЦЪТ__
	Не смея да те пъдя самоволно аз,
	преди да питам своите съграждани.

	__ЕДИП__
	Не пренебрегвай, чужденецо, скитника!
	Кажи каквото моля, за безсмъртните!

	__ЧУЖДЕНЕЦЪТ__
	Добре, не ще се отнеса с презрение.

	__ЕДИП__
	Коя е местността, в която стигнахме?

	__ЧУЖДЕНЕЦЪТ__
	Това, което зная сам, ще чуете.
	Свещен е този край — над него властвува
	бог Посейдон и още — огненосецът,
	титанът Прометей. Това пък — мястото,
	където стъпваш ти — се казва Меден праг*2
	[*2 _Меден праг_ — свещено място на Евменидите. На това място, което наричали „опора на Атина“, нямало никакви укрепления. Смятали го за непристъпно като обиталище на страшните богини. Според представите на гърците Медният праг бил вход към подземното царство.]
	опора на Атина. Всички околни
	поля почитат ей тогова — конника
	Колон — като закрилник, и навсякъде
	на името му всички са наречени.
	Такива са местата. И почитат ги
	не толкова със думи, ала с обреди.

	__ЕДИП__
	И, значи, има този край поселници?

	__ЧУЖДЕНЕЦЪТ__
	О, да, и те на бога са наречени.

	__ЕДИП__
	Цар имат ли, или народът властвува?

	__ЧУЖДЕНЕЦЪТ__
	На царя във Атина те са поданни.

	__ЕДИП__
	А кой владее — с думи и с могъщество?

	__ЧУЖДЕНЕЦЪТ__
	Тезей се казва. На Егея син е той.

	__ЕДИП__
	Ще иде ли от вас при него пратеник?

	__ЧУЖДЕНЕЦЪТ__
	Защо? Да каже нещо? Да го викне ли?

	__ЕДИП__
	За малка помощ много ще получи той.

	__ЧУЖДЕНЕЦЪТ__
	Какво ли ще спечели пък от сляп човек?

	__ЕДИП__
	Това, което казвам, вижда хубаво.

	__ЧУЖДЕНЕЦЪТ__
	За да не сбъркаш, чужденецо, ето що
	(добър човек си, виждам, но нещастен си):
	почакай там, където се намерихме.
	Ще съобщя на тукашните жители,
	а не в града. Ще кажат те да чакаш ли,
	или отново да поемеш пътя си.

N	(Излиза.)

	__ЕДИП__
	Отиде ли си, дъще моя, странникът?

	__АНТИГОНА__
	Отиде си, и можеш на спокойствие
	да ми говориш — тук съм аз единствена.

	__ЕДИП__
	Страхотни божества*3, ако за първи път
	[*3 _Страхотни божества_ — Едип се обръща към Евменидите.]
	превих нозе пред вашето светилище,
	към Локсий и към мен не негодувайте!
	Когато той предричаше бедите ми,
	аз чух, че ще отдъхна във последната
	страна след дълги дни, че във светилище
	на тачени богини ще съм гостенин
	и там ще спре животът ми страдалчески.
	Ще бъда за приелите ме — щастие,
	проклятие — за мойте прогонители.
	Той обеща да ми даде знамение
	със гръм, със земетръс или със мълния.
	По този път — аз вече зная сигурно —
	не друг, а вие вярно ме изведохте
	до тоя лес. Та иначе аз никога
	не бих се срещнал първо с вас във пътя си —
	аз, трезвият, с вас, трезвите*4, — не бих седял
	[*4 Едип нарича Евменидите _трезви_, защото при възлияние в тяхна чест водата била смесвана не с вино, а с мед или дървено масло. По-нататък Хорът подробно описва „трезвото“ възлияние, което Едип трябва да извърши в чест на богините.]
	на този камък. Изпълнете думите
	на Аполон, богини, на живота ми
	вий дайте смърт и доведете края ми,
	ако го заслужавам, подир толкова
	и тъй ужасно минати страдания!
	На Мрака древен сладки рожби, моля ви!
	Ти, който носиш името на славната
	Палада, най-почитан граде, моля те!
	Смилете се над сянката на бедния
	Едип! Днес аз не съм Едип от някога.

	__АНТИГОНА__
	Мълчи, насам пристигат старци някакви —
	навярно за да разберат къде седиш.

	__ЕДИП__
	Ще млъкна, а пък ти ме отведи оттук,
	от пътя, във леса, та да послушаме
	какво ще кажат. След това внимателни
	ще можем ний да бъдем в своите действия.

N	Влизат в гората на Евменидите.


>	Парод

	__ХОР__

	___Първа строфа___

	Та кой ще е той? Где е? Виж!
		Где ли се крие — най-безсрамен
	от всички в този свят?
	Дири да го намериш,
	добре оглеждай вред!
	Да, скитник е старецът, скитник ще е някакъв,
		не тъдявашен. Той не би
		влязъл във този девствен лес —
		лес на страхотните моми*5,
	[*5 _Страхотните_ моми, както се подразбира от цялостния текст на строфата, са Евменидите.]
	които ние от страх не зовем,
		а преминаваме край леса им
	с очи затворени и без глас,
		само с молитва в мисълта.
	И днес,
		казват, дошъл бил някой,
	незачитащ нищо,
	за когото бродя из целия лес,
	а все още не мога
	да открия къде се намира.

	___Система___

	__ЕДИП__ _(излиза от гората)_.
	Аз съм този човек. Както казват за мен,
	моят слух ви видя.

	__ХОР__
	Ужасно — о! —
	и за нашия взор, и за нашия слух!

	__ЕДИП__
	О, недейте ме гледа със укор в очи!

	__ХОР__
	О, Зевсе, пази! Кой е този човек?

	__ЕДИП__
	Човекът, когото за прежните дни
	не бихте нарекли честит, първенци.
	Та нямаше воден от чужди очи
	да ходя, облегнат —
	огромен — на слабото рамо.

	__ХОР__

	___Първа антистрофа___

	Със мъртви очи? Страшно зло!
		Тъй от рождение ли си, злочести?
	Отдавна, виждам аз.
	Не искам да прибавиш
	беда към тез беди.
	Излез затова, излез, бъди внимателен!
		Не навлизай в глухия лес —
		цял в треви, — дето жертвен съд
		смесва бистри водни струй
	със сок на медно питие.
		Беден чужденецо, внимавай!
	Иди си, чуй, върни се назад!
		Виж, дели ни широка межда.
	Кажи,
		чуваш ли, страден скитнико?
	Ако имаш нещо
	да отвърнеш на моите думи, излез
	от свещения лес
	и кажи. Но ни думица — в него!

	___Антисистема___

	__ЕДИП__
	Моя дъще, кажи ми — сега накъде?

	__АНТИГОНА__
	Трябва, татко, по техен закон да вървим,
	да отстъпваме, щом е потребно това.

	__ЕДИП__
	За ръка улови ме тогава.

	__АНТИГОНА__
						Добре.

	__ЕДИП__ _(към Хора)_.
	Чужденци, не постъпвайте лошо със мен!

N	(Към корифея.)

	Доверих ти се аз и излизам оттук.

	___Втора строфа___

	__ХОР__
		Старче, ако не щеш,
		никой от нас
		няма оттук
		веч да те гони.

	__ЕДИП__
		Още ли?

	__ХОР__
			Още малко.

	__ЕДИП__
		Още?

	__ХОР__
			Води го,
	момиче. Ти виждаш добре.

	__АНТИГОНА__
	… … … … … … … … … …

	__ЕДИП__
	… … … … … … … … … …

	__АНТИГОНА__
	… … … … … … … … … …
		С твоите слепи стъпки върви,
		татко, натам, накъдето те водя!

	__ЕДИП__
	… … … … … … … … … …

	__ХОР__
		Чужд си в чужда земя, и ти,
		клетнико, трябва да мразиш това,
	което мрази градът, а това,
	което обича, — да тачиш.

	__ЕДИП__
	И така, отведи ме, дете,
	там, където ще можем и ние сами
	да мълвим с благочест и да слушаме тях
	със съдбата си нека не спорим.

	___Втора антистрофа___

	__ХОР__
		Спри се там и от тоз
		каменен хълм
		вече недей
		мръдва нататък.

	__ЕДИП__
		Тъй ли?

	__ХОР__
			Да, тъй, разбираш.

	__ЕДИП__
		Прав ли?

	__ХОР__
			Сведи се към края
	на камъка малко, седни.

	__АНТИГОНА__
		Татко мой, аз ще се грижа — спокойно…

	__ЕДИП__
	Нещастен аз!

	__АНТИГОНА__
	… пристъпвай наред със мене,
	свойта стара глава склони
	тук, на моята грижна ръка.

	__ЕДИП__
	Страшна е моята участ!

	__ХОР__
		Клетнико, послуша ни ти.
		Кой е твоят баща? Кажи,
	коя страдалка те води? Коя
	е твойта родина?*6 Кажи ни!
	[*6 В тия стихове е дадена формулата, с която древните гърци се запознавали помежду си. Тази формула обикновено включвала собственото име, името на бащата и името на отечеството.]

	__ЕДИП__
		Странници,
	изгнаник съм аз, но не…

	__ХОР__
		Старче, защо замлъкваш тъй?

	__ЕДИП__
		Не, недейте ме пита кой съм,
	недейте разпитва вече, стига!

	__ХОР__
	Защо?

	__ЕДИП__
		От ужасен род съм…

	__ХОР__
						Казвай!

	__ЕДИП__ _(към Антигона)_.
	Уви! Какво да им кажа, дъще?

	__ХОР__
	От чие потекло си, чужденецо,
	и кой е твоят баща?

	__ЕДИП__
	Какво да направя, нещастен аз, дъще?

	__АНТИГОНА__
	Кажи, щом се виждаш принуден.

	__ЕДИП__
	Да, да, ще им кажа, не мога да крия!

	__ХОР__
	Много дълго се бавиш, побързай!

	__ЕДИП__
	Да познавате някакъв Лаев син?

	__ХОР__
								О!

	__ЕДИП__
	Лабдакидите, техния род?

	__ХОР__
						Зевсе!

	__ЕДИП__
	Ами Едипа злочест?

	__ХОР__
					Ти Едип ли си?

	__ЕДИП__
	Не се бойте от моите думи.

	__ХОР__
	О, о!

	__ЕДИП__
		Нещастен аз!

	__ХОР__
				Уви!

	__ЕДИП__ _(към Антигона)_.
	Дъще моя, какво ли ще стане?

	__ХОР__
	Напуснете земята ни бързо!

	__ЕДИП__
	Тъй ли спазвате дадена дума?

	__ХОР__
		Никой не бива наказван от Мойрите,
		че отмъщава. Та щом към измамата
		нова измама притуриш, страдание,
		не благодарност е, явно, отплатата!
		Ставай отново оттам, запилявай се,
		махай се бързо, не стой във земята ми
	и не създавай
	в града ми нови грижи!

	__АНТИГОНА__ _(към Хора)_.
		Странници,
	милостиви, щом стария мой
	баща, който тук спомена
		своите неволни дела,
	не изслушахте, аз ви моля,
		имайте милост към мене, злочестата,
		странници, вие! Моля ви аз
		само за моя, за бедния татко.

N	(Към корифея.)

		Моля и гледам в очите ти с моите
		живи зеници и сякаш от вашата
		кръв съм родена и аз — към нещастния
		имайте милост! На вас се надяваме
		както на бог ние, бедните! Дайте ни
		тази нечакана радост!
		Моля за всичко, което обичате —
		рожби, жени, богове, скъпоценности!
		Гледайте: никой не би могъл себе си
	от смърт да избави,
		щом към смърт го тласка бог.


>	Първи епизод

	__ХОР__
	Знай, дъще на Едип, ний съжаляваме
	и тебе, и баща ти, но при трепета
	пред боговете ний не бихме казали
	ни дума след това, което казахме.

	__ЕДИП__
	Защо е тая слава, де е смисълът
	на хубавото, ала празно мнение,
	че град Атина, най-благочестивият,
	единствен можел да даде спасение
	на страдащия странник, че единствен той
	му давал помощ? А за мене има ли?
	Оттук ме вие вдигате и гоните
	от страх пред мойто име само, не от страх
	пред мен и моите дела. Делата ми
	са повече страдания, не действия —
	ако е позволено тук за своите
	родители да кажа. Вий настръхнахте
	заради тях. Нима е престъпление,
	че върнах зло за зло?*7 Та и съзнателно
	[*7 _Нима е престъпление, че върнах зло за зло?_ — Едип не отрича, че е убил Лай; той обаче смята себе си за невинен, тъй като е извършил убийство при положение на законна самоотбрана.]
	да бъде то, нима е престъпление?
	Но аз дойдох до злото несъзнателно.
	А те, чиято жертва бях, — те знаеха.*8
	[*8 Когато Едип се родил, родителите му, уплашени от предсказанието, заповядали да бъде изхвърлен в непристъпни кътища на планината Китерон. Едип противопоставя себе си на своите родители: той, Едип, убива баща си несъзнателно; баща му и майка му, обратно, действат съзнателно, за да се освободят от заплахата на прорицанието.]
	Затуй ви моля в боговете, граждани:
	спасете ме, тъй както ме изпъждате!
	Ако от боговете се страхувате,
	не пренебрегвайте властта им! Вярвайте,
	че боговете гледат благочестния,
	че гледат и безчестника, че лошият
	не се е скривал никога. Помнете го
	и не петнете блясъка на славната
	Атина със постъпка на безчестници!
	Тъй както ме приехте при молбите ми,
	сега ме и закриляйте! Не гледайте
	ужасния ми лик със отвращение!
	Аз ида чист и свят и нося щастие
	на този град. Когато господарят ви,
	водителят ви, дойде тук, ще чуете
	и всичко ще узнаете. Но чакайте!
	Несправедливи дотогаз не бивайте!

	__ХОР__
	Със трепет и вълнение изслушахме
	това, което каза, старче, — толкова
	внушително е то. Но, смятам, нужно е
	да го узнаят нашите владетели.

	__ЕДИП__
	Къде е господарят на земята ви?

	__ХОР__
	Във своя бащин град живее. Дири го
	човекът, от когото сме повикани.

	__ЕДИП__
	Ще прояви ли грижа и внимание
	към някакъв слепец — да дойде лично тук?

	__ХОР__
	Бездруго, щом ти чуе само името.

	__ЕДИП__
	А кой ще иде да му съобщи това?

	__ХОР__
	Далече е дотам, но много приказки
	по пътя се приказват. Царят, чуе ли,
	ще дойде, вярвам, старче. Тук навсякъде
	се носи твойто име. И макар че е
	не твърде бърз, щом чуе, ще побърза той.

	__ЕДИП__
	За щастие на мене и на своя град
	да дойде! Кой не би желал доброто си?

	__АНТИГОНА__ _(загледана встрани)_.
	Какво да мисля, що да кажа, татко мой?

	__ЕДИП__
	Що има, Антигоно?

	__АНТИГОНА__
				Приближава се
	жена към нас. На муле от Сицилия*9
	[*9 Сицилийските мулета се славели с бързината си.]
	пътува, а със шапка от Тесалия*10
	[*10 Тесалийската (от Тесалия) сламена шапка се привързвала под брадата с ремъче и можела да се отхвърля назад, върху гърба.]
	закрива тя лицето си от слънцето.
	Какво да кажа?
	Ах, тя ли е? Не е ли тя? Сънувам ли?
	И тя е, и не е тя, и не знам какво
	да мисля аз, нещастна!
	Не, тя е, само тя е! Приближава се
	и весело ме гали с поглед — значи то,
	че е Исмена, че е тя и само тя!

	__ЕДИП__
	Що думаш, дъще?

	__АНТИГОНА__
				Дъщеря ти, моята
	сестра, съзирам! Ще я чуем ей сега!

N	Влиза Исмена, придружена от един прислужник.

	__ИСМЕНА__
	Ох, двете най-любими думи: татко мой,
	сестрице моя! Ето ви — след толкоз труд!
	И пак със труд ви виждам аз през сълзите!

	__ЕДИП__
	Дете, при мене?

	__ИСМЕНА__
				Татко, татко, бедни мой!

	__ЕДИП__
	Дете, дойде ли?

	__ИСМЕНА__
				Да, след много бедствия!

	__ЕДИП__
	Ела до мен!

	__ИСМЕНА__
			Прегръщам ви и двамата.

	__ЕДИП__
	О, моя кръв!

	__ИСМЕНА__
			О, тежък и проклет живот!

	__ЕДИП__
	За мен и нея?

	__ИСМЕНА__
			И за мене, бедната!

	__ЕДИП__
	Защо дойде?

	__ИСМЕНА__
			За тебе мислех, татко мой.

	__ЕДИП__
	От жал по мене?

	__ИСМЕНА__
				Още — със известие,
	с най-верния сред моите прислужници.

	__ЕДИП__
	А твойте млади братя?*11 Де отидоха?
	[*11 _Братя_ на Антигона и Исмена са Полиник и Етеокъл.]

	__ИСМЕНА__
	Там, дето са. Но страшно днес е тяхното.

	__ЕДИП__
	О, колко са прилични на египтяни*12
	[*12 _О, колко са прилични на египтяни_ — Херодот (II 35), който съобщава любопитни сведения за египтяните, казва и следното: „У тях жените ходят на пазар и търгуват, а мъжете стоят вкъщи и тъкат.“]
	по нрави и по начин на живеене!
	Мъжете там стоят по домовете си
	пред станове с платно, а пък жените им
	вън, вместо тях, се грижат за прехраната.
	За братята ви беше тази работа,
	а те стоят дома, като момичета,
	и вие, вместо тях, сега понасяте
	бедите с мен. Едва изпълни детските
	години и едва закрепна първата,
	па тръгна с мене, води мене, стареца,
	нещастната, и често броди в дивите
	усои необута, ненахранена.
	Под дъждове, под огъня на слънцето
	тя страда с мене. Нищо са удобствата
	за нея, стига сит да бъде татко й.
	А ти, дете, дойде преди при татко си
	да донесеш — и тайно от кадмейците —
	вещаното за мене. И пазителка
	ми беше ти, когато ме прогониха.
	Сега с какво известие при татко си
	дойде, дете? Защо на път си тръгнала?
	Ти идеш тук не без причина, зная аз.
	Навярно ще ми кажеш нови ужаси.

	__ИСМЕНА__
	Не ще говоря, татко мой, за мъките,
	претеглени, додето дирех твоето
	прибежище. Не искам двойна болката
	да бъде — от теглото и от разказа.
	Дошла съм да ти съобщя какви беди
	сред твоите клети синове изникнаха.
	Единодушно на Креон отстъпиха
	отпърво трона, за да не сквернят града —
	те мислеха за древното проклятие,
	което твоя дом покри с нещастия.
	Сега пък — бог ли, тяхната престъпност ли —
	в ужасен спор ги тласна, триж нещастните,
	да завладеят власт и трон във царството.
	И младият*13, макар и не с годините
	[*13 _Младият_ брат е Етеокъл.]
	на своя брат, на Полиник, лишава го
	от трон и го прокужда във изгнание.
	А той — навред се казва тъй — отправил се
	към Аргос, котловинния, намерил си
	отново род, другари по оръжие,
	за да завземе бляскаво кадмейската
	земя или да блесне тя прославена.
	И всичко туй е, татко мой, действителност,
	не думи. А кога над твойте бедствия
	ще се смилят безсмъртните — сама не знам.

	__ЕДИП__
	Ти вярваш ли, че боговете някога
	ще се загрижат и ще ме спасят, дете?

	__ИСМЕНА__
	Да, тъй вещаят новите пророчества.

	__ЕДИП__
	Какви са те, дете? Какво е казано?

	__ИСМЕНА__
	Жив или мъртъв ще те дирят някога
	тиванците заради свойто щастие.

	__ЕДИП__
	Какво добро ще видят от такъв човек?

	__ИСМЕНА__
	Във тебе, казват, е мощта им вложена.

	__ЕДИП__
	Та мъж ли съм, когато съм почти мъртвец?

	__ИСМЕНА__
	Погуби те небето, но — въздига те.

	__ЕДИП__
	Млад паднах, а ме вдига в старост немощна!

	__ИСМЕНА__
	И заради това Креон ще дойде тук
	след малко — дълго няма да се бави той.

	__ЕДИП__
	Какво ще прави? Обясни ми, моля те!

	__ИСМЕНА__
	Ще те засели край града — във негова
	да бъдеш власт, но да не стъпваш в царството.

	__ЕДИП__
	Какво ще имат, щом съм пред вратите им?

	__ИСМЕНА__
	Та инак върху тях би тегнал гробът ти!

	__ЕДИП__
	Досеща се човек и без пророчества.

	__ИСМЕНА__
	Те искат там да бъдеш ти, а не в страна,
	където ще си господар на себе си.

	__ЕДИП__
	Кажи, ще ме покрият ли с тиванска пръст?

	__ИСМЕНА__
	Това не позволяват кърви бащини.

	__ЕДИП__
	Тогава те не ще ме имат никога!

	__ИСМЕНА__
	Това ще струва скъпо на кадмейците.

	__ЕДИП__
	Каква ще е причината, кажи, дете!

	__ИСМЕНА__
	Гневът ти — щом се приближат до гроба ти.

	__ЕДИП__
	Дете, но кой ти каза тези работи?

	__ИСМЕНА__
	Мъже, които са били при Пития.

	__ЕДИП__
	И всичко туй от Аполон е казано?*14
	[*14 _И всичко туй от Аполон е казано?_ — Разбира се, Аполон говори чрез жрицата Пития.]

	__ИСМЕНА__
	Пристигащите в Тива тъй говореха.

	__ЕДИП__
	А чуха ли това и синовете ми?

	__ИСМЕНА__
	И двамата — и знаят го отлично те.

	__ЕДИП__
	И тъй, те чуха, ала предпочетоха
	властта пред любовта към мен, негодните?

	__ИСМЕНА__
	Боли от тези думи, ала верни са.

	__ЕДИП__
	О, нека на борбата им безсмъртните
	не турят край! И нека във ръцете ми
	дадат да бъде изходът на битката,
	в която са издигнали оръжия!
	Ни този, който днес владее скиптъра,
	да оцелее, нито пък изгнаникът
	да се завърне! Те — когато татко им
	прогонваха позорно — не попречиха,
	не го запазиха. И пред очите им
	бе обявено моето изгнание!
	Но ти ще кажеш, че по мое искане
	градът ми даде този подобаващ дар.
	О, не! В деня, когато във душата ми
	кипеше страшна буря, най-желаното
	бе — смърт или пребиване със камъни.
	А никой не изпълни туй желание.
	Но с времето, когато стихна болката
	и аз разбрах, че повече, отколкото
	е нужно, яростта ме бе наказала, —
	тогава гражданите ме изхвърлиха —
	след толкоз дни! И те, които можеха
	да подкрепят баща си, — те отказаха!
	За мене те не казаха ни думица,
	и тръгнах аз в неволя и в изгнание.
	От двете свои дъщери, доколкото
	природата им позволява, имам аз
	храна, подслон и любовта на свойта кръв.
	Онези — пред баща си предпочетоха
	да имат трон и скиптър и да властвуват.
	Но в мен съюзник няма да намерят те
	и власт не ще получат над тиванската
	земя. Аз твърдо зная — чух и нейните

N	(Посочва Исмена.)

	вещания, а спомних си и древните,
	които Аполон ми даде някога.
	Да пратят да ме вика и Креон сега
	или пък друг влиятелен в държавата!
	Ако и вие, граждани, ми дойдете
	на помощ със богините — закрилници
	на този град, ще видите в лицето ми
	могъщ спасител, зло на враговете ви.

	__ХОР__
	Едипе, заслужаваш състрадание
	и ти, и твоите деца. Но щом като
	спасител се наричаш на земята ни,
	аз искам да ти дам един добър съвет.

	__ЕДИП__
	На всичко съм готов, кажи, приятелю.

	__ХОР__
	Сега принасяй жертва на богините,
	в гората на които стъпи най-напред.

	__ЕДИП__
	Как точно? Научете ме, приятели!

	__ХОР__
	От вечен извор първо донеси вода
	свещена. С чисти шъпи да е гребната.

	__ЕДИП__
	И след като водата бъде гребната?

	__ХОР__
	Кратери*15 има, работени майсторски.
	[*15 _Кратер_ — широк съд, в който при жертвоприношение смесвали вода с вино. При възлиянието Едип трябва да смеси вода с мед (вж. бел.4).]
	Покрий и дръжките им, и гърлата им.

	__ЕДИП__
	С какво да ги покрия? С вълна? С клончета?

	__ХОР__
	Със вълна от овца, току-що стригана.

	__ЕДИП__
	Добре. След туй — какъв ще бъде обредът?

	__ХОР__
	Пред изгрев ще прелееш срещу слънцето.

	__ЕДИП__
	Със същите ли, с казаните съдове?

	__ХОР__
	Да, три пъти. Излей до дъно третия.

	__ЕДИП__
	С какво да ги напълня — и това кажи.

	__ХОР__
	С вода и мед. Но вино не прибавяйте.

	__ЕДИП__
	А щом излея течността в усоите?

	__ХОР__
	Сложи на три места по девет клончета
	маслина, с двете си ръце, и тъй моли…

	__ЕДИП__
	Кажи ми как — най-важна е молитвата.

	__ХОР__
	„Тъй както _благосклонни_ ви наричаме,
	тъй с благост вий ме чуйте и спасете ме!“
	И сам ли молиш, или моли друг за теб,
	мълвете тихо, глас не извишавайте.
	Тръгни, не се обръщай, и тогава чак
	ще мога вече смело да те браня аз.
	А иначе — за тебе тръпна, страннико!

	__ЕДИП__ _(към Антигона и Исмена)_.
	Деца, бий чухте тукашните жители.

	__АНТИГОНА__
	Да, чухме ги, и твойта дума чакаме.

	__ЕДИП__
	Не мога да отида сам. Две бедствия:
	и сляп съм, и не ме държат нозете ми.
	Та нека затова го стори някоя
	от вас. Че вместо хиляди — един човек,
	но с честна мисъл, смятам, е достатъчен.
	По-бързо изпълнете го, но мене тук
	недейте изоставя. Тези немощни
	нозе не могат да ме влачат без водач.

	__ИСМЕНА__
	Ще ида, ще го свърша аз. Кажете ми
	къде ще трябва да потърся мястото.

	__ХОР__
	Нататък, във гората. Ако някъде
	не знаеш нещо, има хора — питай ги.

	__ИСМЕНА__
	Отивам. Ти пък, Антигоно, тук пази
	баща ни. Щом се грижи за родители
	човек, не бива да го мъчи грижата.

N	(Излиза.)


#	Комос

	___Първа строфа___

	__ХОР__
		Тежко, тежко е, знам, да развредя
		старата ти рана,
	но искам все пак да узная…

	__ЕДИП__
	Какво?

	__ХОР__
	… онази тъмна, нещастна участ,
	която тегне връз тебе.

	__ЕДИП__
	Любезни приятелю, моля,
	не питай за срамно нещо!

	__ХОР__
	Желая това, което безспирно
	мълвят навред, да узная както трябва.

	__ЕДИП__
	О!

	__ХОР__
	Аз моля, кажи ми!

	__ЕДИП__
	Горко ми!

	__ХОР__
	Склони, и аз те послушах преди малко!

	___Първа антистрофа___

	__ЕДИП__
		Страшно зло претърпях, страшно, но сам —
		чува бог — не знаех.
		Съзнателно нищо не сторих.

	__ХОР__
	Но как?

	__ЕДИП__
	Градът в престъпно легло ме свърза,
	без сам да зная, с бедите.*16
	[*16 След като Едип разгадал гатанката на сфинкса и освободил Тива, благодарните граждани го оженили за овдовялата царица, т.е. за собствената му майка. По такъв начин градът свързал Едип със страшните злочестини, които след този кръвосмесителен брак сполетели тиванския царски дом и лично Едип.]

	__ХОР__
	Със майка си, както чувам,
	делил си позорна постеля.

	__ЕДИП__
	О, смърт са за мене, странници, тези
	ужасни думи! А тия две са мои…

	__ХОР__
	Що?

	__ЕДИП__
	… деца, две проклятия!

	__ХОР__
	О, Зевсе!

	__ЕДИП__
	Една е майката за двете тях и за мене.

	___Втора строфа___

	__ХОР__
	И те са твои дъщери?

	__ЕДИП__
	Но — и на татко си сестри!

	__ХОР__
	Уви!

	__ЕДИП__
		Уви!
		Да, след злото следва зло в безкраен ред.

	__ХОР__
		Страдал си…

	__ЕДИП__
				Да, аз страдах безкрай.

	__ХОР__
	Сгреши ти…

	__ЕДИП__
			Не сгреших.

	__ХОР__
					Но как?

	__ЕДИП__
						Получих в дар,
		бедният аз, туй, което не биваше
	за своите заслуги да получа.

	___Втора антистрофа___

	__ХОР__
	Но как, злочести? Ти уби…

	__ЕДИП__
	Какво? Какво ме питаш пак?

	__ХОР__
	… баща си…

	__ЕДИП__
		О!
		С втори удар ти повторно ме рани!

	__ХОР__
	Ти уби…

	__ЕДИП__
		Убих, ала има тук…

	__ХОР__
	Що?

	__ЕДИП__
		… прошка във едно.

	__ХОР__
						В какво?

	__ЕДИП__
								Ще чуете.
	Вярно, убих и погубих в незнание.
	И — чист съм: без да знам, извърших всичко.



>	Втори епизод

	__ХОР__
	Егеевият син Тезей, владетелят,
	дойде да чуе твоето желание.

N	Влиза Тезей.

	__ТЕЗЕЙ__
	Отдавна аз, по многобройни слухове
	за кървавата гибел на очите ти,
	те зная, Лаев сине. Още повече
	познат си ти за мене подир чутото
	из пътя. Тези дрехи, туй измъчено
	лице ми казват кой си ти. С покъртено
	сърце те питам, клетнико, с каква молба
	към мене и към моите съграждани
	пристигаш тук с нещастната си спътница.
	Неизпълнима трябва да е твоята
	молба, за да откажа да помогна аз.
	Самият аз съм бил отгледан в чужди край*17,
	[*17 _Самият аз съм бил отгледан в чужди край_ — в Трозен, при дядо си Питей. Когато научил, че е син на атинския цар Егей, Тезей се отправил за Атина. Пътят му бил пълен с опасности, младежът бил изложен на нападения от зверове и разбойници. На път за Атина Тезей извършил много подвизи.]
	тъй както ти; далече от родината,
	бедите са заплашвали живота ми,
	и никой странник, като тебе, никога
	в бедите му не ще отмина. Зная аз,
	че съм човек, че равно право имаме
	на утрешния ден със тебе, клетнико.

	__ЕДИП__
	Тезее, твойта малка реч бе доблестна,
	затуй ще бъде кратък моят отговор.
	Ти каза кой съм, кой ми е родителят,
	отде пристигам, кой е моят роден край.
	Остава само да ти кажа своето
	желание, и мойта реч е свършена.

	__ТЕЗЕЙ__
	Да, искам да узная него именно.

	__ЕДИП__
	Аз ида да ти дам подарък — моето
	злочесто тяло. Грозно е, но ползата
	от него всяка хубост би надминала.

	__ТЕЗЕЙ__
	Каква ще бъде според тебе ползата?

	__ЕДИП__
	Това ще разбереш след време, не сега.

	__ТЕЗЕЙ__
	Кога на твоя дар ще видя силата?

	__ЕДИП__
	Когато в гроба мъртъв ме положите.

	__ТЕЗЕЙ__
	За своя край се грижиш, а живота си
	или забравяш, или пък — не го цениш.

	__ЕДИП__
	Не, тези грижи са и за живота ми.

	__ТЕЗЕЙ__
	Но толкова нищожна е молбата ти!

	__ЕДИП__
	Мисли, че няма, няма да е малък спор!

	__ТЕЗЕЙ__
	Какъв спор? Между мен и синовете ти?

	__ЕДИП__
	Те искат да ме отведат отново там.

	__ТЕЗЕЙ__
	Нима добре се чувствуваш в изгнание?

	__ЕДИП__
	Когато исках, те не ме оставиха!

	__ТЕЗЕЙ__
	В бедите не помага гняв, безумецо!

	__ЕДИП__
	Съветвай, след като ме чуеш, не сега!

	__ТЕЗЕЙ__
	Кажи, не бива да говоря, без да знам.

	__ЕДИП__
	Претеглих страшно аз, Тезее, — зло след зло.

	__ТЕЗЕЙ__
	Какво? Злочестината на рода ви ли?

	__ЕДИП__
	Не, не — за нея знаят всички елини.

	__ТЕЗЕЙ__
	В какво са нечовешки твойте бедствия?

	__ЕДИП__
	Чуй, ето що: прогониха ме _моите_
	деца от моя роден край. Там никога
	не ще се върна аз, отцеубиецът.

	__ТЕЗЕЙ__
	Защо те викат, щом не ще сте заедно?

	__ЕДИП__
	Така ги кара божие пророчество.

	__ТЕЗЕЙ__
	С какво ги плашат божите вещания?

	__ЕДИП__
	От твоя град да паднат им е съдено.

	__ТЕЗЕЙ__
	Но как със тях ще станем неприятели?

	__ЕДИП__
	Любезни сине на Егей, единствени
	не знаят старост, нито смърт — небесните,
	а всичко друго разрушава Времето.
	Загива земна сила и телесна мощ.
	Умира честност и расте безчестие.
	Невинаги живеят във съгласие
	приятел със приятели и град със град.
	На този днес, на онзи утре милото
	опротивява, после — пак наопаки.
	Ако сега и Тива благоденствува
	със твоето приятелство, безбройни дни
	и нощи ражда Времето в безкрая си,
	които ще разбият със оръжие,
	за празно нещо, днешния ви договор.
	И там, където ще лежа, студеният
	мой прах ще пие топлата тиванска кръв —
	щом Зевс е Зевс и Феб вещае правдата.
	Ала не бива да изказвам тайното.
	Та позволи да почна от началото.
	Дръж само свойта дума. Няма никога
	да съжаляваш, че лежа в земята ти,
	освен ако ме лъжат и безсмъртните.

	__ХОР__
	Той каза, че това и други работи,
	о, царю, ще направи за земята ни.

	__ТЕЗЕЙ__
	Та кой не ще приеме на такъв човек
	добрата воля? Най-напред огнището
	на моя дом навеки е и негово.
	При туй, дошъл с молитва към богините,
	той обеща немалък дар за всички ни.
	Приемам аз, изпълнен с благочестие,
	днес тази благодарност и в земята си
	ще го поселя.

N	(Към корифея.)

			Ако е за странника
	приятно тук, пази го. А поиска ли
	да дойде с мен… Едипе, предоставям ти
	да избереш — съгласен съм на твоето.

	__ЕДИП__
	Дай, Зевсе, на такива хора щастие!

	__ТЕЗЕЙ__
	Какво реши? Ще дойдеш ли в двореца ми?

	__ЕДИП__
	Да, ако можех. Но това е мястото…

	__ТЕЗЕЙ__
	Какво е то? Не ще ти преча, вярвай ми.

	__ЕДИП__
	Тук ще надвия своите прогонители…

	__ТЕЗЕЙ__
	Голям ще бъде твоят дар, приятелю!

	__ЕДИП__
	… ако останеш верен на словата си.

	__ТЕЗЕЙ__
	Не бой се, довери ми се, не ще те дам.

	__ЕДИП__
	Не те обвързвам с клетва като лош човек.

	__ТЕЗЕЙ__
	Чрез клетвата не ще спечелиш повече.

	__ЕДИП__
	Какво сега?

	__ТЕЗЕЙ__
			Кажи ми страховете си.

	__ЕДИП__
	Ще дойдат хора…

	__ТЕЗЕЙ__ _(посочва Хора)_.
				Тези имат грижата.

	__ЕДИП__
	Оставяш ме, но гледай…

	__ТЕЗЕЙ__
						Знам, не ме учи!

	__ЕДИП__
	Страхувам се…

	__ТЕЗЕЙ__
			Не знае страх сърцето ми.

	__ЕДИП__
	Не знаеш ти заплахите…

	__ТЕЗЕЙ__
						Но твърдо знам:
	оттук не ще те отведат с насилие.
	Заплахи и безбройни празни приказки
	се казват в гняв, но щом отново разумът
	се върне — в миг отиват си заплахите.
	На тези пък, които са се канили
	да те отвеждат, ще се стори нашето
	море огромно, пълно със опасности!
	Но смелост! И без мойто обещание
	бъди спокоен! Феб те е довел дотук!
	Дори ако не съм при теб, уверен съм,
	че името ми само би те пазило!

N	(Излиза.)


>	Първи стазим

	___Първа строфа___

	__ХОР__
		Ти си в най-прекрасния край
		на земята ни доброконна*18,
	[*18 Атина била прочута с конете си. Оттук и определението й като „доброконна“ страна. В последната строфа на стазима Хорът прославя коня като скъпоценен дар от боговете.]
		страннико — в белия Колон*19,
	[*19 _Белият Колон_ — Колон бил богат с варовикови скали.]
		дето звучно своята мъка
	славеят денем и нощем лей,
		скрит в зелените дебри.
	Гнездо
		вие сред тъмен бръшлян
		и в свещената гора,
		с многото плод, непристъпна за слънцето,
	закрита от всеки буен
		вятър. Вечно там Дионис
		броди вдъхновен, окръжен от своите
	божествени кърмачки*20.
	[*20 _Божествените кърмачки_ на Дионис са нимфите.]

	___Първа антистрофа___

		Хранен от небесна роса,
		всеки ден разцъфтява кичест
		нарцис — древният венец
		на великите две богини*21 —
	[*21 _Великите две богини_ — Хорът говори за Деметра и Кора (Персефона). Кора била грабната от Хадес, бог на подземното царство, когато се навела да откъсне един нарцисов стрък.]
	и жълт шафран. Не пресъхват тук
		наште извори будни —
	Кефиз
		вечно в полята тече.
		Всеки ден залива той
		и оплодява недрата на майката
	земя със чиста влага.
		Тук се носят в дивен танц
		музите, тук е Афродита
	с колата позлатена.

	___Втора строфа___

		Има дърво*22, каквото не зная ни в Азия
	[*22 Хорът прославя маслиновото дърво като дар от боговете. Според легендата богиня Атина създала първата маслина върху Акропола.]
		да е израствало, нито в дорийския Пелопов остров*23.
	[*23 _Дорийският Пелопов остров_ — Пелопонес. Пелоп — син на Тантал, владетел на Южна Гърция, която получила неговото име.]
	Не го е садил човек, само е расло.
	Врага ни ужасява то.
	И то расте най-много в този край.
		Храни момчетата — лъскав стрък от маслина.
	И няма вражи вожд*24 — ни млад, ни стар —
	[*24 Загатва се за походите на персийските царе Дарий и Ксеркс (490–480 г. пр.н.е.) и на спартанския цар Архидам в първите години на Пелопонеската война (431–404 г.).]
		да го отскубне с ръка и го стъпче. Зевс, покровителят
		на маслината, и Атина,
		светлооката, го пазят.

	___Втора антистрофа___

		Мога да кажа за друг дар на мойто отечество —
		най-хубав дар от великия бог, най-голямата гордост —
	прекрасни коне, жребци и власт над морето.
	О, Посейдоне, ти дари,
	Крониде, с тая слава моя град!
		Ти изнамери юзда, под която стихват
	коне, най-първо в нашата страна.
		А под мощта на ръце и весла тъй чудно носи се корабът,
		бяга той по вълните — спътник
		на безбройни нереиди.


>	Трети епизод

	__АНТИГОНА__
	Земя, така високо възхвалявана,
	ти трябва днес да оправдаеш славата!

	__ЕДИП__
	Що ново има, дъще?

	__АНТИГОНА__
					Приближава се
	към нас Креон, и не без хора, татко мой!

	__ЕДИП__
	Сега, любезни старци, във ръцете ви
	е вярата ми в моето спасение.

	__ХОР__
	Не бой се, ний ще ти помогнем. Стари сме,
	но млади сили има във земята ни.

	Влиза Креон, последван от свита.

	__КРЕОН__ _(към Хора)_.
	Мъже, атински благородни граждани,
	аз виждам по очите ви, че някаква
	уплаха ви обзе при мойто идване.
	Не бойте се, зла дума не изричайте!
	Не съм дошъл със лоша мисъл. Стар съм аз
	и знам, че се намирам в най-могъщата
	държава сред държавите на Гърция.
	Изпратен съм да увещая стареца,
	хей този, да се върне с нас в кадмейската
	земя. И не един, а всички граждани
	с поръка ме изпращат. Като родственик
	аз трябва пръв да плача над съдбата му.

N	(Към Едип.)

	И тъй, Едипе, клетнико, послушай ме,
	върни се вкъщи! С пълно право целият
	народ те вика. А пък аз — пред всеки друг,
	защото аз не съм сред най-безчестните
	в света и страдам, старче, от бедите ти.
	Та виждам — беден, чужд, по чужди краища,
	ти, вечен скитник, продиш във лишения
	с единствена помощница. Нещастен аз!
	Не мислех, че ще падне тя, злочестата,
	в такъв позор, в какъвто днес е паднала,
	като за тебе и за твойта просешка
	храна се грижи вечно, неомъжена
	до днес и лесна плячка за грабители.
	Обидна реч изрекох аз, нещастният,
	за тебе, за рода си и за себе си!
	Но явното не се укрива. Моля те,
	Едипе, слушай мене, скрий позора си,
	склони да дойдеш в Тива, в свойте бащини
	дворци! С Атина се прости приятелски.
	Тя заслужава почит. Ала твоят град,
	родината ти — заслужава повече.

	__ЕДИП__
	Безсрамник и подлец! Ти можеш винаги
	умело да скроиш правдиви доводи!
	Защо се мъчиш да ме хванеш втори път?
	Пленен от тебе, аз ще страдам истински.
	Преди, когато бях сломен от болките
	и радост бе за мен да ме прогоните,
	сам ти, макар че исках аз, не се смили.
	А щом се утоли гневът ми, исках аз
	дома си да живея, но изхвърли ме
	оттам и ме прогони — ти! Роднинството
	не бе тогава никак във сърцето ти.
	Сега, когато виждам как приятелски
	в Атина ме прие народът, мъчиш се
	да ме отмъкнеш с лицемерни нежности.
	Та радост ли е да обичаш някого
	насила? То е все едно — от все сърце
	да искаш и да ти не дават нищичко,
	или да дават, но когато сито е
	сърцето ти и никакво добро не е
	доброто. Тази радост е безсмислена.
	Такова нещо ми предлагаш ти сега —
	добро на думи, лошо във действителност.
	Пред тях ще те изоблича — подлец си ти!
	Дошъл си да ме отведеш, но не дома —
	ще ме поселиш край града, та твоят град
	неуязвим да бъде пред атинците.
	Но няма да успееш — над земята ти
	ще бъде моят дух-мъстител винаги.
	А мойте синове ще имат толкова
	земя във Тива, колкото загробени
	да легнат. Как, не зная ли тиванските
	дела от тебе по-добре? Да, по-добре,
	защото ги узнавам от вещатели —
	от Феб и от баща му, от самия Зевс.
	С лъжливи думи идеш ти — наистина
	добре скроени, но ще имаш повече
	вреда от тях, отколкото спасение.
	Но знам, не ще те убедя. Отивай си
	и остави ни тук! Дори така да сме,
	щом тъй ни е приятно, знам, не ще сме зле.

	__КРЕОН__
	Как мислиш, аз ли не разбирам твоето
	добро, или пък ти не знаеш своето?

	__ЕДИП__
	За мен — да не успееш да въздействуваш
	над мен или над тях, е най-приятното.

	__КРЕОН__
	Нещастнико, не е дошъл с годините
	умът ти! Срам си ти за старините си!

	__ЕДИП__
	Добре редиш! Но зная, че почтен човек
	за всичко не мълви еднакво хубаво.
	__КРЕОН__
	Да казваш много и добре — са две неща.

	__ЕДИП__
	О, твоите думи! Кратки и — на мястото!

	__КРЕОН__
	За всеки като тебе, знам, не е така.

	__ЕДИП__
	Иди си! Казвам и за тях. Не стой над мен!
	Че тук ще бъде моето живелище!

	__КРЕОН__
	Но нека знаят — паднеш ли в ръцете ми,
	ще видиш как отвръщаш на приятели…

	__ЕДИП__
	Кой би ме взел от моите закрилници?

	__КРЕОН__
	Но и така не ще ти бъде весело.

	__ЕДИП__
	Какво показва твоето заканване?

	__КРЕОН__
	Едната твоя дъщеря е грабната
	и е на път. Сега ще хвана другата.

	__ЕДИП__
	О!

	__КРЕОН__
	Чакай, ще заохкаш още повече!

	__ЕДИП__
	У тебе — тя?

	__КРЕОН__ _(сочи Антигона)_.
			И тя — след миг. Почакайте.

	__ЕДИП__
	Приятели, какво? Ще ме дадете ли?
	Нима не ще прогоните злодееца?

	__ХОР__ _(към Креон)_.
	Върви си бързо, страннико! Постъпил си
	преди, постъпваш и сега неправилно!

	__КРЕОН__ _(към хората си)_.
	За вас е вече време. Отведете я,
	насила я водете, щом упорствува!

	__АНТИГОНА__
	О, бедна аз! Къде да бягам? Кой човек
	и кой ли бог ще ми помогне?

	__ХОР__
							Страннико!

	__КРЕОН__
	Не го докосвам, вземам нея, моя е.

	__ЕДИП__ _(към Хора)_.
	О, първенци!

	__ХОР__ _(към Креон)_.
			Несправедлив си, страннико!

	__КРЕОН__
	Не — справедлив!

	__ХОР__
				Как тъй?

	__КРЕОН__
					Отвеждам своите.


#	Комос

	___Строфа___

	__ЕДИП__
	О, граде!

	__ХОР__
	Какво правиш, чужденецо? Как, не я ли пущаш?
	Тогава виж ръцете ни!

	__КРЕОН__
	Пусни!

	__ХОР__
		Не — ако така постъпваш ти!

	__КРЕОН__
	Обидиш ли ме, с Тива ще воювате!

	__ЕДИП__
	Не казвах ли и аз така?

	__ХОР__ _(към един от Креоновите прислужници)_.
						Девойката
	пусни!

	__КРЕОН__
		Не заповядвай, дето нямаш власт!

	__ХОР__
N	(към прислужника).
	Пусни я, казвам!

	__КРЕОН__ _(към прислужниците)_.
				Аз пък казвам: тръгвайте!

	__ХОР__
	Елате! Помощ, помощ, жители!
	Градът,
		нашият град, загива от насилие!
	Елате! Помощ, помощ!

	__АНТИГОНА__
	Отвличат ме! О, граждани! О, граждани!

	__ЕДИП__
	Къде си ми, дете?

	__АНТИГОНА__
				Вървя принудена!

	__ЕДИП__
	Подай ръка, дете!

	__АНТИГОНА__
				Не мога, татко мой!

	__КРЕОН__ _(към прислужниците си)_.
	Водете я!

	__ЕДИП__
			Нещастен аз, нещастен аз!

	__КРЕОН__
	Ти няма да се скиташ вече с двете си
	тояги. Но понеже сам желаеше
	да победиш и свои, и отечество,
	чиято воля слушам днес, макар че съм
	владетел — побеждавай! Зная, с времето
	ще видиш, че не си разбирал своето
	добро ни днес, ни някога — не слушаш ти
	приятел — само яростта си гибелна!

N	(Тръгва.)

	__ХОР__ _(към Креон)_.
	Стой, страннико!

	__КРЕОН__
				Не ме докосвай, казвам ти!

	__ХОР__
	Не ще те пусна, щом отне девойките!

	__КРЕОН__
	Градът ви ще ми заплати и повече.
	Не ще са те единствени в ръцете ми!

	__ХОР__
	Какво си мислиш?

	__КРЕОН__ _(сочи Едип)_.
				Него ще отмъкна аз!

	__ХОР__
	Ужасно!

	__КРЕОН__
			И това ще стане истина,
	ако не ми попречи само царят ви!

	__ЕДИП__
	Ще се докоснеш ти до мен, безсрамнико!

	__КРЕОН__
	Мълчи, ти казвам!

	__ЕДИП__
				О, дано богините
	дадат да кажа и това проклятие
	към тебе, който ми отне едничкото
	око, след като се лиших от другите,
	престъпнико! На тебе и на твоя род
	дано всевиждащият бог на Слънцето
	даде живот като на мене, стареца!

	__КРЕОН__
	Вий, жители на този край, видяхте ли?

	__ЕДИП__
	И мен, и тебе виждат, и разбират те,
	че с думи отмъщавам на делата ти!

	__КРЕОН__
	Не ще възпра гнева си, ще го грабна аз
	и сам, макар че ми тежат годините!

N	(Устремява се към Едип.)

	___Антистрофа___

	__ЕДИП__
	Горко ми!

	__ХОР__
	С каква дързост си пристигнал тук, о, чужденецо,
	щом смяташ да постъпваш тъй!

	__КРЕОН__
	Да, тъй!

	__ХОР__
		Този град не е тогава град!

	__КРЕОН__
	И слабият надвива с правда силния.

	__ЕДИП__
	Вий чухте ли?

	__ХОР__
				Не ще успее никога,
	уверен съм!

	__КРЕОН__
			Не ти, а Зевс е вещият!

	__ХОР__
	Това е дързост!

	__КРЕОН__
				Но ще я понасяте!

	Прислужници хващат Едип.

	__ХОР__
	О, о! Ти, народе, и вие,
	първенци, елате, бързо елате! Тези тук
	престъпват всяка мярка!

N	Влиза Тезей.

	__ТЕЗЕЙ__
	Що е станало? Какъв е тоя вик и тоя страх?
	Жертви исках да заколя в чест на бога на Колон*25
	[*25 _Жертви исках да заколя в чест на бога на Колон_ — в чест на Посейдон, който е покровител на Колон.]
	и прекъснахте ме вие. Разкажете, за да знам
	всичко, заради което бързах с немощни нозе!

	__ЕДИП__
	Приятелю, познах те по гласа ти аз, —
	беда претеглих преди миг от този мъж!

N	(Посочва Креон.)

	__ТЕЗЕЙ__
	Каква беда, кажи ми, от кого е тя?

	__ЕДИП__
	Креон, когото виждаш, грабна двете ми
	единствени деца от мен, приятелю!

	__ТЕЗЕЙ__
	Какво?

	__ЕДИП__
	Ти чу за моето нещастие.

	__ТЕЗЕЙ__
	Тогава бързо някой от слугите ми
	да иде при олтара! Всички — конници,
	пешаци — нека изоставят жертвите
	и тичат там, където двете улици
	се срещат! Да не отведат девойките,
	та победен, да стана аз пред госта си
	за смях! Вървете бързо, казах, него пък,

N	(Сочи Креон.)

	да бях тъй гневен, както заслужава той,
	не бих изпуснал невредим от своите
	ръце! Но днес към него ще прилагаме
	закона, с който той дойде, не друг закон.

N	(Към Креон.)

	Ти няма да излезеш от земята ми,
	преди да си довел пред мен девойките!
	С постъпката си позориш и себе си,
	и своя град, и своите родители.
	Ти влизаш в град, където тачат правото
	и без закон не действуват, законите
	в страната ни погазваш ти, нахвърляш се
	и грабиш, присвояваш си каквото щеш!
	Града ми за безлюден или робски град
	си смятал ти, а мене — за нищожество.
	Но Тива, знам, не те възпита в подлости,
	защото не създава тя насилници.
	И тебе тя не ще похвали, чувайки,
	че грабиш моя, грабиш божа собственост
	и че отвличаш бедните молители.
	И ако сам аз вляза във земята ти,
	дори да имам пълно основание,
	без волята на царя — който ще да е —
	не бих отвличал и откарвал. Знаял бих
	как трябва да се нося с твои граждани.
	Ти сам опозоряваш своя собствен град,
	без той да заслужава, а годините
	те правят стар, но празна е главата ти.
	Аз казах вече, а сега — повтарям ти:
	по-скоро тук да доведат девойките,
	ако не искаш да останеш в моята
	земя насила! Казвам ти, езикът ми
	говори туй, което е в главата ми.

	__ХОР__
	Къде достигна, страннико! Добър по род
	изглеждаш, а те хващат в престъпление!

	__КРЕОН__ _(към Тезей)_.
	Не смятам, че безлюдна е страната ти,
	Егеев сине, нито, както ти твърдиш,
	че сте без ум, та сторих тъй. Не, мислех си,
	че тук*26 не могат да обичат моите
	[*26 _Тук_ — в Атина.]
	роднини, та да ги държат при себе си
	без моя воля. Знаех, че престъпник и
	отцеубиец няма да приемете,
	а той е опетнен и със безчестен брак.
	Аз знаех, че съвет премъдър имате*27,
	[*27 _Премъдрият съвет_ е Ареопагът, старинно аристократическо учреждение, което играело важна роля и в политическия живот на Атина.]
	че той не дава на подобни скитници
	в града ви да живеят, и със вярата
	във него исках да си взема плячката.
	Не бих постъпил тъй, ако не бе проклел
	и мене, и рода ми той. В замяна аз
	реших с това да му платя за клетвите.
	Гневът ни не старее, със смъртта ни той
	умира. Болка не усещат мъртвите.
	Сега — прави каквото искаш. Сам съм аз
	и въпреки че ти говоря правото,
	съм слаб. Ала все пак, макар и немощен,
	ще гледам да ти върна всичко сторено.

	__ЕДИП__
	Безсрамник дързък! Мен ли, старец немощен,
	обиждаш с тези думи, или себе си?
	Убийство, светотатствен брак и бедствия
	изреждаш ти, които аз, нещастният,
	неволно носих. Тъй небето искаше,
	навярно гневно още на дедите ми.
	У мене ти не ще намериш никаква
	вина, с която причиних злочестие
	на своите и на самия себе си.
	И ако на баща ми са предсказали,
	че ще умре от своя син, кажи ми ти,
	как можеш да ме хулиш основателно,
	щом още от баща си и от майка си
	не бях заченат и не съществувах аз?
	И ако аз, роден злочест, какъвто съм,
	при спречкване убих баща си, без да знам
	какво и на кого съм сторил, можеш ли
	със право да ме хулиш за неволната
	постъпка? Принуждаваш ме, безсрамнико,
	да кажа и за своя брак със майка си,
	със твоята сестра? Добре! Не ще мълча,
	щом ти достигна до това безчестие.
	Роди ме тя, роди ме — о, нещастие! —
	без аз да знам, без тя да знае! После пък —
	създаде ми деца за срам на себе си!
	Но знам — за нея и за мен съзнателно
	злословиш ти. А без да искам, станах аз
	на нея мъж, и без да искам — казвам го.
	Злодей не ще ме нарекат за брака ми
	и за убийството, в което винаги
	ме обвиняваш с тежки оскърбления.
	Отговори ми само на един въпрос.
	Ако се хвърли върху тебе — праведник —
	да те убива някой, ще го питаш ли
	дали ти е баща, или на мястото
	ще се разправиш? Мисля, че живота си
	ако цениш, ти би убил виновника,
	без много да се двоумиш. В такова зло
	изпаднах сам по божа воля. Жив да бе
	баща ми, той не би отричал, сигурно!
	А ти, безчестник, за когото всичко е
	за казване — и явното, и тайното, —
	ме оскърбяваш тук, пред тези граждани!
	Ти смяташ за прилично да угодничиш
	пред цар Тезей и град Атина с мъдрите
	закони, но забравяш сред похвалите,
	че ако тачи боговете някоя
	земя, Атина превишава всичките.
	Ти грабваш мене, молещия нейната
	защита старец, и отне децата ми.
	Затуй сега се моля на богините
	на този край и ги зова в молбите си
	да дойдат в моя помощ, за да видиш ти
	какви мъже на този град са бранници!

	__ХОР__
	Добър е, царю, гостът. А бедите му
	са страшни, затова — да го закриляме!

	__ТЕЗЕЙ__
	Но стига. Бързат дръзките грабители,
	а ето, ние, жертвите, не мръдваме.

	__КРЕОН__
	Какво ще заповядаш на безсилния?

	__ТЕЗЕЙ__
	Тръгни напред, а аз ще тръгна редом с теб,
	та ако криеш нашите момичета
	наблизо, да ми кажеш сам къде са те.
	Ако онези бягат с тях, не се боим —
	че други са в следите им, и твоите
	не ще се радват, че са ни убягнали.
	Върви и знай: пленяваш, но и сам си в плен.
	Съдбата хвана теб, ловеца. Благото,
	спечелено без чест, е кратковременно.
	Не ще ти дойде друг на помощ. Зная аз,
	не без подкрепа и въоръжение
	си се решил на дързост като днешната;
	извършил си това с надежда в някого.
	Ще гледам и не ще допусна немощен
	пред едного да е градът. Разбираш ли?
	Или ти смяташ, както и в началото,
	че всичките ни думи са на вятъра?

	__КРЕОН__
	Не мога да ти възразявам в твоята
	земя. И ний у нас ще знаем нужното.

	__ТЕЗЕЙ__
	Заплашвай, но върви! А ти — във нашата
	страна спокоен остани, с увереност,
	че ако не умра, Едипе, няма аз
	да спра, преди да съм довел децата ти.

	__ЕДИП__
	Благодаря, Тезей, за благородството,
	за твойто справедливо покровителство!

N	Тезей и Креон излизат.


>	Втори стазим

	__ХОР__

	___Първа строфа___

	Да можех да бъда там,
	където враждебни мъже
	ще почнат сред бронзов звън
	борба — край питийския бряг*28 или
	[*28 _Питийския бряг_ — има се предвид място от пътя на границата между Атика и Беотия, където се намирал прочут храм на Аполон Питийски.]
	при брега на пламтящите факли*29,
	[*29 _При брега на пламтящите факли_ — морският бряг край пътя за Елевзин, откъдето започвал нощен празник с факелно шествие.]
	където две могъщи богини*30 се грижат
	[*30 _Двете могъщи богини_, за които говори Хорът, са Деметра и Кора (вж. бел. 21).]
	за тайнства и със златен ключ
		са заключили езика на жреците Евмолпиди*31!
	[*31 _Евмолпидите_ били жреци на Деметра и Кора. _Златният ключ_, който те прекарвали по устните на посветените, бил символ на тайната на мистериите, която била строго пазена.]
		Мисля, храбрият Тезей
		с двете грабнати сестри девойки
		ще се срещне в онзи край
		с вик победоносен.

	___Първа антистрофа___

	Навярно отиват сега
	на запад, минават скали,
	покрити със преспи сняг,
	през ейските пасбища*32 — на коне
	[*32 _Ейски пасбища_ — в Ея, която според античния коментатор била окръг в Атика.]
	или с колесници крилати.
	Ще бъдат хванати. Арес — ужасен — връхлита,
	страхотна е и нашта мощ.
		Там навред блестят юздечки, и с отпуснати юзди
		литват бранниците в миг —
		те почитат конницата Атина,
		още — морския земен цар,
		милия син на Рея*33.
	[*33 _Милият син на Рея_ — Посейдон.]

	___Втора строфа___

		Бият ли се, или се дебнат?
	Но моето сърце
	ми казва, че ще дойде краят
		на ужасно зло, на хули, хвърлени от свой човек!*34
	[*34 Хорът има предвид постъпката на Креон — отвличането на Антигона и хулните думи към Едип.]
	Да, днес ще направи нещо Зевс!
		Аз предричам славна битка!
		О, да можех като бързолетен гълъб
		там, от високите облаци, боя да гледам
	със свойте собствени очи!

	___Втора антистрофа___

		Зевсе, царю на боговете!
	Всевиждащи! Стори
	властителите на града ни
		да разбият със победна мощ засадата! И теб,
	велика Паладо, ний зовем!
		Молим Аполон, ловеца*35,
	[*35 Аполон се нарича ловец, тъй като убил змията Питон.]
		и сестра му*36, що преследва пъстрокожи
	[*36 _Сестра_ на Аполон е Артемида.]
		бързи елени — нека на помощ дойдат
	на гражданите и града!


>	Четвърти епизод

	__ХОР__ _(към Едип)_.
	Не ще ме обвиниш в лъжепророчество,
	бездомен госте. Виждам, приближават се
	девойките сред свита от прислужници.

	__ЕДИП__
	Къде, къде? Какво? Що каза?

N	Влизат Антигона, Исмена и Тезей.
N	След тях — въоръжени прислужници.

	__АНТИГОНА__
							Татко мой,
	да можеше да видиш благородника,
	човека, от когото сме избавени!

	__ЕДИП__
	О, тук ли сте, дете?

	__АНТИГОНА__
					Да, тук. Спасиха ни
	ръцете на Тезей и на войниците.

	__ЕДИП__
	Дете, елате при баща си, дайте му
	да ви прегърне — той не ви очакваше!

	__АНТИГОНА__
	О, да, и ние, татко, те жадуваме.

	__ЕДИП__
	Къде, къде сте?

	__АНТИГОНА__
				Ето ни, пристъпваме.

	__ЕДИП__
	О, скъпи рожби!

	__АНТИГОНА__
				Скъпа, знам, е рожбата.

	__ЕДИП__
	Крепителки!

	__АНТИГОНА__
				Злочести — на злочестника!

	__ЕДИП__
	Аз имам най-любимото. Щом вие сте
	до мене, моят смъртен час не е докрай
	злощастен. Подкрепете раменете ми —
	притиснати до татко си, турете край
	на тежкия му път, на самотата му.
	Накратко ми кажете как пострадахте —
	на възрастта ви отговаря кратка реч.

	__АНТИГОНА__ _(сочи Тезей)_.
	Ей нашия спасител! Него, татко мой,
	би трябвало да питаш. Ето, кратка съм.

	__ЕДИП__ _(към Тезей)_.
	Приятелю, не се чуди, разбъбрих се,
	че срещам пак нечакани децата си.
	За радостта ми, че ги имам, зная аз,
	не друг, а ти самият си причината.
	Защото ти ми ги спаси, и никой друг.
	Самия теб и твоя град безсмъртните
	да наспорят по мойто пожелание —
	за първи път видях у вас, единствени
	в света, набожност, доброта и искреност.
	Разбирам и от благодарност казвам ти:
	каквото имам, имам го от тебе.
	О, дай да стисна, царю, днес ръката ти
	и да целуна, ако може, твоето
	лице! Но що говоря? Как нещастникът
	ще се допре до този, който с никакво
	петно не е белязан? Не, самият аз
	не ще допусна! Могат да съчувствуват
	на злото ми единствено нещастници.
	Сега, оттук, прощавай ти и в бъдеще —
	тъй както и до този ден — закриляй ме!

	__ТЕЗЕЙ__
	Не се учудвам, че говориш толкова
	от радостта за рожбите си, нито пък
	че заговори първо с тях, а не със мен.
	Това не е за мене оскърбление.
	Не толкова със думите си гледаме
	да украсим живота, а с делата си.
	Ще обясня. Заклех ти се и в нищо аз
	не те излъгах. Живи водя твоите
	деца, не ги засегнаха заканите.
	Без смисъл е да казвам как спечелихме
	борбата. Ти ще чуеш от самите тях.
	Но туй, което стигна до ушите ми,
	додето идех тук, помни! Наистина,
	нищожен слух, но все пак — за учудване.
	Не бива нищо ний да пренебрегваме.

	__ЕДИП__
	Егеев сине, що е то? Кажи ми го!
	Не знам това, което си научил.

	__ТЕЗЕЙ__
	Разказват, мъж един, не твой съгражданин*37,
	[*37 Не твой съгражданин — след като се оженил за дъщерята на Адраст, Полиник станал аргоски гражданин.]
	а близък, Посейдоновия жертвеник,
	при който готвех жертвоприношение,
	с ръце обгърнал, докато ме нямало.

	__ЕДИП__
	Какво желае той с това? Къдешен е?

	__ТЕЗЕЙ__
	Знам само, че от тебе искал — тъй мълвят
	две думи, от които нямаш загуба.

	__ЕДИП__
	Какви? Но той бил седнал пред светилище!

	__ТЕЗЕЙ__
	Дошъл да моли да се разговорите,
	а после — да си иде невредим от нас.

	__ЕДИП__
	Но кой ли ще седи при тоя жертвеник?

	__ТЕЗЕЙ__
	Мисли дали във Аргос имаш някакъв
	роднина, който иска да се срещнете.

	__ЕДИП__
	Спри, скъпи мой приятелю!

	__ТЕЗЕЙ__
						Какво ти е?

	__ЕДИП__
	Недей ме пита!

	__ТЕЗЕЙ__
				За какво? Ще кажеш ли?

	__ЕДИП__ _(сочи дъщерите си)_.
	Разбрах от тези кой е той, молителят!

	__ТЕЗЕЙ__
	Но кой е той, достоен за осъждане?

	__ЕДИП__
	Това е, царю, моят син, омразният,
	чиято реч би късала сърцето ми!

	__ТЕЗЕЙ__
	Ти можеш да го чуеш, а да действуваш
	тъй, както искаш. Но какво, изслушай го!

	__ЕДИП__
	За мене този глас е най-омразният.
	Не ми налагай, царю, подчинение.

	__ТЕЗЕЙ__
	Не мислиш ли, че той седи в светилище?
	Мисли, бъди към бога по-внимателен!

	__АНТИГОНА__
	Макар и млада, татко мой, послушай ме.
	За царя — нека угоди на себе си
	и богу според своето желание.
	За нас пък — нека дойде брат ни, молим те!
	Той няма да те отклони от твоето,
	ако говори безполезни работи.
	Каква вреда — да чуеш думи? Лошите
	кроежи лесно се откриват в думите.
	Баща си му. Най-страшно престъпление
	към тебе да извърши, пак неправо е
	злина да върнеш, татко, на злината му.
	Пусни го! Лоши синове и буен гняв
	и други имат, ала при спокойния
	приятелски съвет — успокояват се.
	Но взри се не в сегашните, а в старите
	беди, дошли от твоите родители.
	Погледнеш ли към тях, ще видиш — вярвай ми —
	как гибелно завършва разгневеният.
	Ти имаш не нищожно доказателство,
	и то е — тъмнината пред очите ти.
	Но чуй! Не бива да се молим толкова
	за право нещо, нито — на оказвано
	добро да не умеем да отплащаме.

	__ЕДИП__
	Дете, жестока радост вий печелите
	със вашите слова. Да бъде вашето!

N	(Към Тезей.)

	Но никой, ако дойде той, приятелю,
	не ща да разполага със живота ми!

	__ТЕЗЕЙ__
	Не казвай пак, един път е достатъчен.
	Не искам да се хваля, ала жив и здрав
	ще бъдеш, ако боговете бдят над мен.

N	(Излиза.)



>	Трети стазим

	__ХОР__

	___Строфа___

		Който желае дълги дни
		и забравя средния наш
		земен живот — според мене той,
		явно, с глупост е изпълнен.
	Безбройни бедствия носят нам
		дългите дни на старостта;
		а радостта — къде е тя,
		няма дори да знае човек,
		щом надхвърли земния свой
	живот. А общата за нас
		помощ иде, щом пристигне адската Мойра*38 —
	[*38 _Адската Мойра_ — смъртта.]
	без песен, танц и звън на лира —
	Смъртта, за да свърши всичко.

	___Антистрофа___

		Най-добре — да не се родиш.
		Втора участ — щом си роден, —
		там, откъдето си дошъл,
		час по-скоро да се върнеш.
	Когато мине младостта
		с лекия плитък ум, кое
		тежко зло ни е чуждо, каква
		мъка не познава човек?
		Завист, бунтове и борби,
	убийства, спорове! Накрай
		иде омразна, немощна и неприветна,
	немила старост — а със нея
	са наште тегла тегловни!

	___Епод___

	Сред тях нещастен е и той*39, не само аз.
	[*39 _Сред тях нещастен е и той_ — Едип.]
		Като бряг на север, блъскан
	от всички страни от буйни води —
	издъно го разтърсват
		страшни беди, като тъмни
	вълни, и теглата са вечно с него.
		Тези налитат от изгрев-слънце,
		тези от залез,
		тези от горещото пладне,
	а тези — от планинския Север.


>	Пети епизод

	__АНТИГОНА__
	Но ето, както виждаш, иде странникът
	насам самичък, татко. От очите му,
	като върви, се леят сълзи — ручеи.

	__ЕДИП__
	Кой странник?

	__АНТИГОНА__
	Оня, за когото мислехме
	преди. Пристига Полиник, пред тебе е.

N	Влиза Полиник.

	__ПОЛИНИК__
	Какво да правя, ах! Дали за своите
	беди да плача днес, или за стария
	нещастен мой баща, сестри? Намирам го
	изгнаник с вас по тези чужди краища,
	в такова облекло, потънал целият
	в отдавнашна нечистотия. Тялото
	под нея чезне, а върху безоката
	глава развява вятърът сплъстените
	коси. Изглежда, мога да позная аз
	по външността му как се храни, клетият.
	Тъй късно виждам всичко аз, злодеецът!
	В теглата ти видях, че най-престъпният
	в света съм аз. За мен не питай другиго.
	Ала до Зевс, на трона му, е Прошката
	за всяко дело. И до тебе, татко мой,
	да бъде тя! За всички прегрешения
	цяр има, те не ще нараснат повече.
	Защо мълчиш?
	Продумай нещо, татко мой, не ме гони!
	Не казваш нищо? Връщаш ме, без думица
	да кажеш, без да обясниш защо си тъй
	сърдит. Вий, негови деца, опитайте,
	сестри, дано разтвори татко своите
	уста — такива строги и безмилостни!
	С позор да не отпрати мен, молителя
	на бога, без да ми е казал думица!

	__АНТИГОНА__
	Кажи ни сам защо си тук, нещастнико!
	Когато кажеш много думи — радостни,
	обидни или пълни с милосърдие,
	тогава проговаря и безгласният.

	__ПОЛИНИК__
	Добре, ще кажа. Хубав е съветът ти.
	Ще призова за свой защитник оня бог,
	когото молих и от чийто жертвеник
	при вас ме праща царят с позволение
	да поговоря с вас и после — сигурен
	да си отида. На това, приятели,
	сестри и татко, моля, съгласете се!
	Аз искам да ти кажа за какво дойдох,
	мой татко. Бях прогонен от земята си,
	понеже пожелах, като по-възрастен,
	да седна с царска почит на престола ти.
	Но Етеокъл ме прокуди, въпреки
	че по-млад е от мене. Не със доводи
	и сила ме надви, а чрез подбуждане
	на гражданите. Мисля, че за всичко туй
	най-първата причина е във твоето
	проклятие — тъй казват и гадатели.
	Когато стигнах в Аргос, у дорийците*40,
	[*40 Аргос е означен като _дорийски_ за разлика от пеласгийския Аргос в Тесалия.]
	сродих се там с Адраст, събрах край себе си
	другари — всички първи хора в Апия*41,
	[*41 _Апия_, в оригинала „апийска земя“ — Пелопонес. Преди да бъде наречена на името на Пелоп, Южна Гърция носела името на цар Апис.]
	почитани за бойните си подвизи,
	и тъй да се отправим седем вождове
	на поход срещу Тива, та да падна с чест
	или пък да прогоня враговете си.
	Това е всичко. Но сега — защо съм тук?
	За да те моля на колене, татко мой,
	за мене и за моите съратници.
	Със седем строя и със седем копия
	тиванските поля са обкръжили те.
	Амфиарай е там, храбрецът — пръв е той
	в борбата, пръв и в птичите знамения;
	след туй — Тидей Ойнеев от Етолия,
	а трети — Етеокъл, родом аргосец;
	четвърти е Хиподамант, изпрати го
	Талай, баща му; Капаней пък, петият,
	се кани да обгърне Тива в пламъци;
	аркадецът Партенопей*42 е шестият —
	[*42 _Партенопей_ — от думата parthenos — „девойка“.]
	наречен тъй на майка си, прекарала
	във дълго девство, верен Аталантин син;
	аз, твоят син, — ако не твой, от зла съдба
	роден, но все пак твой наричан, — храбрите
	войски на Аргос водя срещу Тива днес.
	И всички ний те молим и заклеваме
	във твойте дъщери и във живота ти:
	снеми гнева си тежък от плещите ми,
	защото сметка искам аз от брата си,
	задето ме прогони от родината.
	Ако на прорицанията вярваме —
	там, дето бъдеш ти, ще бъде силата.
	За родните реки, за боговете ни
	те моля, чуй ме, отстъпи: изгнаници
	и просяци сме ние, а и ти си тъй.
	Живеем със подмилкване пред другите —
	и ти, и аз. Еднаква е съдбата ни.
	А той царува вкъщи — о, нещастен аз! —
	надува се, надсмива се над двама ни!
	Но ако ти приемеш мойте планове,
	със малко сила скоро ще го смачкаме.
	И щом го махна, ще те върна в твоите
	палати, ще се върна и самият аз.
	Във твоите ръце е тържеството ми —
	без тебе няма да спася ни себе си.
	Заради царя ти кажи потребното,
	Едипе, и го отпрати от себе си.

	__ЕДИП__ _(към Хора)_.
	Ако не беше го изпратил, граждани,
	при мене господарят на земята би,
	Тезей, като е смятал, че е правилно
	да му говоря — той не би ме чул дори.
	Сега е той почетен, ала моите
	слова не ще ощастливят живота му.

N	(Към Полиник.)

	Ти имаше престол и власт, негоднико,
	с които брат ти днес над Тива властвува;
	баща си ти изпрати сам в изгнание,
	без дом да скита и да носи дрехите,
	при чийто вид ти плачеш — че те стигнаха
	беди, еднакви с моите нещастия!
	Не трябва плач, а трябва да ги нося аз,
	докле съм жив, да помня теб, убиеца.
	Защото _ти_ ме хвърли в тези бедствия,
	прокуди ме, от тебе съм в изгнание
	и моля чужди хора за насъщния.
	И ако сам не бях създал за себе си
	опора — дъщерите си, — загинал бих
	от тебе, зная сигурно. А те ми са
	спасителки, подкрепа, и мъже са те,
	а не жени във общите страдания.
	А вие сте от друг родени, не от мен!
	Следи те с поглед бог, ала почакай ти —
	по-зло ще бъде, щом потеглят твоите
	войски към Тива. Този град ти никога
	не ще превземеш, а ще паднеш, цял във кръв,
	и твоят брат ще сподели съдбата ти.
	Така по-рано призовавах Клетвите
	над вас, и днес ги викам за съюзници.
	Баща си вие трябва да почитате
	и да не го петните — че на слепия
	сте синове. А те

N	(Посочва Антигона и Исмена.)

	не ме похулиха.
	И молиш ли, или от трона властвуваш,
	проклет да си, ако до Зевс е вечната
	богиня Правда, пазеща законите
	на древността! Проклет, презрян от татко
	върви, най-лош сред лошите, под Клетвите,
	които призовавам!*43 Нито бащин край
	[*43 Едип подновява клетвата над синовете си още когато чува новите вещания, донесени от Исмена. Олицетворените Клетви често се отъждествяват с Ериниите, които са техни изпълнителки.]
	да покориш, ни в Аргос, котловинния,
	да се завърнеш! Да умреш от свой човек
	и да убиеш онзи, от когото си
	прогонен! С тези клетви викам адския
	омразен бащин мрак, за да те скрие той!
	Аз викам Евменидите и Ареса,
	че той разпали между вас омразата.
	Това ти казвам аз. Върви, на всичките
	кадмейци и на всичките си предани
	съюзници кажи, че синовете си
	Едип е надарил с такива дарове!

	__ХОР__
	Не мога, Полиник, да бъда радостен,
	че си дошъл. Върви, по-скоро, връщай се!

	__ПОЛИНИК__
	Горко ми! Съдбоносни мои пътища!
	Горко, другари мои! За такъв ли край
	потеглихме от Аргос, о, нещастен аз!
	За него аз на моите съратници
	не мога да вестя, а няма връщане!
	Не, мълком трябва да посрещна своята
	съдба. Сестрици родни, вие чувате
	ужасните проклятия на татко ни!
	Аз моля, ако се изпълнят клетвите
	на татко, вий поне, ако се върнете
	дома, не ме лишавайте от почести!
	Сложете ме във гроб, със всички обреди!
	И славата за вашите страдания
	с баща ни ще порасне двойно повече,
	ако дълга към своя брат изпълните.

	__АНТИГОНА__
	Ще моля нещо, Полиник, послушай ме!

	__ПОЛИНИК__
	О, казвай, мила Антигоно, що е то?

	__АНТИГОНА__
	Върни войската в Аргос, но не се бави!
	Недей погубва и града, и себе си!

	__ПОЛИНИК__
	Не може. Как ще върна в ред войската си,
	когато сам съм паднал в малодушие?

	__АНТИГОНА__
	Защо отстъпваш на гнева? Какво добро
	ще имаш, ако разориш родината?

	__ПОЛИНИК__
	Позорно е да бягам, и на младия
	свой брат за смях да бъда аз, по-старият!

	__АНТИГОНА__
	Не виждаш ли, че ще се сбъдне думата
	на татко, че един от друг ще паднете?

	__ПОЛИНИК__
	Той иска тъй. Не мога да отстъпя аз.

	__АНТИГОНА__
	О, бедна аз! И кой ще се реши сега
	да тръгне с теб след тези предсказания?

	__ПОЛИНИК__
	Не ще обадя лошото. Добрият вожд
	ще обяви доброто, не и лошото.

	__АНТИГОНА__
	И туй е, братко, твоето решение?

	__ПОЛИНИК__
	А ти не ме задържай. Моя грижа е
	да мина този път нещастен, гибелен —
	по татковата воля и проклятие.
	Щастливи да сте вие, ако сторите
	добро след мойта смърт, щом днес не можете!
	Пуснете ме! Прощавайте! Вий никога
	не ще ме вече видите!

	__АНТИГОНА__
					Нещастна аз!

	__ПОЛИНИК__
	Не ме оплаквай!

	__АНТИГОНА__
				Кой би спрял сълзите си,
	о, братко мой! Та ти вървиш към явна смърт!

	__ПОЛИНИК__
	Ще падна, ако трябва.

	__АНТИГОНА__
					Не — послушай ме!

	__ПОЛИНИК__
	Недей, не бива!

	__АНТИГОНА__
					Тъмни ще са дните ми
	без теб!

	__ПОЛИНИК__
		Да бъде тъй или пък иначе —
	е в божии ръце. А на безсмъртните
	се моля да не би изпращат бедствия.
	Че вий не заслужавате да страдате!

N	(Излиза.)


#	Комос

	___Първа строфа___

	__ХОР__
		Струпват се отново върху мене
		нови тежки беди от слепия старец.
	А може би часът му иде.
	Не е за мене празно нещо божията воля, не!
	Че гледа, гледа Времето вечно в нея — днес един
	поваля, утре пък въздига друг.

N	Еква гръмотевица.

	Ефирът гръмва, Зевсе!

	__ЕДИП__
	Деца, деца, да може някой тукашен
	да викне цар Тезея, благородния!

	__АНТИГОНА__
	Защо го викаш, татко? За какво ти е?

	__ЕДИП__
	Ще ме изпрати тази бърза мълния
	на Зевс във ада. Бързо го повикайте!

	___Първа антистрофа___

	__ХОР__
		Ето, пак неизразим се носи
		страшен трясък, изпратен от Зевс! Настръхва
	косата ми от леден ужас!

N	Еква нова гръмотевица.

	О, аз треперя! Блясва пак във въздуха небесен плам!
	Какво, какъв ще бъде краят? Боя се! Току-така
	не пада гръм, не без беда е то!
	Ефире велик! О, Зевсе!

	__ЕДИП__
	Деца, настана вече предвещаният
	от бога край, и няма вече връщане.

	__АНТИГОНА__
	Но как познаваш, татко, от какво разбра?

	__ЕДИП__
	Добре го зная. Нека някой тукашен
	по-бързо викне царя на атинците!

	___Втора строфа___

	__ХОР__
	Ах, ето, ето, вред край нас се носи пак
	пронизителен звук!
		Боже, бъди милостив, милостив към нас,
		ако над нашата майка-земя носиш зло!
	Към мене милостив бъди, и от това, че съм видял
	престъпник, нека не видя беди!
		Тебе зова, о, Зевсе!

	__ЕДИП__
	Наблизо ли е той? Ще ме намери ли
	пак жив, деца, все още във съзнание?*44
	[*44 Едип пита за Тезей.]

	__АНТИГОНА__
	Какво желаеш да му кажеш, татко мой?

	__ЕДИП__
	Да му се наплатя за добрината му
	към мене, както дадох обещание.

	___Втора антистрофа___

	__ХОР__
	Ехей! Ела, ела, Тезее, сине мой!
	И дори на върха
		бик да принасяш в жертва на Посейдон,
		морския бог, при олтара му, — пак ела!
	На тебе, на града ти и на хората ти странникът
	желае достойно да плати.
	По-скоро, бързай, царю!

N	Влиза Тезей.

	__ТЕЗЕЙ__
	Защо отново този шум сте вдигнали?
	И гражданите чух, дочух и госта си.
	От Зевсовия гръм ли? От пороите
	вода и град? При буря, като днешната,
	от бога можем всичко да очакваме.

	__ЕДИП__
	Да дойдеш исках, царю, и яви се ти.
	Сам бог те води в този път към щастие.

	__ТЕЗЕЙ__
	Що ново, Лаев сине, се е случило?

	__ЕДИП__
	Дойде часът ми. Искам обещаното
	на теб и на града ти да изпълня днес.

	__ТЕЗЕЙ__
	Отде разбираш, че настъпва краят ти?

	__ЕДИП__
	Самите богове ми го обадиха,
	а със поличби те не мамят никога.

	__ТЕЗЕЙ__
	Какви са, смяташ, техните знамения?

	__ЕДИП__
	Неспирни гръмотевици и мълнии,
	които праща със ръка Всесилният.

	__ТЕЗЕЙ__
	Аз вярвам. Много твои предсказания
	се сбъднаха. Кажи какво да правим.

	__ЕДИП__
	Ще кажа, чуй, Егеев сине. Щастие
	за твоя град ще бъде то завинаги.
	След малко ще те заведа без ничия
	подкрепа там, където ми е съдено
	да свърша. Ала ти не казвай никому
	къде и на коя страна е мястото.
	То вечно ще те пази от съседите
	като безброй наемници и щитове.
	А тайното, покритото с мълчание,
	ще видиш, като дойдеш с мен, единствен ти.
	Не ще го кажа ни на тези граждани,
	нито на дъщерите си, макар че са
	най-скъпите ми. Знай го и в предсмъртната
	минута го предай на най-добрия си
	приемник, а пък той — на онзи, който е
	след него, и така да бъде винаги.
	Неуязвим за хората на посева*45
	[*45 _Хората на посева_ — според легендата Кадъм, който основал Тива, трябвало да се пребори с един дракон. Драконът бил убит и Кадъм, по съвет на Атина, заровил зъбите му в земята. От драконовите зъби израсли първите жители на Тива.]
	ще стане твоят град. Но развращават се
	безброй държави въпреки добрите си
	управници. Не бърз, но зорък, погледът
	на боговете вижда светотатците.
	Егеев сине, бягай от подобно зло!
	Но аз те уча на познати работи.
	Да тръгваме сега, зове ме волята
	на бога — нека се не бавим повече!

N	(Към Антигона и Исмена.)

	Деца, елате с мене! Ето, водя ви
	тъй, както вие своя татко водехте.
	Вървете, не улавяйте ръцете ми.
	Аз искам да намеря сам свещения
	свой гроб, където ще се скрия в земните
	недра. Оттук, оттук вървете! Водят ме
	водачът на душите*46 и подземната
	[*46 _Водач на душите_ е Хермес. Той отвеждал душите на мъртвите до брега на реката Стикс, където лодкарят Харон ги превозвал в ада.]
	богиня*47. Светлина, за мен угаснала!
	[*47 _Подземната богиня_ — Персефона (вж. бел. 21).]
	Догонват ме за сетен път лъчите ти.
	Отивам аз да скрия своя сетен ден
	във ада.

N	(Към Тезей.)

		Ти, най-скъпи другоземецо,
	земята ти и твоите прислужници —
	да бъдете щастливи! А в живота си
	честит — и мен, мъртвеца, споменавайте!

N	Излиза, последван от Тезей, Антигона и Исмена.


>	Четвърти стазим

	__ХОР__

	___Строфа___

		Ако е дадено да почета с молбите си
		скритата богиня и тебе, о, царю
	над мъртвите души, —
	Аидоней, Аидоней, зова те!
	Дано без болка и без скръб
	отиде той, чужденецът, там,
	в полята, които скриват всич-
	ки мъртви, сред стигийския дом!
	Невинен е претеглил той безброй нещастия, но пак
	ще го въздигне справедливият бог.

	___Антистрофа___

		Вие, подземни богини!*48 Ти, чудовище,
	[*48 _Подземни богини_ — Ериниите.]
		звяр непобедим, прострян пред онези
	огладени врати!*49
	[*49 Чудовището, за което става дума, е триглавото куче Цербер.]
	Надаваш своя вой от пещерите
	ти, адски страж неукротим, —
	мълвата казва така. И ти,
	дете на Тартара и Земя-
	та, дай да мине в свободен път
	той, странникът, запътен към полетата на мъртвите!
	И тебе, вечен сън, призовавам аз!


>	Екзод

N	Влиза Вестител.

	__ВЕСТИТЕЛЯТ__
	Съграждани, най-краткото известие
	ви нося аз: Едип е между мъртвите.
	Но за смъртта му и за чудесата й
	такава кратка реч е недостатъчна.

	__ХОР__
	Какво? Умрял, нещастникът?

	__ВЕСТИТЕЛЯТ__
							Остави той
	живота си, натегнал от годините.

	__ХОР__
	Как? Леко, с божа помощ, без страдания?

	__ВЕСТИТЕЛЯТ__
	Та именно това е за учудване.
	Как тръгна той нататък, вие знаете,
	вий бяхте тука — никой го не водеше;
	не, той вървеше в пътя сам пред всички ни.
	Когато приближи до оня стръмен праг,
	издигнат върху медни стълби, спря се той
	посред един от скръстените пътища,
	до празния кратер*50, където договор
	[*50 _До празния кратер_ — това е медният съд, в който Тезей и Пиритой събрали кръвта на жертвените животни и върху който била изписана клетвата им. Двамата приятели отвлекли хубавицата Елена за жена на Тезей, а за жена на Пиритой решили да отвлекат Персефона, царицата на подземното царство. Преди да слязат в ада, те се обвързали с клетвата, за която става дума тук. Когато слезли в царството на мъртвите, Хадес изпратил срещу тях Ериниите. Те приковали похитителите върху един омагьосан камък — който седнел на него, не можел вече да се вдигне. По-късно Херакъл освободил само Тезей. Но докато Тезей бил в ада, Кастор и Полидевк, братя на Елена, нападнали Атика и върнали сестра си.]
	Тезей и Пиритой навеки сключиха.
	Той седна между него и торикската
	скала и между каменната гробница
	и крушата. След туй съблече своите
	нечисти дрехи. Викна дъщерите си.
	Поиска изворна вода за миене
	и за преливка.*51 Двете в миг забързаха
	[*51 Едип трябва да се очисти и да направи възлияние в чест на подземните богове.]
	към хълма на Деметра, плодоносната.
	Изпълниха заръката си бащина,
	измиха го, след туй го преоблякоха
	по обичая. А когато радостен
	видя, че вече всичко е изпълнено,
	в миг Зевс Подземен гръмна и девойките
	се вцепениха, щом го чуха. Паднаха
	в нозете на баща си с плач. Не спираха
	отчаяните удари в гърдите им
	и воплите. А той, щом чу горчивите
	ридания, прегърна дъщерите си
	и каза: „Отсега, деца, вий нямате
	баща. Загина всичко мое. Свърши се
	и тежката ви грижа да ме храните.
	Аз зная, трудно бе, деца. Но болките
	с една-едничка дума ще забравите:
	от никого не сте били обичани
	със любовта, с която ви обичаше
	баща ви, без когото ще живеете
	от днес.“ Така, прегърнати, и тримата
	ридаеха. Когато плачовете им
	най-после спряха, стоновете секнаха
	и стана тихо, изведнъж — повика го
	глас някакъв и ние се уплашихме
	така, че в миг настръхнаха косите ни.
	Глас божи го зовеше и повтаряше:
	„Едипе, хей, Едипе, хей, защо стоиш?
	Защо не тръгваш? Много се забавихме!“
	А щом разбра, че го зове безсмъртният,
	повика цар Тезея той при себе си
	и каза: „О, приятелю, подай ръка
	на моите деца във знак на преданост!
	И вий, деца — на него! Закълни ми се,
	че няма да ги предадеш, че винаги
	ще вършиш туй, което е за тях добро!“
	Закле се той със благородна сдържаност,
	че ще изпълни волята на госта си.
	Веднага подир клетвата с несигурни
	ръце Едип прегърна дъщерите си
	и рече: „Смело трябва да си идете
	от тез места, деца. Непозволеното
	не искайте да гледате и слушате.
	Вървете си по-бързо! Да остане с мен
	единствен цар Тезей — да види края ми!“
	Такива думи чухме ние всички там
	да казва. С много сълзи, с много стонове
	потеглихме с девойките. Отминахме.
	Когато подир малко се обърнахме,
	не го видяхме, никъде го нямаше.
	Сам царят бе закрил с ръка очите си,
	като че ли бе зърнал образ някакъв —
	ужасен и непоносим за погледа.
	Не мина много след това, и виждаме —
	Земята моли той, а едновременно,
	във същата молитва, и небесния
	Олимп. А от какво умря, не би могъл,
	освен Тезей, да ви разкаже никой друг.
	Не го отнесе огнената мълния
	на бога*52, нито морска буря, гръмнала
	[*52 _На бога_ — на Зевс.]
	във онзи миг, а бог — водач на мъртвите,
	изпратен от небето или мрачните
	недра на долната земя, разтворена
	приятелски. Отиде си без стонове,
	без болки — просто чудо! — като никой друг!
	Но ако ви се струвам не на себе си,
	не ще се спра да убеждавам никого.

	__ХОР__
	Ами децата с техните придружници?

	__ВЕСТИТЕЛЯТ__
	Не са далече. Чуйте, плачовете им
	показват, че насам са се отправили.

N	Влизат Антигона и Исмена.


#	Комос

	___Първа строфа___

	__АНТИГОНА__
	Горко ни! Вечно двете ние,
		бедни деца, прокълнатата бащина,
		влята в самите нас, кръв ще оплакваме!
		Двете от нея претеглихме ние безбройни страдания,
		ала сега ще ви кажа най-странното,
	което преживяхме.

	__ХОР__
	Какво е то?

	__АНТИГОНА__
	Сетете се, приятели.

	__ХОР__
	Умря ли?

	__АНТИГОНА__
		Но всеки би желал за себе си
		тъй да умре.
		Нито Арей,
		нито морето го погълна,
		а невидимите бездни
	със чудна смърт го взеха и отнесоха.
	Горко ни! Смъртоносна нощ
	покрива нашите очи!
	И как сега, скитайки
		в чужди край, по морски бездни, своя скръбен залък хляб
	ще можем да намираме ний?

	__ИСМЕНА__
		Ах, не знам! Да беше взел кръвожадният ад
	и мене, клетата, сега със моя стар баща!
	Не е живот животът ми от днес!

	__ХОР__
		Чуйте, отлични дъщери!
		Трябва да понасяме твърдо божията воля.
		Не плачете тъй! Животът ви
	не бе така окаян!

	___Първа антистрофа___

	__АНТИГОНА__
	Да, има сладост и в бедите.
		Сладко за мен е било и горчивото —
		знаех, че татко подкрепям с ръцете си.
		Татко любими, когото земята обгърна във мрака си,
		вечно обичан ще бъдеш от двете ни —
	от мен и от Исмена.

	__ХОР__
	Постигна…

	__АНТИГОНА__
			… туй, което сам желаеше.

	__ХОР__
	Какво?

	__АНТИГОНА__
		Умря в земята на приятели,
		както жела.
		В сянка лежи
		в земните пазви навеки
		и остави скръб и сълзи.
	Очите ми изпълват сълзи, плача аз
	за тебе, татко. И не знам
	как бих смирила тая скръб —
	скръбта по тебе, — клета аз!
		Искаше да свърши във земята на приятели,
	но сам, без моите грижи, умря.

	__ИСМЕНА__
		Бедна аз! Каква съдба очаква мен
	и тебе, мила сестро, днес? Ах, как осиротяхме!

	__ХОР__
		Щом щастливо завърши той
		своя живот, приятелки, спрете
		своите жалби! От нещастия
	не е предпазен никой.

	___Втора строфа___

	__АНТИГОНА__
	Сестрице, да се върнем там!

	__ИСМЕНА__
							Защо?

	__АНТИГОНА__
	Желая силно…

	__ИСМЕНА__
				Какво?

	__АНТИГОНА__
	Да видя подземния му дом.

	__ИСМЕНА__
		Чий?

	__АНТИГОНА__
		На татко — бедна аз!

	__ИСМЕНА__
	Възможно ли е туй? Нима
	не виждаш…

	__АНТИГОНА__
			Но защо ме укоряваш?

	__ИСМЕНА__
	И друго има още — че…

	__АНТИГОНА__
						Какво е то?

	__ИСМЕНА__
	… падна сам и непогребан.

	__АНТИГОНА__
	Отведи ме там и — убий ме!

	__ИСМЕНА__
		Как ще влача аз, нещастна,
		в самота и без закрила
	живота си злочест?

	___Втора антистрофа___

	__ХОР__
	Не се плашете, мили!

	__АНТИГОНА__
					Де да бягам?

	__ХОР__
	Избяга вече…

	__АНТИГОНА__
			Кой?

	__ХОР__
	Бедата над вашите глави.

	__АНТИГОНА__
	Аз мисля…

	__ХОР__
			За какво сега?

	__АНТИГОНА__
		Как ще се върнем у дома —
	не зная.

	__ХОР__
		За това недей се грижи.

	__АНТИГОНА__
	Какви тегла!

	__ХОР__
			Те и преди ви мъчеха.

	__АНТИГОНА__
		Тежко бе, но днес е по-зле.

	__ХОР__
		Паднахте в океан от скърби.

	__АНТИГОНА__
		Да, да.

	__ХОР__
			Ти имаш право.

	__АНТИГОНА__
		Накъде да идем, Зевсе?
	О, към каква надежда
	сега ме тласка богът?

N	Влиза Тезей.

	__ТЕЗЕЙ__
	Не плачете, деца — че ония, които
	благодарност пробожда до гроба, не бива
	да оплакваме. Грях е плачът ни.

	__АНТИГОНА__
	Тезее, в нозете ти падаме ние!

	__ТЕЗЕЙ__
	Каква е молбата ви, скъпи деца?

	__АНТИГОНА__
	Ние искаме гроба
	на татко да видим със своите очи!

	__ТЕЗЕЙ__
	Не бива това.

	__АНТИГОНА__
	Как, царю, атински владетелю, как?

	__ТЕЗЕЙ__
	Деца, той самият пред мен забрани
	човек да пристъпва към тези места
	или да мълви за свещения гроб,
	във който прахът му навек ще лежи.
	И каза, че спазвам ли всичко това,
	щастлива навек ще е мойта страна.
	И богът, и Клетвата Зевсова чу,
	когато за всичко се вричах.

	__АНТИГОНА__
	Добре, щом баща ни е сам пожелал
	това, нека бъде така. А пък нас
	във древната Тива прати, та дано
	препречим пътя за близката смърт
	на нашите братя!

	__ТЕЗЕЙ__
	И това ще извърша, и всичко, деца,
	ще направя, което за вас е добро
	и угодно за оня, когото прибра
	пръстта. Аз не бива да спирам.

	__ХОР__
	Но хайде, девойки, спрете сълзите си,
	стига сте плакали!
	Той всичко това ще изпълни!
