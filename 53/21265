D>
	За Ана,
	която изостави дори „Властелинът на пръстените“,
	за да прочете тази книга.
	(Какво повече може да се желае от една дъщеря?)

	И за Елинор,
	която ми даде назаем своето име,
	въпреки че не възнамерявах да нарека с него
	елфическа кралица.
D$


E>
P>
	Дойде, дойде.
	Дойде дума, дойде, дойде през нощта.
	Да свети искаше, да свети.

	Пепел.
	Пепел, пепел.
	Нощ.

@	Пол Селан, „Стеснение“
P$
E$


>	Непознат в нощта

E>
	Лунните отблясъци се отразяваха в окото на кончето-люлка и в зениците на мишката, която Толи вадеше изпод завивките, за да я гледа. Часовникът тиктакаше и в тишината му се струваше, че долавя шляпането на боси крачета, после хихикане и шепот, и шум, сякаш някой прелиства страниците на дебела книга.
@	Люси М. Бостън, „Децата от Грийн Ноу“
E$

	В онази нощ валеше дъжд, ситен, шепнещ дъждец. Години по-късно Меги трябваше само да затвори очи, и вече го чуваше, сякаш мънички пръстчета почукваха по стъклото. Нейде в мрака излая куче, а Меги не можеше да заспи, само се мяташе от една страна на друга.
	Под възглавницата й бе скрита книгата, която четеше. Корицата се впиваше в ухото й, сякаш искаше да я примами отново сред напечатаните си страници.
	— О, сигурно е много удобно да спиш с тази тухла под главата — бе казал баща й, когато за пръв път я завари с книга под възглавницата. — Признай си, че нощем ти нашепва своята история.
	— Понякога — бе отвърнала Меги. — Но номерът се получава само с деца.
	За наказание Мо я беше ощипал по носа. Мо. Меги никога не бе наричала баща си по друг начин.
	В онази нощ, която сложи началото на толкова много необратими промени, под възглавницата бе скътана една от любимите книги на Меги. И тъй като дъждът не я оставяше да заспи, тя се изправи, седна, разтърка очи, за да прогони умората, и измъкна томчето. Страниците многообещаващо прошумоляха. Меги смяташе, че този първи шепот звучи различно при всяка книга в зависимост от това, дали вече познаваше историята, която ще й разкаже, или не. Но първото нещо, за което трябваше да се погрижи, бе светлина. В чекмеджето на нощното шкафче бе скрила кутия кибрит. Мо й забраняваше да пали свещи нощем. Той не обичаше огъня. Все повтаряше, че огънят поглъщал книгите, но в крайна сметка тя беше на дванадесет години, за да се бои от някакви си пламъчета. Меги обичаше да чете на светлина от свещи. Върху перваза на прозореца й бяха подредени шест свещника — три със стъклени кълба срещу вятър и три обикновени. Тъкмо бе доближила горящата клечка до един от черните фитили, когато чу стъпки навън. Тя уплашено духна клечката (колко добре си спомняше този миг дори години по-късно!), коленичи пред мокрия от дъжда прозорец и се взря в нощта. И тогава го видя.
	Тъмнината изглеждаше почти бледа заради дъжда и непознатият бе само смътна сянка. Единствено лицето му проблясваше. Косите му бяха залепнали по мокрото чело. Дъждът го обливаше, но той не му обръщаше внимание. Стоеше неподвижен, обгърнал с ръце гърдите ся, сякаш искаше да се стопли. И беше вперил поглед в къщата.
	Трябва да събудя Мо, помисли си Меги. Но остана седнала, с тупкащо сърце и продължи да се взира навън в нощта, сякаш непознатият я бе хипнотизирал. Изведнъж той извърна глава и на Меги й се стори, че я поглежда право в очите. Тя толкова припряно се изхлузи от леглото, че разгърнатата книга тупна на пода. Изтича боса навън, в тъмния коридор. В старата къща бе хладно, макар да наближаваше краят на май.
	В стаята на Мо още светеше. Той често будуваше и четеше до късно. Увлечението по книгите Меги бе наследила от баща си. Ако беше сънувала лош сън, се сгушваше до него и тогава нищо не я приспиваше така, както спокойното дишане на Мо и обръщането на страниците. Нищо не прогонваше кошмарите по-бързо, отколкото шумоленето на напечатани страници.
	Ала силуетът пред къщата не беше сън.


	Книгата, която Мо четеше онази нощ, имаше бледосиня ленена подвързия. По-късно Меги си я спомняше ясно. Колко дребни неща се запечатват в нашата памет!
	— Мо, на двора има някой!
	Баща й вдигна глава и я погледна унесено. Винаги правеше така, когато му попречеше да чете. Й винаги му трябваха няколко мига, за да се завърне обратно от онзи, другия свят, от лабиринта на буквите.
	— Има някой? Сигурна ли си?
	— Да, гледа право в нашата къща.
	Мо остави настрана книгата:
	— Какво си чела, преди да заспиш? „Доктор Джекил и мистър Хайд“?
	Меги сбърчи чело.
	— Моля те, Мо! Ела.
	Макар да не й повярва, той я последва. Меги толкова нетърпеливо го повлече навън, че в коридора баща й си удари пръстите на краката в купчина книги. Всъщност в какво друго да ги удари? Навсякъде из къщата се трупаха книги. Освен по рафтовете като у другите хора, у тях книгите бяха накамарени една върху друга под масите, по столовете и в ъглите на стаите. Имаше томове в кухнята и в тоалетната, върху телевизора и в гардероба, струпани на малки и големи купчини, дебели издания и тънки книжлета, стари, нови… книги. Те посрещаха Меги на масата за закуска с примамливо разтворени страници, прогонваха скуката през сивите дни, но понякога човек се препъваше в тях.
	— Стои си просто така — прошепна Меги, докато завличаше Мо в стаята си.
	— Има ли козина по лицето? В такъв случай би могъл да е върколак.
	— Престани! — Меги го изгледа строго, въпреки че шегите му пропъждаха страха й. Почти беше престанала да вярва в силуета под дъжда, докато не коленичи отново пред прозореца.
	— Ето! Видя ли го? — промълви тя.
	Мо погледна навън, през воала на леещия се дъжд, но не продума.
	— Нали твърдеше, че у нас никога няма да влезе крадец, защото нямало какво да отмъкне? — прошепна Меги.
	— Това не е крадец — отвърна Мо, но отстъпи от прозореца с толкова сериозно лице, че сърцето на Меги захлопа още по-силно. — Лягай си, Меги — каза той. — Гостенинът е мой.
	В следващия миг вече бе напуснал стаята, още преди Меги да успее да го запита какъв, за Бога, е този среднощен гостенин. Обезпокоена, тя изтича след него. В коридора чу как баща й маха веригата от входната врата и когато стигна до антрето, го видя да я отваря.
	Нощта нахлу вътре, тъмна и влажна, а шумът на дъжда прозвуча заплашително.
	— Прашнопръсти! — извика Мо в мрака. — Ти ли си?
	Прашнопръсти ли? Що за име беше това? Меги не си спомняше да го е чувала някога, но въпреки това й звучеше познато като неясен спомен, който все се изплъзва.
	Отначало се чуваше само шумът на дъжда, шепнещ и съскащ, сякаш нощта изведнъж бе добила способността да говори. Но после се чуха приближаващи се стъпки и от мрака изплува мъжът, който бе стоял насред двора. Дългото палто се усукваше около краката му, подгизнало от дъжда, и когато непознатият пристъпи в ивицата светлина, която се процеждаше от къщата, Меги за част от секундата помисли, че вижда над рамото му малка космата главица, която със сумтене се показа от раницата му, а после бързо се скри.
	Прашнопръстия избърса с ръкав лицето си и протегна ръка на Мо.
	— Как си, Вълшебноезични? — попита той. — Много време измина.
	Мо колебливо пое протегнатата ръка.
	— Наистина много — потвърди той и погледна встрани от непознатия, сякаш очакваше да види и другиго зад него. — Влизай, че ще се простудиш до смърт. Меги твърди, че доста отдавна си вън.
	— Меги ли? А, да, разбира се. — Прашнопръстия позволи Мо да го издърпа в къщата. После съсредоточено заоглежда Меги, от което тя се почувства неловко и не знаеше накъде да погледне. Накрая просто закова очите си в неговите.
	— Пораснала е.
	— Помниш ли я?
	— Естествено.
	Меги забеляза, че Мо превъртя ключа два пъти.
	— На колко години стана? — Прашнопръстия й се усмихна. Беше странна усмивка. Меги не можа да реши дали е подигравателна, снизходителна, или просто смутена. Тя не се усмихна в отговор, нито му отговори.
	— На дванадесет — съобщи Мо.
	— Дванадесет ли? Хубава работа — Прашнопръстия отметна мокрите кичури от челото си. Косата му стигаше почти до раменете. Меги се запита какъв ли е цветът й, когато е суха. Мустаците, които обрамчваха тънките му устни, бяха червеникави като козината на уличната котка, на която Меги понякога изнасяше купичка с мляко. Бузите му също бяха покрити с брадица, рядка като първото окосмяване на юноша. Но тя не можеше да скрие белезите — три дълги бледи белега. Заради тях лицето на Прашнопръстия изглеждаше така, сякаш някога е било счупено, а после — отново залепено.
	— Дванадесетгодишна — повтори той. — Разбира се. По онова време беше… на три, нали?
	Мо кимна:
	— Ела, ще ти дам да облечеш нещо. — Той повлече госта след себе си, изпълнен с нетърпение, сякаш изведнъж се разбърза да го скрие от Меги. — А ти — нареди й през рамо, — ти отиваш да спиш, Меги. — После без нито дума повече захлопна вратата на работилницата.
	Меги остана да стърчи и да трие едно в друго замръзналите си стъпала. Ти отиваш да спиш. Случваше се Мо да я вдигне и да я стовари върху леглото като чувал с орехи, ако бе станало късно. Понякога след вечеря я гонеше из къщата, докато тя, останала без дъх от смях, не се скриеше в стаята си. А понякога беше толкова уморен, че се изтягаше на дивана, а тя му сваряваше кафе, преди да си легне. Но никога досега не я беше отпращал така грубо.
	Предчувствие, лепкаво като страх, скова сърцето й: с непознатия, чието име звучеше толкова странно и същевременно толкова познато, в живота й бе нахлуло нещо заплашително. И тя си пожела — толкова силно, че сама се уплаши — да не беше викала Мо, а Прашнопръстия да бе останал навън в дъжда и пороят да го беше отнесъл.
	Когато вратата на работилницата се открехна повторно, тя се сепна.
	— Но ти още си тук — установи Мо. — Лягай си, Меги. Хайде. — Над носа му се бе образувала малката бръчка, която се явяваше само когато настина се тревожеше. Гледаше през нея, сякаш мислите му бяха другаде. Предчувствието в сърцето на Меги набъбна и разпери черните си криле.
	— Отпрати го, Мо — помоли тя, докато баща й я избутваше към стаята й. — Моля те! Отпрати го. Не мога да го понасям.
	Мо се облегна на отворената врата.
	— Когато станеш утре, няма да го има. Честна дума.
	— Честна дума? Без уловки? — Меги закова поглед в очите му. Винаги разбираше дали Мо лъже, колкото и да се стараеше да го скрие.
	— Без уловки — повтори той и вдигна двете си ръце, за да й покаже, че не е кръстосал пръсти.
	После затвори вратата зад себе си, макар да знаеше, че тя не обича да спи на затворено. Меги залепи ухо и напрегна слух. Чу тракане на съдове. А, черпеха Лисичата брада с чай, за да се стопли. Дано да хване бронхопневмония, пожела си Меги. Е, не беше нужно да е чак толкова сериозна, че да умре от болестта, като майката на учителката й по английски. Меги чу как чайникът в кухнята засвири, а после Мо хлътна обратно в работилницата, понесъл поднос с тракащи съдове.
	На вратата, която водеше към работилницата на Мо, висеше тенекиена табелка. Сричайки старомодно завъртяните букви от надписа, петгодишната Меги се бе упражнявала да чете:
C>
	Има книги, които трябва да се вкусват предпазливо, други могат да бъдат погълнати, но рядко се случва някои да бъдат сдъвкани и смлени напълно.
C$
	По онова време, когато все още трябваше да се покатери на един от сандъците за книги, за да разчете табелката, Меги бе възприемала съвета за дъвкането буквално и отвратена до крайност, се бе питала как е възможно Мо да окачи на вратата си тъкмо такъв надпис.
	Отдавна бе разбрала смисъла му, но сега, тази нощ, писаните слова не я интересуваха. Целта й бе да разбере изречените думи, прошепнатите тихи, почти неразбираеми слова, които си разменяха двамата мъже зад вратата.
	— Не го подценявай! — дочу тя предупреждението на Прашнопръстия. Гласът му бе съвсем различен от този на Мо. Никой глас не звучеше като този на баща й. С него Мо можеше да рисува многоцветни картини в прозрачния въздух.
	— Той би сторил всичко, за да я получи! — обади се отново Прашнопръстия. — А всичко, повярвай ми, означава всичко.
	— Никога няма да му я дам — това беше гласът на Мо.
	— Но той ще я вземе, така или иначе. Пак ти казвам — надушили са следата ти.
	— Няма да е за първи път. Досега винаги съм успявал да се отърва от тях.
	— Така ли? И колко дълго според теб ще трае твоят късмет? А дъщеря ти? Смяташ ли, че й харесва непрестанно да се мести от едно място на друго? Повярвай ми, знам какво говоря.
	Зад вратата стана толкова тихо, че Меги почти спря да диша от страх да не я чуят мъжете.
	После баща й отново проговори — колебливо, сякаш езикът му трудно оформяше думите.
	— И какво… според теб да сторя?
	— Ела с мен. Ще те заведа при тях. — Звънна чаша. Лъжичка се удари в порцелана. Колко големи можеха да бъдат малките звуци сред тишината. — Знаеш, че Каприкорн много цени дарбите ти, сигурно ще се зарадва, ако му я занесеш сам. Новият ти заместник е ужасен некадърник.
	Каприкорн. Още едно странно име. Прашнопръстия го изплю така, сякаш се страхуваше, че звукът ще разяде езика му. Меги размърда ледените пръсти на краката си. Носът й бе замръзнал и тя не разбираше всичко, което си говореха мъжете, макар да попиваше всяка дума. В работилницата отново беше станало тихо.
	— Не знам… — обади се накрая Мо. Гласът му прозвуча тъй уморено, че сърцето на Меги се сви. — Трябва да размисля. Кога според теб хората му ще бъдат тук?
	— Скоро! — думата падна като камък сред тишината.
	— Скоро — повтори Мо. — Добре тогава. До утре ще реша. Има ли къде да спиш?
	— О, не се безпокой — отговори Прашнопръстия. — Вече се справям доста успешно, макар че нещата все още стават прекалено бързо за вкуса ми. — Смехът му не прозвуча весело. — Но бих искал да знам какво ще решиш. Може ли да се върна утре? Към обяд?
	— Естествено. Взимам Меги от училище в един и половина. Ела после.
	Меги чу местенето на стол. Тя припряно се шмугна в стаята си. Тъкмо хлопна вратата, и двамата излязоха от работилницата. Дръпнала завивката до брадичката, тя лежеше и подслушваше как баща й се сбогува с Прашнопръстия.
	— Е, благодаря още веднъж за предупреждението — чу го да казва. Стъпките на Прашнопръстия се отдалечиха, бавни и несигурни, сякаш се колебаеше да си тръгне, сякаш не беше доизказал всичко, което бе желал. После заглъхнаха в нощта и само дъждът продължи да почуква с мокрите си пръсти по прозореца на Меги.
	Когато Мо отвори вратата на стаята й, тя бързо стисна очи и се опита да диша бавно, сякаш потънала в най-дълбок невинен сън.
	Мо обаче не беше глупав. Понякога бе дори ужасяващо умен.
	— Меги, я ми подай едно краче — каза гой.
	Тя неохотно плъзна все още ледените си пръсти изпод завивката и ги пъхна в топлата длан на Мо.
	— Знаех си — установи той. — Шпионирала си. Не можеш ли поне веднъж да ме послушаш? — С въздишка пъхна стъпалото й обратно под възхитително топлото одеяло. После седна на крайчеца на леглото, прокара ръце през умореното си лице и погледна през прозореца. Косата му беше тъмна като козината на къртица. Меги беше руса като майка си, от която не бе останало нищо, освен няколко избелели снимки.
	— Радвай се, че приличаш повече на нея, отколкото на мен — все повтаряше Мо. — Моята глава не е особено подходяща украса за една момичешка шия. — Но Меги си мечтаеше да прилича повече на него. Нямаше на света лице, което да обича по-силно.
	— И без това нищо не разбрах от вашия разговор — промърмори тя.
	— Добре.
	Мо се бе втренчил през прозореца, сякаш Прашнопръстия все още беше на двора. После се изправи и тръгна към вратата. — Опитай се да поспиш — рече той.
	Но на Меги не й беше до сън.
	— Прашнопръстия! Що за име е това изобщо? — попита тя. — И от къде на къде те нарича Вълшебноезични?
	Мо не отговори.
	— А и онзи, дето те търсел… Каприкорн. Кой е той?
	— Някой, когото не би трябвало да познаваш. — Баща й не се обърна. — Нали уж не беше разбрала нищо? До утре, Меги.
	Този път той остави вратата отворена. Светлината от коридора падна върху леглото й. Смеси се с нощния мрак, който се процеждаше през прозореца, а Меги лежеше и чакаше тъмнината най-сетне да изчезне и да отнесе със себе си чувството за надвиснало зло.
	Едва много по-късно тя разбра, че злото не се бе родило през тази нощ. Просто се бе появило отново.


>	Тайни

E>
	— Но какво правят тези деца без книги с приказки? — попита Нафтали.
	А Реб Зебулун му отвърна:
	— Принудени са да се примирят. Книгите с приказки не са като хляба. Може да се живее и без тях.
	— Аз не бих могъл да живея без тях — отсече Нафтали.
@	Айзък Б. Сингър, „Нафтали, разказвачът на приказки, и конят му Сус“
E$

	Едва се развиделяваше, когато Меги внезапно се събуди. Нощта избледняваше над нивята, сякаш дъждът бе изпрал до бяло полите на дрехата й. Будилникът показваше малко след пет и Меги тъкмо се нагласи да се обърне на другата страна и да продължи съня си, когато внезапно усети нечие присъствие в стаята. Сепнато се изправи и видя Мо да стой пред гардероба.
	— Добро утро! — поздрави той, докато тъпчеше любимия й пуловер в куфара. — Съжалявам, знам, че е много рано, но се налага да заминем. Какво ще кажеш да пием какао за закуска?
	Меги сънено кимна. Навън птичките цвърчаха толкова силно, сякаш бяха будни от часове.
	Мо метна в куфара още два панталона, затвори го и го понесе към вратата.
	— Облечи се по-топло — посъветва я той. — Навън е хладно.
	— Къде заминаваме? — попита Меги, но баща й вече беше изчезнал. Тя объркано погледна навън. Почти очакваше да види там Прашнопръстия, ала на двора само някакъв кос подскачаше по мокрия чакъл. Меги нахлузи панталона си и залитайки сънено, се отправи към кухнята. В коридора бяха струпани два куфара, една пътна чанта и сандъчето с инструментите на Мо.
	Баща й седеше на кухненската маса и мажеше сандвичи за из път. Когато Меги влезе, той за миг вдигна очи и й се усмихна, но си личеше, че е разтревожен.
	— Не можем да заминем, Мо — възрази тя. — Ваканцията ми започва едва след седмица!
	— Е, и? В края на краищата не за пръв път изпълнявам поръчка, докато ти си на училище.
	Прав беше. Дори се случваше често. Всеки път, когато някой антиквар, някой колекционер на книги или някоя библиотека се нуждаеха от книговезец и възложеха на Мо да премахне плесента и праха от ценно старинно издание или да му скрои нова дреха. Според Меги професионалното название „книговезец“ не описваше пълноценно работата на Мо и затова преди няколко години бе измайсторила за работилницата му табела, на която пишеше Мортимер Фолхарт, лечител на книги. А този лечител на книги никога не посещаваше пациентите си без своята дъщеря. Така беше и така щеше да бъде, независимо какво мислеха учителите на Меги.
	— Какво ще кажеш за шарка? Използвали ли сме това извинение?
	— Миналия път. Когато ходихме при онзи мизерник с библиите. — Меги се взря в лицето на баща си. — Мо? Заради… снощи ли трябва да заминем?
	За миг й се стори, че той ще й разкаже всичко — каквото и да имаше за разказване. Но Мо поклати глава.
	— Глупости, няма нищо общо! — отрече той и опакова сандвичите в шумоляща найлонова торбичка. Майка ти има една леля. Леля Елинор. Гостували сме й, когато ти беше съвсем малка. Отдавна ме увещава да оправя книгите й. Живее край едно от онези езера в Северна Италия, вечно забравям кое точно, но е страшно красиво и е най-много на шест-седем часа път оттук. — Докато говореше, баща й не я погледна.
	Защо трябва да пътуваме точно сега, понечи да възрази Меги. Но не го направи. Не се поинтересува и дали е забравил уговорката за следобед. Прекалено се страхуваше от отговорите, които можеше да получи. И от това, че Мо отново ще я излъже.
	— И тя ли е особена като останалите? — не се сдържа да полюбопитства обаче. С Мо бе обиколила доста роднини. И неговото, и семейството на Мегината майка бяха многолюдни, и както й се струваше, живееха пръснати из половин Европа.
	Мо се усмихна:
	— Е, може и да е малко странна, но ще се спогодите. Притежава наистина прекрасни книги.
	— Колко ще отсъстваме?
	— Възможно е да се позабавим.
	Меги отпи глътка какао. Беше толкова горещо, че си опари устните. Бързо притисна към тях студения нож. Мо дръпна стола си.
	— Трябва да опаковам още някои неща в работилницата — каза той. — Няма да се бавя. Сигурно си уморена до смърт. Но после можеш да си поспиш в микробуса.
	Меги само кимна и погледна през кухненския прозорец. Утрото сивееше. Над нивите, простиращи се отвъд близките хълмове, бе паднала мъгла и на Меги й се стори, че нощните сенки се крият зад дървесата.
	— Вземи сандвичите и си вземи достатъчно книги за четене! — подвикна Мо от коридора. Сякаш никога не го беше правила. Още преди години й беше измайсторил сандъче за любимите книги, да й служи при всичките им пътувания — близки и далечни, дълги и кратки. „Хубаво е, когато книгите ти те придружават на чужди места“, повтаряше Мо. Самият той никога не тръгваше без поне дузина томчета.
	Мо беше боядисал сандъчето в червено. Червено като мак, любимото цвете на Меги, чиито венчелистчета тя сушеше между страниците на книгите си и ги използваше да отпечатва звездички по ръцете си. Мо бе надписал капака с приказно красиви, изкусно изографисани букви: _Съкровищницата на Меги_. Отвътре раклата бе подплатена с лъскава черна тафта. Платът обаче почти не се виждаше, защото Меги притежаваше много любими книги. И на всяко ново място, което посещаваха, след всяко ново пътуване към тях се прибавяше още една.
	— Когато вземеш със себе си книга на някое пътешествие — беше й казал Мо в деня, когато постави първото томче в раклата, — винаги се случва нещо особено. Книгата започва да събира твоите спомени. По-късно ще трябва само да я отвориш, и веднага ще се озовеш там, където за първи път си я прочела… Повярвай ми, книгите са като мед за мухите. Нищо не задържа спомените така, както напечатаните страници.
	Най-вероятно Мо имаше право. Но друга причина караше Меги да взима със себе си любимите книги. Те заместваха нейния дом — бяха познати гласове, които никога не се караха, бяха мъдри приятели, смели и опитни, пътували до четирите краища на света, калени в какви ли не приключения. Книгите я ободряваха, когато бе тъжна, прогонваха скуката, докато Мо кроеше кожени и платнени подвързии и подшиваше стари страници, които безчет години и безчет прелистващи пръсти бяха направили чупливи.
	Имаше книги, които я придружаваха всеки път, други понякога оставаха у дома, понеже не подхождаха на целта на пътуването или трябваше да сторят място за нова, още непозната история.
	Меги погали издутите гръбчета. Кои да вземе този път? Кои истории щяха да помогнат срещу страха, промъкнал се снощи в дома им? Може би история за лъжи, помисли си тя. Мо я лъжеше. Лъжеше я, макар да знаеше, че винаги отгатва лъжите по носа му. „Пинокио“, реши Меги. Не. Прекалено страшна. И прекалено тъжна. Трябваше да избере нещо, изпълнено с напрежение, нещо, което да прогонва всички мисли, дори най-мрачните. „Вещиците“. Да, щеше да вземе със себе си вещиците, вещиците с плешиви глави, които превръщаха децата в мишки, а защо не и Одисей заедно с циклопа и магьосницата, която преобразяваше воините в свине. Нима пътуването на Меги можеше да бъде по-опасно от пътешествието на Хитроумния?
	Най-отляво бяха пъхнати две книги с картинки, по които Меги се бе учила да чете. Тогава беше петгодишна и следите на тъничкото й, неуморно проследяващо показалче все още личаха по страниците. А най-отдолу, скрити под останалите, лежаха книгите, които Меги бе направила сама. Дни наред бе лепила и рязала, бе рисувала все нови картини, под които бе карала Мо да напише: Ангел с щастливо лице, от Мегий за Мо. Името си бе написала сама, по онова време добавяше още една буквичка. Меги погледна още веднъж разкривените букви и постави книжката обратно в сандъчето. Естествено, Мо й беше помогнал да я подшие. Бе стъкмил подвързии от пъстра хартия на всичките й самоделни книги, а за останалите й бе подарил печат, който бележеше страниците им с името на Меги и глава на еднорог — ту с червено, ту с черно мастило, според това как се харесваше на момичето. Ала Мо никога не й бе чел на глас. Нито веднъж.
	Беше я подхвърлял високо във въздуха, беше я носил на ръце и на конче, беше й показвал как да си измайстори разделител за книги от косово перце. Но никога не й беше чел на глас. Нито веднъж, нито дума, колкото и често тя да оставяше книгите в скута му. Ето защо бе принудена сама да се научи да разгадава черните знаци, да отваря съкровищницата.
	Меги се изправи.
	В сандъчето беше останало малко място. Може би Мо имаше книга, която да вземе със себе си, особено дебела, особено прекрасна…


	Вратата към работилницата му беше затворена.
	— Мо? — Меги натисна бравата. Дългата работна маса бе като изметена, не бе останал нито един печат, нито един нож, Мо наистина бе опаковал всичко. Нима не бе я излъгал?
	Меги пристъпи в работилницата и се огледа. Вратата към Златохранилището бе отворена. Всъщност то беше обикновен килер, но Меги бе кръстила малката стаичка Златохранилището, защото там татко й държеше най-ценните си материали — най-фината кожа, най-хубавите платове за подвързии, мраморни хартии, печати, които украсяваха кожите със златни релефни мотиви… Меги лъхна главата си през процепа и видя как Мо увива някаква книга в опаковъчна хартия. Не беше особено голяма, нито особено дебела. Подвързията от бледозелен лен изглеждаше поохлузена, но Меги не успя да види нищо повече, защото Мо с резки движения скри книгата зад гърба си, когато я забеляза.
	— Какво търсиш тук? — сряза я той.
	— Аз… — За миг Меги изгуби ума и дума, толкова навъсено беше лицето му. — Само исках да попитам дали нямаш някоя нова книга за мен… всичките в моята стая вече съм ги чела и…
	Мо прекара длан по лицето си.
	— Разбира се. Със сигурност ще намеря нещо — обеща той, но очите му още говореха: Махай се. Махай се, Меги. А зад гърба му шумолеше опаковъчната хартия. — Ей сега идвам — увери я той. — Само трябва да прибера нещо.
	Не след дълго дойде и наистина й донесе три книги. Но не и онази, която бе опаковал.


	Час по-късно изнесоха багажа на двора. Навън Меги потръпна от студ. Утринта беше хладна, на небето висеше бледо слънце, сякаш някой беше изпуснал монета там горе.
	В старата ферма живееха не повече от година. Меги обичаше изгледа към околните хълмове, лястовичите гнезда под покрива, пресъхналия кладенец, зяпнал с черната си паст, сякаш стигаше до центъра на земята. Според нея къщата бе прекалено голяма, с вечното си течение и всичките празни стаи, обитавани от тлъсти паяци, но наемът беше изгоден, а и Мо разполагаше с достатъчно място за книгите и за работилницата си. Освен това редом с къщата имаше курник, а оборът, където сега бе паркиран само старият им микробус, можеше да подслони няколко крави или дори кон.
	— Но кравите трябва да се доят, Меги — беше охладил ентусиазма й Мо, когато му предложи да опитат поне с две-три. — И то много, много рано сутрин. И то всеки ден.
	— Ами кон може ли? — беше помолила тя. — Липи Дългото чорапче има кон, пък дори няма обор.
	Меги би се задоволила и с няколко кокошки или коза, но те също трябваше да бъдат хранени всеки ден, а двамата с татко й пътуваха твърде често. И така тя си остана само с рижавата котка, която от време на време обикаляше около къщата, изтощена от битките си с кучетата в съседната ферма. Намусеният стар селянин, който живееше там, беше единственият им съсед. Понякога кучетата му виеха толкова сърцераздирателно, че Меги си запушваше ушите. Селото, където ходеше на училище и където живееха две от приятелките й, беше на двадесет минути с велосипед, но най-често Мо я караше с колата, защото безлюдният тесен път се виеше само покрай ниви и мрачни дървета.


	— Господи, какво си сложила вътре? Камъни? — изпъшка Мо, докато изнасяше от къщата сандъчето й с книги.
	— Сам повтаряш, че книгите трябва да тежат, защото побират целия свят — натърти Меги и го разсмя за първи път тази сутрин.
	Микробусът, който дремеше в пустия обор като пъстра крава, за Меги беше по-уютен, отколкото всичките къщи, които бяха обитавали досега. Никъде не спеше толкова дълбоко и сладко, колкото в леглото, което Мо й бе сковал в буса. Имаше, разбира се, и маса, и кът за готвене, и пейка с ракла, в която пазеха пътеводители, пътни карти и книжки с меки корици.
	Меги наистина обичаше микробуса, но тази сутрин се поколеба, преди да се качи. Когато Мо се върна, за да заключи вратата, тя изпита предчувствие, че никога няма да се завърнат, че това пътуване ще бъде различно от всички останали, че ще отиват все по-надалеч и по-надалеч, бягайки от нещо, което нямаше име. Или поне Мо не й го казваше.
	— Е, хайде на юг! — възкликна той, когато се намести зад волана. И така потеглиха — без да се сбогуват с никого, в една твърде ранна утрин, която ухаеше на дъжд.
	Но пред портата ги чакаше Прашнопръстия.


>	На юг

E>
	— Зад дивата гора започва широкият свят — каза плъхът. — А той не ни засяга, нито мен, нито теб. Никога не съм бил там, няма и да отида, нито пък ти, особено ако имаш капка ум в главата.
@	Кенет Греъм, „Вятърът във върбите“
E$

	Прашнопръстия сигурно беше дебнал зад зида край пътя. Меги стотици пъти бе вървяла по него, внимателно балансирайки до ръждивите панти на портата и обратно, със затворени очи, за да вижда по-ясно тигъра с кехлибареножълти ириси, спотаил се в бамбуковата гора край стената, или да долавя шума на ревящия поток, който се пенеше от двете й страни.
	Сега обаче там беше само Прашнопръстия и нищо не би могло да накара сърцето на Меги да забие по-лудо. Беше се появил толкова неочаквано, че Мо едва не го сгази. Беше облечен само с пуловер, с ръце, зиморничаво увити около тялото. Палтото му може и да беше още влажно от дъжда, но косата му вече бе суха. Рижав ореол се издигаше около белязаното му лице.
	Мо нечленоразделно изруга, спря мотора и излезе от буса. Прашнопръстия нахлузи странната си усмивка и се облегна на зида.
	— Накъде си се запътил, Вълшебноезични? — попита той.
	— Нима нямахме уговорка? Веднъж вече ме изпързаля по същия начин, спомняш ли си?
	— Знаеш защо бързам — отговори Мо. — Причината е същата. — Той стоеше до отворената врата на автомобила, напрегнат, личеше, че няма търпение Прашнопръстия да се махне най-сетне.
	Но онзи се преструваше, че не забелязва нетърпението на Мо.
	— Мога ли поне сега да узная накъде си се запътил? — продължи той. — Последния път ми се наложи да те търся цели четири години. Малко остана хората на Каприкорн да те открият преди мен. — Намигна към Меги, но тя му отвърна с враждебен поглед.
	Мо помълча, преди да отговори.
	— Каприкорн е на север — каза накрая. — Затова ние се отправяме на юг. Или междувременно е ощастливил с присъствието си някое друго място?
	Прашнопръстия погледна надолу по пътя, по който блестяха локви от предишната нощ.
	— Не, не — отрече той. — Не, още е на север. Това се чува, а тъй като ти очевидно си решен да не му дадеш, каквото търси, и за мен би било по-добре да се отправя колкото може по-бързо на юг. Бога ми, не искам аз да съм този, който ще съобщи лошата новина на обесниците на Каприкорн. Та ако мога да се повозя с вас… Готов съм за път! — Двата сака, които измъкна иззад зида, изглеждаха така, сякаш са направили поне две околосветски пътешествия. Освен тях Прашнопръстия носеше и една раница.
	Меги стисна устни.
	Недей, Мо, помоли наум тя. Недей, не бива да го взимаме! Но един поглед към баща й бе достатъчен, за да разбере, че неговият отговор няма да е отрицателен.
	— Хайде, хайде — увещаваше го Прашнопръстия. Какво да кажа на хората на Каприкорн, ако ме докопат? — Приличаше на изоставено куче. И колкото и да се опитваше, на сивата утринна светлина Меги не успя да открие нищо страшно у него. Въпреки това никак не й се искаше този човек да пътува с тях. И това сигурно беше ясно изписано върху лицето й, макар никой от двамата мъже да не й обърна внимание.
	— Вярвай ми, не бих могъл дълго да крия от тях, че съм те срещнал — продължаваше Прашнопръстия. — И освен това… — той се поколеба да завърши изречението — … освен това си ми длъжник, нали?
	Мо наведе глава. Меги видя как ръката му сграбчи дръжката на автомобилната врата.
	— Щом виждаш нещата по този начин — потвърди той. — Да, предполагам, че съм ти длъжник.
	Върху белязаното лице на Прашнопръстия се разля облекчение. Той чевръсто нарами раницата, грабна саковете и се запъти към буса.
	— Чакайте — извика Меги, когато Мо тръгна към спътника им, за да му помогне с багажа. — Ако ще го взимаме, първо искам да знам защо бягаме. Кой е този Каприкорн?
	Мо се извърна към нея.
	— Меги… — започна с тон, който тя познаваше прекалено добре: Меги, не бъди глупава. Хайде, Меги, хайде.
	Тя отвори вратата на буса и скочи.
	— Меги, по дяволите! Качвай се. Трябва да тръгваме!
	— Ще се кача само ако ми кажеш.
	Мо се насочи към нея, но тя се изплъзна от ръцете му и изтича през портата на пътя.
	— Защо не ми казваш? — извика тя.
	Шосето беше пусто, сякаш на света нямаше никакви други хора. Подухваше лек ветрец, който галеше лицето на Меги и караше листака на крайпътната липа да шумоли. Небето още беше безцветно сиво, денят сякаш се противеше да настъпи.
	— Искам да знам какво става! — викна Меги. — Искам да знам защо е нужно да ставаме в шест часа и да не ходя на училище. Искам да знам дали ще се завърнем и кой е този Каприкорн!
	Когато изрече името, Мо се озърна, сякаш непознатият, от когото двамата мъже явно се страхуваха, всеки момент можеше да излезе от обора тъй внезапно, както Прашнопръстия се бе появил иззад зида. Ала дворът си остана пуст, а Меги бе прекалено ядосана, за да се уплаши от някого, чие го име дори не бе чувала досега. — Винаги си ми казвал всичко — упрекна тя баща си. — Винаги!
	Но Мо мълчеше.
	— Всеки си има тайни, Меги — проговори накрая той. — А сега, качвай се най-сетне. Трябва да тръгваме.
	Прашнопръстия учудено погледна първо него, а после и Меги.
	— Значи ти не си й казал нищо? — чу го Меги да пита с приглушен глас.
	Мо поклати глава.
	— Но все нещо трябва да й кажеш! Опасно е да не знае нищичко. В крайна сметка тя вече не е малка.
	— Опасно ще бъде и ако знае — възрази Мо. — И нищо не би се променило.
	Меги продължаваше да стърчи на пътя.
	— Всичко чух — извика тя. — Какво е опасно? Няма да се кача, преди да науча.
	Но Мо мълчеше.
	Прашнопръстия го изгледа нерешително, после пусна саковете си на земята.
	— Добре тогава — съгласи се той. — Ще ти разкажа за Каприкорн. — Той бавно се приближи към Меги. Тя неволно отстъпи назад.
	— Срещала си го — започна Прашнопръстия. — Много отдавна, няма да си спомниш, ти беше ей толкова мъничка — той отпусна длан на нивото на колената си. — Как да ти обясня какъв е той? Представи си, че си принудена да наблюдаваш как котка изяжда малко птиче, сигурно би се разплакала, нали? Или би се опитала да помогнеш. Каприкорн би нахранил котката с пилето, за да види как го разкъсва с нокти, а писъците и гърчовете на мъничето щяха да му се усладят като мед.
	Меги се препъна още една крачка назад, но Прашнопръстия продължаваше да се приближава.
	— Предполагам, че не изпитваш удоволствие да плашиш хората дотам, че коленете им да се разтреперват от ужас, нали? — попита той. За Каприкорн няма по-голямо удоволствие. Ти вероятно не смяташ, че можеш просто да си вземеш всичко, което искаш, въпреки че не ти принадлежи, все едно как, кога и къде. Каприкорн е убеден в противното. И за съжаление баща ти притежава нещо, което той на всяка цена иска да има.
	Меги извърна очи към Мо, но той само стоеше и я гледаше.
	— Каприкорн не умее да подвързва книги като баща ти — продължи Прашнопръстия. — Той не притежава никакви особени умения, освен само едно: да плаши. Но го владее до съвършенство. Макар че според мен самият той не знае какво изпитва човек, когато страхът сковава крайниците му и го смазва. Много добре обаче знае как да извика страха и да го всели в домове и легла, в умове и сърца. Хората му разнасят страха като скръбна пощенска пратка, пъхат го под вратите и в пощенските кутии, мажат с него стени и врати, докато започне да се разпространява от само себе си, безшумен и вонящ като чума. — Прашнопръстия беше много близо до Меги. — Каприкорн има много слуги — прошепна той. — Повечето са при него от деца и ако заповяда на някого от тях да ти отреже ухо или пръст, онзи ще го стори, без да му мигне окото. Те обичат да се обличат в черно, като гарвани, само предводителят им носи ослепително бяла риза под катраненочерното си сако и ако някога ги срещнеш, наведи се, смали се, та дано не те видят. Разбираш ли?
	Меги кимна. Сърцето й биеше толкова силно, че едва дишаше.
	— Разбирам защо баща ти никога не ти е разказвал за Каприкорн — рече Прашнопръстия и се огледа за Мо. — И аз бих предпочел да разправям на децата си само за приятни хора.
	— Много добре знам, че не всички хора са приятни! — Меги не можа да скрие яда в гласа си, примесен със страх.
	— Наистина ли? И откъде? — загадъчната усмивка отново се появи, тъжна и едновременно снизходителна. — Нима някога си имала работа с истински злодеи?
	— Чела съм за тях.
	Прашнопръстия се изсмя.
	— Вярно, то е почти едно и също — съгласи се той. Присмехът му пареше като коприва. Наведе се и се взря в лицето на Меги.
	— Все пак ти желая да си останеш само с четенето — прошепна. Мо качи чантите на Прашнопръстия отзад.
	— Надявам се, не си опаковал вътре нищо летящо — каза той, докато Прашнопръстия се сви на седалката зад Меги. — При твоя занаят не бих се учудил.
	Преди Меги да успее да запита какъв е този занаят, Прашнопръстия отвори раницата си и внимателно извади от нея животинче, което примигваше сънливо.
	— Тъй като очевидно ще предприемем заедно по-дълго пътуване — обърна се той към Мо, — бих искал да представя дъщеря ти някому.
	Животното беше голямо почти колкото питомен заек, но много по-слабо, с пухкава като кожена яка опашка, която притискаше към гърдите на Прашнопръстия. Впиваше тесните си нокти в ръкава му, докато оглеждаше Меги с черни, лъскави и кръгли като копчета очи, а когато се прозя, разкри остри като игли зъбки.
	— Това е Гуин — обяви Прашнопръстия. — Ако искаш, можеш да го почешеш зад ушите. Доста е сънлив, сигурно няма да те ухапе.
	— Иначе хапе ли? — попита Меги.
	— И още как — обади се Мо, докато отново се наместваше зад волана. — Ако бях на твое място, щях да се пазя от малкия звяр.
	Но Меги не можеше да се откъсне от животинчето, колкото и остри да бяха зъбките му.
	— Това е невестулка или нещо такова, нали? — попита тя, докато внимателно поглаждаше с върховете на пръстите си кръглото ушенце.
	— Нещо такова. — Прашнопръстия бръкна в джоба на панталона си и пъхна коричка сух хляб между зъбите на Гуин. Докато дъвчеше, Меги продължи да чеше малката главица и изведнъж пръстите й напипаха нещо твърдо под копринената козина: миниатюрни рогца точно зад ушите. Тя удивено вдигна ръка:
	— Невестулките имат ли рогца?
	Прашнопръстия й смигна и остави Гуин да се шмугне обратно в раницата.
	— Тази има — потвърди той.
	Меги объркано го наблюдаваше как затяга каишките. Сякаш още чувстваше допира на пръстите си до рогцата на Гуин.
	— Мо, знаеше ли, че невестулките имат рогца? — настоя тя.
	— Глупости, Прашнопръстия само ги е залепил на главата на малкия зъбльо. За да отговаря на представите му.
	— Какви представи? — Меги погледна въпросително първо Мо, а после Прашнопръстия, ала Мо мълчаливо запали мотора, а Прашнопръстия изу ботушите си, които, изглежда, бяха изминали не по-малко път, отколкото саковете му, и се изтегна с дълбока въздишка на леглото на Мо.
	— Нито дума, Вълшебноезични — предупреди той, преди да затвори очи. — Аз не издавам твоите тайни, но в замяна и ти ще пазиш моите. Освен това за целта би трябвало да се стъмни.


	Цял час Меги си блъска главата какво ли означаваше този отговор, но имаше нещо друго, което я безпокоеше още по-силно.
	— Мо — попита тя, когато зад гърба им се разнесе хъркането на Прашнопръстия, — какво иска от теб този… Каприкорн? — Преди да изговори името, тя сниши глас, сякаш за да отнеме малко от заплашителното звучене.
	— Книга — отговори Мо, без да откъсва поглед от пътя.
	— Книга ли? Защо не му я дадеш?
	— Не може. Скоро ще ти обясня, но не сега. Става ли?
	Меги погледна през прозореца. Светът, който прелиташе покрай тях, вече изглеждаше чужд — чужди къщи, чужди улици, чужди нивя, дори дърветата и небето изглеждаха чужди, но Меги бе свикнала. Никога досега, никъде не беше се чувствала наистина у дома. Мо беше нейният дом, Мо и нейните книги, и може би този бус, който я отнасяше от едно чуждо място към друго.
	— Тази леля, при която отиваме… — полюбопитства тя, докато пътуваха през безкрайно дълъг тунел. — Има ли деца?
	— Не — отвърна Мо. — И се боя, че не ги обича особено. Но както вече казах, ще се спогодите.
	Хълмовете се бяха превърнали в планини, склоновете от двете страни на пътя ставаха все по-стръмни и в един момент къщите започнаха да изглеждат не само чужди, но и чуждоземни. Меги се опита да скъси времето, като брои тунелите, но когато хлътнаха в номер девет и мракът все не искаше и не искаше да свърши, тя заспа. Сънува невестулки в черни сака и книга, обвита в кафява опаковъчна хартия.


>	Къща, пълна с книги

E>
	— Моята градина си е моя градина — продължи великанът. — Всеки може да разбере това и аз не ще позволя никому да играе в нея освен самия аз.
@	Оскар Уайлд, „Себелюбивият великан“
E$

	Меги се събуди от тишината.
	Монотонното бръмчене на мотора, което я бе приспало, бе замлъкнало, а седалката на шофьора до нея бе празна. Трябваха й няколко минути, докато осъзнае защо не е в леглото си. По предното стъкло бяха полепнали мънички мъртви мушици, а микробусът бе спрял пред желязна врата. Видът й всяваше страх. Остриетата на пръчките й проблясваха матово, беше порта от шишове, които само чакаха някой да опита да ги прехвърли, та да остане набучен, гърчещ се като червей. Портата напомни на Меги една от любимите й истории — за Себелюбивия великан, който не искал деца в градината си. Точно така си беше представяла вратата към неговата градина.
	Мо стоеше навън заедно с Прашнопръстия. Меги слезе и изтича при тях. Вдясно от пътя имаше гъсто обрасъл склон, който стръмно се спускаше към брега на голямо езеро. Хълмовете отвъд изскачаха от водата като планини, водите на езерото бяха почти черни, по небето вече се плъзгаше вечерта и се любуваше на мрачното си отражение във вълните. В къщите край брега блясваха първите светлини, наподобяващи светулки или падащи звезди.
	— Красиво е, нали? — Мо прегърна Меги през рамо. — Ти обичаш истории за разбойници. Виждаш ли развалините на замъка? Там е било свърталището на жестока банда главорези. Трябва да разпитам Елинор за подробности. Тя знае всичко за езерото.
	Меги само кимна и облегна глава на рамото му. От умора й се виеше свят, но за първи път откакто бяха потеглили, лицето на Мо не беше помрачено от грижи.
	— Къде живее лелята? — попита тя и сподави прозявката си. — Да не би да е зад тази врата?
	— Точно там. Това е входът към имота й. Не е особено гостоприемен, какво ще кажеш? — Мо се засмя и поведе Меги през пътя. — Елинор страшно се гордее с тази порта. Поръча да я изработят специално по илюстрацията към една книга.
	— Илюстрация към „Себелюбивият великан“? — промърмори Меги, докато надничаше през изкусно преплетените железни пръчки.
	— „Себелюбивият великан“? — Мо се засмя. — Не, мисля, че беше друга история. Макар че и тази би подхождала прекрасно на Елинор.
	Край вратата растяха високи храсти, чиито трънливи клони препречваха всеки поглед, опитващ се да проникне отвъд тях. Но и през пролуките на железните пръти Меги не успя да види нищо друго, освен бухнали рододендрони и пътека, посипана с бял чакъл.
	— Изглежда, имате богати роднини, а? — прошепна в ухото й Прашнопръстия.
	— Да, Елинор е доста богата — съгласи се Мо и издърпа Меги от вратата. — Но вероятно един ден ще свърши бедна като църковна мишка, защото пръска всичките си пари за книги. Боя се, че без колебание би продала душата си, стига дяволът да й предложи подходящата книга — той блъсна тежката врата и я отвори.
	— Какво правиш? — разтревожи се Меги. — Не можем да влезем просто така. — До вратата имаше табела, чийто надпис се четеше ясно, макар клоните да закриваха някои от буквите.
C>
	ЧАСТНА СОБСТВЕНОСТ.
	ДОСТЪПЪТ ЗАБРАНЕН ЗА ВЪНШНИ ЛИЦА!
C$
	За Меги думите не звучаха като покана.
	Но Мо само се засмя.
	— Не се тревожи — успокои я той и разтвори още по-широко портата. — Единственото, което Елинор пази с алармена инсталация, е библиотеката. Все едно й е кой влиза през вратата й. Тя не е точно олицетворение на страхлива жена. Освен това не може да се каже, че гостите се тълпят пред прага й.
	— А как стои въпросът с кучетата пазачи? — Прашнопръстия хвърли тревожен поглед към чуждата градина. — Тази порта сигурно върви в комплект с поне три кръвожадни песа, големи като телета.
	Мо само поклати глава.
	— Елинор се отвращава от кучета — кратко обясни той, докато се връщаше в буса. — А сега, качвайте се.
	Имотът на Мегината леля приличаше повече на гора, отколкото на градина. Малко след портата пътят извиваше в широк полукръг, сякаш искаше да се засили, преди да поеме нагоре по склона, покрай тъмни борове и кестени. Дърветата го опасваха толкова плътно, че клоните им образуваха тунел, и Меги тъкмо си помисли, че той е безкраен, когато изведнъж дървесата се отдръпнаха и пътят се разля в просторна площадка, посипана с чакъл и заобиколена от старателно поддържани розови лехи.
	На площадката бе паркирано, сиво комби, точно пред къщата, която бе по-голяма от училището, което Меги бе посещавала през последната година. Тя опита да преброи прозорците, ала бързо се отказа. Къщата беше много красива, но излъчваше същото негостоприемство, както и желязната порта на пътя. Може би мазилката с цвят на охра изглеждаше замърсена само заради здрача. А зелените капаци на прозорците може би бяха затворени само защото нощта вече се бе наместила над околните планини. Може би. Но Меги би се обзаложила, че и денем капаците не се отваряха често. Входната врата от тъмно дърво изглеждаше отблъскваща като стиснати устни и тя неволно се вкопчи в ръката на Мо, когато се отправиха към нея.
	Прашнопръстия ги последва колебливо, преметнал през рамо скъсаната раница, в която спеше Гуин. Когато Мо и Меги спряха пред вратата, той изостана на няколко крачки, зад тях и с недоверие заоглежда залостените капаци на прозорците, сякаш подозираше, че домакинята ги наблюдава иззад някой от тях.
	До вратата имаше малък зарешетен прозорец, единственият, който не беше скрит зад боядисан в зелено капак. Под него висеше нова табела.
C>
	АКО ИМАТЕ НАМЕРЕНИЕ ДА ГУБИТЕ ВРЕМЕТО МИ С МАЛОВАЖНИ НЕЩА,
	ПО-ДОБРЕ СИ ТРЪГНЕТЕ ВЕДНАГА
C$
	Меги хвърли към Мо разтревожен поглед, но той само й смигна ободряващо и позвъни.
	Момичето чу как камбанен звън отекна в голямата къща. Известно време не се случи нищо. Само една сврака с недоволен крясък излетя от храстите, които растяха около къщата, без обаче да подплаши врабците, които припряно кълвяха из чакъла, търсейки невидими насекоми. Меги тъкмо бе успяла да им хвърли няколко трошици, останали в джоба й от един отдавнашен пикник, когато вратата внезапно се отвори.
	Жената, която излезе, бе доста по-възрастна от Мо, макар Меги никога да не бе напълно сигурна, когато трябваше да определи възрастта на големите. Лицето й напомняше муцуната на булдог, но може би впечатлението се дължеше повече на израза, отколкото на самите черти. Носеше пуловер в мишосиво и пепелявосива пола, перлена огърлица около късата шия, а на краката — филцови пантофи, каквито Меги трябваше веднъж да обуе при обиколката на един исторически замък, който бяха посетили заедно с Мо. Косата на Елинор сивееше и беше вдигната на кок, но от всички страни провисваха кичури, сякаш набързо се бе сресала надве-натри. Като цяло Елинор нямаше вид на жена, която се застоява дълго пред огледалото.
	— За Бога, Мортимер! И това ако не е изненада! — произнесе тя, без да си губи времето с поздрави. — Откъде се взе? — Въпреки че гласът й звучеше грубо, тя не успя да скрие напълно радостта, че вижда Мо.
	— Привет, Елинор — поздрави Мо и постави ръка върху рамото на дъщеря си. — Спомняш ли си Меги? Както виждаш, доста е пораснала.
	Елинор хвърли на Меги кратък, объркан поглед.
	— Да, виждам — потвърди тя. — Но нали в крайна сметка в природата на децата е да растат? А доколкото си спомням, през последните години не сте се мяркали пред очите ми нито ти, нито дъщеря ти. На какво дължа неочакваната чест на твоето посещение? Нима най-сетне си решил да се смилиш над клетите ми книги?
	— Абсолютно правилно — кимна Мо. — Отложиха една от поръчките ми — поръчка от библиотека, а нали знаеш, библиотеките все изпитват недостиг на средства.
	Меги неспокойно погледна Мо. Не бе подозирала, че умее да лъже толкова убедително.
	— Тъй като бързахме — продължаваше баща й, — не успях да настаня Меги някъде другаде и затова я доведох със себе си. Знам, че не обичаш деца, но Меги няма навика да маже книгите с мармалад и не къса страниците им, за да увива в тях умрели жаби.
	Елинор издаде недоволно гъргорене и изгледа Меги, сякаш я смяташе способна на всякакви поразии, независимо какво твърдеше баща й.
	— Последния път, когато я доведе, поне можехме да ограничаваме движенията й, като я сложихме в кошарка — съжали тя с леден глас. — Сега това очевидно няма да е възможно. — И още веднъж изгледа Меги от глава до пети, като че ли се готвеше да пусне в дома си опасен звяр.
	Меги усети как лицето й почервенява от яд. Изпита непреодолимо желание да се върне вкъщи или да се свре в буса, изобщо навсякъде, само и само да не остане тук с тази отвратителна жена, чиито кръгли като копчета очи сякаш пробиваха дупки в лицето й.
	Погледът на Елинор се отлепи от нея и се премести към Прашнопръстия, който все още стоеше зад тях.
	— А този? — погледна тя изпитателно Мо. — Него познавам ли го?
	— Това е Прашнопръстия, мой… приятел. — Дали само Меги усети колебанието на Мо? — Отправил се е на юг, но може би ще го подслониш за една нощ в някоя от безбройните си стаи?
	Елинор скръсти ръце.
	— Само, при условие че името му не отговаря на начина, по който се отнася с книгите — отсече тя. — В добавка ще трябва да се примири с твърде спартанските условия на тавана, защото с времето книгите ми се увеличиха и заеха почти всичките ми стаи за гости.
	— Колко книги имате? — полюбопитства Меги. — Макар да беше израснала сред купища книги, тя при най-добро желание не можеше да си представи, че зад всичките прозорци на тази огромна къща се криеха само книги.
	Елинор отново я изгледа, този път с нескрито презрение.
	— Колко ли? — повтори тя. — Да не би да смяташ, че ги броя като копчета или грахови зърна? Много са, много. Предполагам, че във всяка стая на тази къща има повече книги, отколкото ти ще прочетеш през живота си. А някои са толкова ценни, че без колебание бих те застреляла, ако дръзнеш да ги докоснеш. Но тъй като, както ме уверява баща ти, ти си умно момиче, бездруго няма да го направиш, нали?
	Меги не отвърна. Вместо това си представи как се повдига на пръсти и три пъти заплюва старата вещица право в лицето.
	Мо обаче се разсмя.
	— Не си се променила, Елинор — установи той. — Езикът ти е остър като нож за хартия. Но те предупреждавам: ако застреляш Меги, ще сторя същото с любимите ти книги.
	Устните на Елинор се сгърчиха в подобие на усмивка:
	— Добър отговор — похвали го тя и отстъпи. — Ти очевидно също не си се променил. Влизайте. Ще ти покажа книгите, които се нуждаят от помощта ти. И още няколко други.


	Меги знаеше, че Мо притежава много книги. След като пристъпи прага на къщата на Елинор, вече не мислеше така.
	Тук нямаше разпръснати купчини като в дома на Меги. Всяка книга очевидно си имаше строго определено място. Но там, където в домовете на другите хора има тапети или просто празни стени, у Елинор имаше рафтове с книги. В преддверието, което прекосиха отначало, лавиците бяха бели и се издигаха до тавана, а в стаите, през които минаха след това, бяха черни като плочите, с които бяха покрити подовете, същото бе и в коридора, по който вървяха сега.
	— Тези тук — провъзгласи Елинор с презрителен жест, докато крачеше покрай плътно наредените една до друга книги — се натрупаха с течение на годините. Не са особено ценни, повечето са с ниско качество, нищо изключително. Ако нечии пръсти не могат да се сдържат и някой път измъкнат някоя от тях — тя хвърли кратък поглед към Меги, — то това няма да има особени последствия. При условие че тези пръсти, след като задоволят любопитството си, отново върнат книгата на мястото й и не оставят по нея отвратителни следи. — При тези думи Елинор се извърна към Мо. — Ако искаш, вярвай — продължи тя, — но в една от последните книги, които си купих, великолепно първо издание от деветнадесети век, открих изсъхнала филийка салам, използвана вместо разделител!
	Меги не сдържа кикота си, което мигом й спечели нов неприветлив поглед.
	— Не е смешно, млада госпожице — скара й се Елинор. — Някои от най-прекрасните книги, отпечатвани някога, са били унищожени, защото поредният празноглав продавач на риба ги е разкъсвал, за да увива в страниците им вонящата си стока. През Средновековието са унищожили хиляди книги, защото от подвързиите им си кроили обувки, а с хартията палели парните си бани. — Споменът за толкова чудовищни, макар и останали в отдавна отминали векове престъпления, накара Елинор да се задъха. — Е, да оставим това — едва изговори тя. — Иначе ще се ядосам прекалено много, а кръвното ми бездруго е твърде високо.
	Тя беше спряла пред една врата. Върху бялото дърво бе изрисувана котва, около която скачаше делфин.
	— Това е знакът на един велик печатар — обясни Елинор и погали с пръст острия нос на делфина. — Напълно подходящ за вход към библиотека, нали?
	— Знам — отговори Меги. — Става дума за Алдус Мануциус. Живял е във Венеция. Печатал е книги с определен размер — точно толкова, че да се побират в конските дисаги на неговите възложители.
	— Наистина ли? — Елинор сбърчи чело. — Не съм знаела това. Във всеки случай аз съм щастлива притежателка на книга, която е отпечатал собственоръчно. През 1503 година.
	— Искате да кажете, че книгата е излязла от работилницата му — поправи я Меги.
	— Естествено, че това искам да кажа. — Елинор се покашля и погледна Мо с такъв упрек, сякаш вината, че дъщеря му знае толкова малко известни факти, е единствено негова. После постави длан върху дръжката на вратата. — През този праг — рече тя, като натисна бравата с почти религиозно смирение, — никога досега не е пристъпвал детски крак, но тъй като баща ти по всяка вероятност е възпитал у теб известно уважение към книгите, ще направя изключение. Обаче само, при условие че ще стоиш на поне три крачки от рафтовете. Приемаш ли?
	За миг Меги понечи да откаже. Твърде силно й се искаше да стресне Елинор, като накаже с презрение ценните й книги. Но не можа. Любопитството й бе прекалено силно. Почти чуваше как й шепнат книгите през полуотворената врата. Хиляди неизвестни истории обещаваха да й отворят хиляди врати към хиляди непознати светове. Изкушението беше прекалено силно.
	— Прието — промърмори тя и скръсти ръце зад гърба си. — Три стъпки. — Пръстите я сърбяха от желание.
	— Умно момиче — похвали я лелята така снизходително, че Меги едва не се отказа от решението си. После пристъпиха в светая светих на Елинор.
	— Та ти си правила ремонт! — чу Меги възхитения глас на Мо. Той добави нещо, но тя вече бе престанала да слуша. Гледаше само книгите. Шкафовете, в които бяха подредени, ухаеха на прясно отсечено дърво. Стигаха чак до небесносиния таван, от който висяха миниатюрни лампи, сякаш завързани звезди. Пред рафтовете бяха изправени тесни дървени стълби с колелца, готови да улеснят достъпа на жадния читател към високите лавици. Имаше читателски пултове, върху които бяха поставени разгърнати книги, приковани с лъщящи като злато месингови вериги. Имаше стъклени витрини, в които книги, покрити със старчески петна, показваха най-прекрасните илюстрации на всеки, който се приближеше. Меги не успя да се сдържи. Една стъпка, един припрян поглед към Елинор, която за щастие й беше обърнала гръб, и ето я застанала пред витрината. Наведе се над стъклото, все по-ниско и все по-ниско, докато не си удари носа.
	Бодливи листа се виеха около бледокафяви букви. Миниатюрна драконова глава плюеше разцъфнали цветове върху петнистата хартия. Конници върху бели жребци гледаха Меги, сякаш не беше минал и ден, откакто непознат художник ги беше изрисувал с тънка четка от косми на белка. До тях бяха застанали мъж и жена, може би младоженци. Друг мъж с огненочервена шапка пронизваше двамата с враждебен поглед.
	— Това ли са трите ти стъпки?
	Меги изплашено се извърна, но Елинор не изглеждаше прекалено ядосана.
	— Да, изкуството на илюстрацията! — възкликна тя. — В миналото само богаташите можели да четат. Затова за бедните, освен буквите рисували картинки, та да разбират историите. Разбира се, правели го не за да им доставят удоволствие; предопределението на бедните било да работят, не да бъдат щастливи или да разглеждат красиви илюстрации. Това удоволствие било отредено за богатите. Не. Целта била да ги поучават. Най-често рисували истории от Библията, които и без това всички знаели. Излагали книгите в църквите и всеки ден отгръщали нова страница, за да покажат нова картина.
	— А тази книга? — попита Меги.
	— О, мисля, че тя никога не е била излагана в църква — отвърна Елинор. — По-скоро е служила за развлечението на един много богат човек. Почти шестстотингодишна е. — Гордост звънна в гласа й. — Заради подобни книги са измъчвали и са убивали. За щастие на мен ми се наложи само да я купя.
	Изричайки последните думи, тя се обърна и изгледа Прашнопръстия, който ги беше последвал безшумно като котка, отправила се на лов. За миг Меги си помисли, че Елинор ще го отпрати обратно в коридора, но Прашнопръстия се бе заковал пред рафтовете с такова страхопочитание, скръстил ръце зад гърба си, че тя се задоволи само с недоволен поглед и се върна при Мо.
	Той стоеше пред един от читателските пултове, хванал в ръка книга, чийто гръб се държеше само на няколко конеца. Държеше я много предпазливо, като птица със счупени криле.
	— Е? — попита Елинор загрижено. — Можеш ли да я спасиш? — Знам, в ужасно състояние е, боя се, че и другите не са в по-добро, но…
	— Всичко ще се оправи — Мо остави книгата и вдигна друга. — Но ще ми трябват най-малко две седмици. При положение че не се наложи да си търся допълнителни материали. В такъв случай работата ще се проточи. Ще издържиш ли толкова дълго присъствието ни?
	— Разбира се. — Елинор кимна, но Меги забеляза погледа, който метна по посока на Прашнопръстия. Той все още стоеше пред шкафовете, съвсем близо до вратата, и изглеждаше напълно погълнат от съзерцанието на книгите, но въпреки това Меги някак си знаеше, че не е изпуснал и думичка от разговора зад гърба му.


	В кухнята на Елинор нямаше нито една книга, но за сметка на това вечерята беше чудесна. Храниха се на стара дървена маса, която според уверенията на Елинор била взета от помещението за писарите в един италиански манастир. Меги веднага се усъмни. Доколкото й бе известно, монасите в скрипториите са работели върху наклонени писалища, но тя реши да запази това, което знаеше, за себе си. Вместо това взе още една филия хляб и тъкмо се питаше дали сиренето, поднесено върху така наречената писалищна маса, не е отровно, когато забеляза, че Мо прошепва нещо на Елинор. Очите на Елинор алчно се разшириха, от което Меги заключи, че може да става дума само за книга, и веднага си спомни за опаковъчната хартия, за бледозелената подвързия и за гнева в гласа на Мо.
	До нея Прашнопръстия незабелязано скри парче шунка в раницата си — вечерята на Гуин. Меги видя как малкото кръгло носле се показа, душейки, от раницата, надявайки се да получи още някое вкусно парченце. Прашнопръстия се усмихна на Меги, когато забеляза погледа й, и пъхна в устата на Гуин поредната сланинка. Разговорът между Мо и Елинор, изглежда, не го интересуваше, но Меги бе сигурна, че двамата готвят някаква тайна сделка.
	След малко Мо стана и излезе. Меги попита Елинор къде е тоалетната и го последва.
	Странно чувство бе да шпионира Мо. Не можеше да си спомни да го е следила преди — освен в нощта, когато се бе появил Прашнопръстия. О, имаше и още един случай. Много отдавна, когато се бе опитала да разбере дали Мо не е Дядо Коледа. Срамуваше се, че безшумно се прокрадва след баща си. Но вината си беше негова. Защо криеше от нея тази книга? Отгоре на това възнамеряваше да я даде на Елинор — книга, която дори не й беше разрешил да погледне! Откакто бе видяла Мо припряно да я крие зад гърба си, тя не й излизаше от главата. Дори беше претършувала чантата с нещата на Мо, преди да я натоварят на буса, но не бе успяла да открие нищо.
	Просто трябваше да види тази книга, преди да изчезне зад някоя от витрините на Елинор! Трябваше да узнае защо беше толкова ценна за Мо, че да я домъкне чак тук…
	В преддверието той се огледа още веднъж и излезе навън, но Меги навреме се пъхна зад една ракла, която лъхаше на нафталин и лавандула. Реши да остане в скривалището си, докато Мо се завърне. Вън на двора сигурно щеше да я открие. Времето минаваше мъчително бавно, така, както става винаги, когато чакаш нещо с разтуптяно сърце. Книгите върху белите рафтове сякаш наблюдаваха Меги, но мълчаха, като че ли усещаха, че в този миг тя е способна да мисли само за една-единствена тяхна сестра.
	Най-накрая Мо се завърна, понесъл загърнато в кафява хартия пакетче. Може пък само да иска да я скрие, помисли си Меги. Къде по-добре би могъл да скриеш книга, ако не сред десетки хиляди други книги? Да. Мо щеше да остави книгата тук и щяха да си заминат обратно вкъщи. Как бих искала да я зърна, размечта се тя. Да я зърна само веднъж, преди да изчезне в някой шкаф, до който не ми позволяват да се доближавам на повече от три крачки.
	Мо мина толкова близо до нея, че би могла да го докосне, но не я забеляза. „Меги, не ме гледай така! — казваше й понякога той. — Отново ми четеш мислите!“ Сега изглеждаше разтревожен, сякаш не бе сигурен дали постъпва добре. Меги бавно преброи до три, преди да го последва, но Мо няколко пъти спираше толкова внезапно, че тя едва не се блъсна в него. Не се върна в кухнята, а се отправи към библиотеката. Без да се обърне, отвори вратата със знака на венецианския печатар и тихо я затвори след себе си.
	И така, Меги стоеше посред всичките мълчаливи книги и се питаше дали да го последва… дали да не го помоли да й покаже книгата. Много ли щеше да се разсърди? Тя тъкмо понечи да събере цялата си смелост и да влезе след баща си, когато дочу стъпки — бързи, решителни стъпки, издаващи нетърпение. Това можеше да бъде само Елинор. Ами сега?
	Меги отвори най-близката врата и се шмугна вътре. Легло с балдахин, гардероб, снимки в сребърни рамки, купчина книги на нощната масичка, върху килима — разтворен каталог, чиито страници бяха покрити с изображения на старинни книги. Попаднала бе в спалнята на Елинор. С тупкащо сърце тя се ослуша за шумове отвън, чу енергичните стъпки на Елинор и как вратата на библиотеката се затвори за втори път. Меги предпазливо се измъкна отново в коридора. Още стоеше нерешително пред библиотеката, когато изведнъж една ръка се отпусна на рамото й. Другата заглуши вика й на ужас.
	— Аз съм — прошушна Прашнопръстия в ухото й. — Стой тихо, защото и двамата ще си изпатим, разбираш ли?
	Меги кимна и Прашнопръстия бавно свали ръката си от устата й.
	— Баща ти има намерение да даде книгата на тази вещица, нали? — изсъска той. — Взе ли я от микробуса? Казвай. Донесе я, нали?
	Меги го блъсна.
	— Не знам! — отвърна тя. — Пък и какво ви засяга?
	— Какво ме засяга ли? — Прашнопръстия се засмя тихо. — Е, може би някога ще ти разкрия какво ме засяга. Но сега искам да знам само дали си го видяла.
	Меги поклати глава. Сама не знаеше защо лъже Прашнопръстия. Може би защото ръката му бе притискала устата й малко по-силно, отколкото бе необходимо.
	— Меги! Послушай ме! — Прашнопръстия я погледна сериозно. Белезите му приличаха на бледи черти, които някой бе нарисувал върху лицето му — две леко извити линии върху лявата страна и една, по-дълга, върху дясната, от ухото до ноздрата.
	— Каприкорн ще убие баща ти, ако не получи книгата! — пророни Прашнопръстия. — Ще го убие, разбираш ли? Не ти ли разказах какъв е? Иска да има книгата, а той винаги получава каквото поиска. Смешно е да се вярва, че тук няма да я намери.
	— Мо не мисли така!
	Прашнопръстия се изправи и се втренчи във вратата на библиотеката.
	— Да, знам — промърмори той. — Тъкмо тук е проблемът. И затова — той постави двете си ръце върху раменете на Меги и я побутна към затворената врата, — затова сега ти ще влезеш съвсем невинно вътре и ще разбереш какво искат да сторят онези двамата с книгата, нали?
	Меги понечи да възрази. Но преди да се усети, Прашнопръстия беше отворил вратата и тя се озова в библиотеката.


>	Само картина

E>
	Който краде книги или задържа книги, взети назаем, то нека книгата в неговите ръце да се превърне в отровна змия. Болест като гръм да го порази и да скове крайниците му. Жално да хленчи за милост, ала мъките му да не се облекчат, докато не се разкалят месата му. Книжни червеи да гризат вътрешностите му като трупните червеи, що не умират. А когато удари часът на последното наказание, адският огън да го погълне завинаги.
@	Надпис в библиотеката на манастира „Сан Педро“ в Барселона, цитиран от Алберто Мангел
E$

	Вяха разопаковали книгата, Меги видя кафявата хартия, смачкана и захвърлена върху един стол. Никой не забеляза влизането й. Елинор се бе надвесила над един от читателските пултове, Мо стоеше до нея. И двамата бяха с гръб.
	— Невероятно. Мислех, че не е останал нито един екземпляр — казваше Елинор. — Странни истории се носят за тази книга. Един антиквар, при когото често пазарувам, твърди, че преди години му откраднали три екземпляра, всичките в един и същи ден. Почти същата история съм чувала от двамина други търговци на книги.
	— Наистина ли? Колко необикновено! — възкликна Мо, но Меги прекалено добре познаваше гласа му и веднага разбра, че удивлението му е престорено. — Е, както и да е. И да не е рядка книга, за мен е много ценна и бих искал да знам, че е на сигурно място. След време ще си я прибера.
	— При мен всяка книга е на сигурно място — благосклонно го успокои Елинор. — Знаеш, че е така. Книгите са моите деца, моите мастиленочерни деца, които гледам и обгрижвам. Пазя страниците им от слънчевата светлина и ги защитавам от гладни хартиени червеи и мърляви човешки пръсти. Тази ще получи почетно място и никой няма да я зърне, преди да си я поискаш обратно. Бездруго посетителите в библиотеката ми не са желани. Не оставят нищо друго, освен пръстови отпечатъци и мазни следи по бедните ми книги. Освен това, както знаеш, разполагам с твърде скъпа алармена инсталация.
	— Да, това наистина е успокоително! — В гласа на Мо прозвуча облекчение. — Благодаря ти, Елинор! Наистина ти благодаря много. И ако тези дни някой все пак почука на вратата ти и попита за книгата, моля те, престори се, че никога не си чувала за нея, нали?
	— Разбира се. Какво ли не прави човек, за да си осигури добър книговезец. Освен това ти си съпруг на племенницата ми. Знаеш ли, че понякога тя ми липсва? Е, сигурно и с теб е същото. Но дъщеря ти, изглежда, се справя доста добре и без нея, или се лъжа?
	— Тя почти не си спомня майка си — тихо отвърна Мо.
	— Е, и слава Богу, нали? Понякога е много практично, че нашата памет не е и наполовина толкова добра, колкото на книгите ни. Без тях, предполагам, вече нищо нямаше да си спомняме. Всичко щеше да бъде забравено: Троянската война, Колумб, Марко Поло, Шекспир, всичките луди крале и богове… — Елинор се обърна и се вцепени.
	— Нима съм пропуснала да чуя почукването ти? — попита тя и толкова враждебно изгледа Меги, че момичето трябваше да извика на помощ цялата си смелост, за да не се обърне и да не побегне.
	— Откога си тук, Меги? — сряза я Мо.
	Меги вирна брадичка.
	— На нея й позволяваш да я види, а от мен я криеш! — възкликна тя. Винаги беше смятала нападението за най-добрата защита. — Досега никога не си крил от мен книга! Какво й е толкова особеното на тази? Ще ослепея ли, ако я прочета? Да не би да ми отхапе пръстите? Какви толкова ужасни тайни крие, че не бива да ги узная?
	— Имам причини да не ти я показвам — настоя Мо. Беше пребледнял като платно. — Без да продума повече, той понечи да я изблъска към вратата, но Меги се откъсна.
	— О, тя е доста дебелоглава! — установи Елинор. — Почти ми става симпатична. Спомням си, че майка й беше същата. Ела — лелята отстъпи настрана и помаха на Меги. — Ще видиш, че в книгата няма нищо особено вълнуващо, поне не за твоите очи. Но се убеди сама. Човек вярва най-много на собствените си сетива. Или баща ти е на друго мнение? — Тя хвърли въпросителен поглед към Мо.
	Мо се поколеба и после примирено поклати глава.
	Книгата лежеше отворена върху пулта за четене. Не изглеждаше особено стара. Меги знаеше как изглежда истинска старинна книга. В работилницата на Мо беше виждала издания, чиито страници бяха станали петнисти като леопардова кожа и почти толкова жълти. Спомни си един том, чиято подвързия бе нападната от дървояди. Следите им приличаха на миниатюрни следи от куршуми. Мо бе разделил тялото от подвързията, старателно бе съшил страниците наново и както обичаше да казва, им бе скроил нова дреха. Подобна дреха можеше да бъде от кожа или от лен, скромна или украсена с релефна щампа, която Мо постигаше с помощта на миниатюрни печати и понякога позлатяваше.
	Подвързията на тази книга беше от лен, сребристозелен като листата на върба. Ъглите й бяха малко ожулени, но страниците й бяха още бели, така че всяка буква се открояваше ясна и черна върху хартията. Там, където беше разгърната, лежеше тясна червена лентичка. На дясната страница се виждаше илюстрация. Изобразени бяха великолепно облечени жени, един гълтач на огън, акробати и фигура, която напомняше крал. Меги разлисти нататък. Нямаше много илюстрации, но началната буква на всяка глава представляваше малка картина. Върху някои от буквите се бяха покатерили животни, около други се виеха растения, едно В гореше, цялото в пламъци. Те изглеждаха толкова истински, че Меги неволно ги поглади с пръст, за да се увери, че не парят. Следващата глава започваше с Н. Буквата се бе разперила като воин, върху протегнатата му ръка се бе закрепило животинче с пухкава опашка. „Никой не видя как той се измъкна от града“, прочете Меги, ала преди да продължи, Елинор хлопна книгата под носа й.
	— Според мен е достатъчно — отсече тя и стисна тома под мишница. — Баща ти ме помоли да запазя книгата на сигурно място и така възнамерявам да постъпя.
	Мо още веднъж посегна към ръката на Меги. Този път тя не се възпротиви.
	— Моля те, Меги, забрави тази книга — пророни той. — Тя носи нещастие. Ще ти дам хиляди други.
	Меги мълчаливо кимна. Преди Мо да затвори вратата, успя да зърне за миг Елинор. Лелята толкова нежно оглеждаше книгата, че й напомни погледа на Мо, когато вечер я завиваше до брадичката.
	Сетне вратата към библиотеката хлопна.
	— Къде ще я скрие? — попита Меги, докато Мо я отвеждаше надолу по коридора.
	— О, тя разполага с няколко прекрасни тайника за подобни случаи — отговори уклончиво Мо. — Но те са секретни, каквито са всички скривалища. Какво ще кажеш да те заведа в твоята стая? — Баща й се опитваше гласът му да прозвучи ведро, но без особен успех. — Все едно ще нощуваш в най-скъп хотел. Какво говоря, много по-луксозна е.
	— Добре звучи — промърмори Меги и се огледа, но от Прашнопръстия нямаше следа. Къде беше? Трябваше да му зададе един определен въпрос. Не можеше да мисли за нищо друго, докато Мо й показваше стаята и я успокояваше, че вече всичко се било наредило, че само ще си свърши работата с книгите на Елинор и ще си заминат у дома. Меги кимаше и се преструваше, че го слуша, ала в действителност мислите й бяха заети само с въпроса към Прашнопръстия. Той пареше устните й така, че не би се учудила, ако Мо го видеше там. Точно в средата на устните й.


	Когато баща й я остави сама, за да пренесе багажа им от буса, Меги изтича в кухнята, но и там не откри Прашнопръстия. Надникна дори в спалнята на Елинор, ала колкото и врати да отваряше в огромната къща, Прашнопръстия сякаш бе потънал вдън земя. Накрая тя се изтощи да го търси. Мо отдавна си бе легнал, Елинор също бе изчезнала в спалнята си. Ето защо и Меги се оттегли в своята и се изтегна върху огромното легло. Почувства се напълно изгубена, сякаш се бе смалила като джудже. Все едно съм Алиса в страната на чудесата, помисли тя и поглади с длан чаршафите на цветя. Иначе стаята й харесваше. Пълна беше с книги и картини. Имаше дори камина, макар че изглеждаше така, сякаш не е била използвана от хиляда години. Меги се смъкна от леглото и приближи до прозореца. Навън отдавна се беше стъмнило и когато разтвори капаците, хладен повей я блъсна в лицето. Единственото, което различаваше в мрака, бе поръсената с чакъл площадка пред къщата. Раираният бус на Мо стоеше редом със сивото комби на Елинор, като зебра, която погрешка е попаднала в конюшня. Баща й беше нарисувал ивици върху бялата боя, след като бе подарил на Меги „Книга за джунглата“. Тя си спомни за дома, който така набързо бяха напуснали, за стаята си и за мястото си в училище, което днес бе останало празно. Не беше сигурна дали изпитва носталгия.
	Когато си легна, остави капаците отворени. Мо бе поставил сандъчето с книги до леглото й. Уморена, тя взе една и се опита да си свие гнездо сред познатите слова, но не й се удаде. Отново и отново споменът за другата книга изтласкваше думите, отново и отново Меги виждаше пред себе си началните букви на главите й — едри и пъстри, заобиколени от образи, чиито истории тя не познаваше, защото книгата не бе имала време да й ги разправи.
	Трябва да намеря Прашнопръстия, помисли си тя, унасяйки се. Но тогава книгата се изплъзна от ръцете й и тя заспа.
	На следващата утрин я разбуди слънцето. Въздухът още бе хладен, но небето беше безоблачно и когато Меги се надвеси от прозореца, в далечината, сред клоните на дърветата, съзря отблясъците на езерото. Стаята, която й бе отредила Елинор, бе на първия етаж. Мо спеше през две врати, но Прашнопръстия бе принуден да се задоволи с малка стаичка на тавана. Вчера Меги я бе видяла, докато го издирваше. В нея имаше само тесен нар, обкръжен от сандъци с книги, които стигаха до гредите на покрива.
	Мо и Елинор вече седяха на масата за закуска, когато Меги влезе в кухнята, ала Прашнопръстия не се виждаше никъде.
	— О, той вече закуси — изсъска Елинор в отговор на въпроса на Меги, — и то в компанията на някакво острозъбо животно, което се настани на масата и не спря да ръмжи, защото съм се осмелила да стъпя, без да поискам разрешението му, в собствената си кухня. Опитах се да уведомя вашия странен приятел, че мухите са единствените животни, които търпя на масата си, в отговор на което той изчезна навън с косматия си любимец.
	— Какво искаш от него? — поинтересува се Мо.
	— О, нищо особено, аз… исках да го питам нещо — измънка Меги, припряно се натъпка с половин филия хляб, отпи от отвратително горчивото какао на Елинор и изскочи на двора.
	Откри Прашнопръстия зад къщата, върху окосена до бодливо морава, на която редом с един гипсов ангел бе поставен шезлонг. От Гуин нямаше и следа. Няколко пилета спореха на висок глас в покрития с червени цветове рододендрон, а Прашнопръстия жонглираше с унесено изражение на лицето. Меги се опита да преброи шарените топки, бяха четири, не, шест, не, осем. Той толкова чевръсто ги улавяше във въздуха, че й се зави свят само от гледане. Хващаше ги небрежно, както си стоеше на един крак, дори не беше нужно да ги следи с поглед. Едва когато забеляза Меги, една топка му се изплъзна и се търкулна пред краката й.
	Меги я вдигна и му я подаде.
	— Откъде сте научили това? — възхити се тя. — Беше… чудесно.
	Прашнопръстия подигравателно се поклони.
	— Така си изкарвам прехраната — обясни той. — Така и с още няколко неща.
	— Как може човек да си изкарва прехраната с това?
	— По пазарите. По панаирите. На детски рождени дни. Някога посещавала ли си някой от онези сборове, където хората се преструват, че живеят в Средновековието?
	Меги кимна. Мо я беше водил на такъв панаир. Там бе видяла прекрасни неща, чуждоземни, сякаш не идваха от друга епоха, а от друг свят. Мо й подари кутийка, украсена с пъстри камъни и малка рибка от метал, който хвърляше златни и зелени отблясъци, с широко отворена уста и топче в кухия корем, което звънтеше като камбанка, когато човек разклатеше кутийката. Въздухът ухаеше на прясно изпечен хляб, дим и влажни дрехи. Меги бе наблюдавала как се кове меч и се бе скрила зад гърба на Мо от една преоблечена вещица.
	Прашнопръстия събра топките си и ги метна обратно в разтворения сак, захвърлен на тревата. Меги небрежно се приближи и надникна вътре. Видя стъклени бутилки, бял памук и картонена кутия с мляко, но преди да разузнае нещо повече, Прашнопръстия го затвори.
	— Съжалявам. Професионална тайна — рече той. — Баща ти е дал книгата на тази Елинор, нали?
	Меги вдигна рамене.
	— Можеш спокойно да ми кажеш. И без това знам. Подслушвах. Лудост е да я остави тук, но какво от това? — Прашнопръстия седна на шезлонга. От раницата се подаваше пухкава опашка.
	— Видях Гуин — съобщи Меги.
	— Наистина ли? — Прашнопръстия се излегна назад и притвори очи. На слънчевата светлина косата му изглеждаше по-светла. — И аз. В раницата е. Време му е за сън.
	— Видях го в книгата. — Меги бе приковала очи в лицето на Прашнопръстия, което не трепна. Неговите мисли не се изписваха на челото му като тези на Мо. Прашнопръстия приличаше на затворена книга и Меги имаше чувството, че удря през пръстите всеки, който се опита да я прочете. — На едно Н. Видях рогата му.
	— Наистина ли? — Прашнопръстия дори не отвори очи. — Знаеш ли на кой от хилядите си рафтове я е скрила дъртата книгоманка?
	Меги се престори, че не е чула въпроса.
	— Защо Гуин прилича толкова на животното от книгата? — попита тя. — Наистина ли сте му залепили рогцата?
	Прашнопръстия отвори очи и примигна към слънцето.
	— Ммм, да, наистина, така ли съм постъпил? — повтори той, докато оглеждаше небето. Няколко облачета се носеха над къщата на Елинор. Слънцето изчезна зад едно от тях и сянката му падна върху зелената морава като грозно петно.
	— Баща ти често ли ги чете на глас, Меги? — обади се Прашнопръстия.
	Меги го погледна подозрително. После коленичи до раницата и поглади пухкавата опашка на Гуин.
	— Не — призна тя. — Но ме научи да чета, когато бях на пет.
	— Попитай го защо не ти чете на глас — посъветва я Прашнопръстия. — Но не му позволявай да увърта.
	— От къде на къде? — Меги ядосано се изправи. — Той просто не обича да чете на глас, това е всичко.
	Прашнопръстия се усмихна. Наведе се от шезлонга и пъхна ръка в раницата.
	— А, изглежда си напълнил коремчето — установи той. — Предполагам, че нощният лов на Гуин се е увенчал с успех. Дано не е плячкосал пак някое гнездо. Или си нагънал само хлебчетата и яйцата на Елинор? — Опашката на Гуин потрепваше като котешка.
	Меги плахо погледна към раницата. Доволна бе, че муцуната на Гуин не се виждаше. Може би по нея още имаше следи от кръв.
	Прашнопръстия отново се изтегна в шезлонга на Елинор.
	— Да ти покажа ли довечера за какво използвам бутилките, памука и всичките тайнствени неща в сака? — попита той, без да я погледне. — Но за целта трябва да стане тъмно, тъмно като в тунел. Осмеляваш ли се да излезеш от къщи посред нощ?
	— Естествено! — обиди се Меги, макар че да скита по тъмно навън съвсем не беше върховно удоволствие. — Но първо ще ми кажете защо…
	— Вие? — Прашнопръстия се изсмя. — За Бога, в следващото си изречение ще ме титулуваш господин Прашнопръсти. Не мога да понасям да се говори на вие, затова престани.
	Меги прехапа устни и кимна. Прав беше. Вежливото обръщение не му подхождаше.
	— Е, добре, защо си залепил рогца на Гуин? — завърши въпроса си тя. — И какво знаеш за книгата?
	Прашнопръстия кръстоса ръце зад главата си.
	— Знам доста неща — призна той. — И може би някога ще ти разкажа за тях, но преди това ние двамата с теб имаме уговорка. Тази нощ, към единадесет, точно тук. Съгласна ли си?
	Меги вдигна поглед към един кос, който цвърчеше, та се късаше, кацнал върху покрива.
	— Добре — потвърди тя. — В единадесет. — После се върна обратно в къщата.


	Елинор бе предложила на Мо да устрои работилницата си точно до библиотеката. Там имаше малка стая, където пазеше сбирката си от стари енциклопедии за животни и растения (всъщност май нямаше вид книги, които Елинор да не колекционира). Те бяха подредени в шкафове от светло дърво с цвят на мед. По някои от рафтовете, до книгите бяха изложени кутии със стъклени капаци, в които се мъдреха бръмбари, забучени с карфици, с което Елинор буквално се срина в очите на Меги. Пред единствения прозорец имаше красива маса със струговани крака, ала тя бе наполовина по-къса от работния плот в ателието на Мо. Може би заради това той тихо ругаеше, когато Меги пъхна главата си през вратата.
	— Погледни тази маса! — оплака се той. — Става да подредиш колекцията си от пощенски марки отгоре, но не и за книговезка работа. Къде да поставя пресата, къде да сложа сечивата си… Последния път работих горе, на тавана, но там вече е претъпкано със сандъци с книги.
	Меги поглади с ръка плътно подредените едно до друго книжни гръбчета.
	— Кажи й просто, че ти е необходима по-голяма маса.
	Тя внимателно извади една книга от редицата и я разгърна. Вътре бяха изобразени най-необикновените насекоми: бръмбари с рога, бръмбари с хоботи, един имаше дори същински нос. Меги прекара показалец по бледите илюстрации.
	— Мо, защо никога не си ми чел на глас?
	Баща й се извърна толкова рязко, че тя едва не изтърва книгата.
	— Защо ме питаш? Говорила си с Прашнопръстия, нали? Какво ти е казал?
	— Нищо. Абсолютно нищо! — Тя пъхна книгата с бръмбарите обратно на мястото й. Сякаш някой оплиташе нея и баща й в тънка паяжина, увиваше ги в мрежа от потайности и лъжи, която ставаше все по-плътна. — Според мен това е добър въпрос — продължи тя, докато взимаше друга книга. Казваше се „Майстори на маскировката“. Животните вътре приличаха на оживели клони или сухи листа.
	Мо отново й обърна гръб. Започна да подрежда сечивата си върху масата: най-вляво инструмента за сгъване, после дървения чук с кръгла глава, с който оформяше гърбовете на книгите, острия нож за хартия…
	Обикновено Мо тихо си свирукаше, докато се подготвяше за работа, но сега мълчеше. Меги усети, че мислите му са много, много далеч. Но къде?
	Най-накрая той седна на ръба на масата и /я погледна.
	— Просто не обичам да чета на глас — съобщи той, сякаш на света нямаше нищо по-безинтересно. — Знаеш това. Такъв съм си.
	— Защо не обичаш? Та ти постоянно ми разказваш разни истории. Умееш да разказваш прекрасно. Можеш да имитираш всички гласове, създаваш напрежение, разсмиваш…
	Мо скръсти ръце пред гърдите си, сякаш да се предпази.
	— Би могъл да ми четеш „Том Сойер“ — размечта се Меги — или „Как носорогът се сдоби с бръчки“. — Това бе една от любимите приказки на Мо. Когато беше малка, си играеха, представяйки си, че в дрехите й има трохи, с каквито бе пълна и набръчканата кожа на носорога.
	— Да, прекрасна история — Мо отново й обърна гръб. Сложи на масата папката, в която държеше мострите си за форзац хартии, и унесено ги заразлиства. „Всяка книга би трябвало да започва с подобна хартия — беше казал веднъж на Меги. Най-добре би било да е тъмна: тъмночервена, тъмносиня, според цвета на подвързията. И когато разтвориш книгата, става като в театър: има завеса, ти я вдигаш, и представлението започва.“
	— Меги, наистина трябва да работя — каза баща й, без да се обърне. — Колкото по-бързо свърша с книгите на Елинор, толкова по-скоро ще се върнем вкъщи.
	Меги остави книгата с маскираните животни на мястото й.
	— Ами ако не е залепил рогата? — попита тя.
	— Какво?
	— Рогата на Гуин. Ами ако Прашнопръстия все пак не ги е залепил?
	— Залепил ги е. — Мо приближи стола до прекалено късата маса. — Между другото, Елинор замина на пазар. Ако сметнеш, че умираш от глад, преди да се е върнала, можеш да се спасиш с палачинки. Става ли?
	— Става — промърмори Меги. За миг тя се поколеба дали да му разкаже за среднощната си уговорка да се срещне с Прашнопръстия, но реши да не го прави. Вместо това попита:
	— Смяташ ли, че мога да взема в стаята си една-две книги?
	— Определено. При условие че не изчезнат безследно в сандъка ти.
	— Спомняш ли си крадеца на книги, за когото веднъж ми разказа? — Меги стисна под лявата си мишница три тома, а под дясната — четири. — Колко беше отмъкнал? Тридесет хиляди?
	— Четиридесет хиляди — поправи я Мо. — Но поне не е убивал собствениците.
	— Не, онзи, другият, беше испански монах, забравила съм името — Меги се отправи към вратата и я отвори с крак. — Прашнопръстия твърди, че Каприкорн ще те убие, за да получи книгата — тя се постара пасът й да прозвучи равнодушно. — Би ли го сторил, Мо?
	— Меги! — Мо се извърна и заплашително я посочи с ножа за хартия. — Бягай да се припичаш на слънце или си заври любопитното носле в онези книги, но ме остави да работя! И предай на Прашнопръстия, че ще го нарежа на тънки филийки с ей този нож, ако продължава да ти пълни главата с глупости.
	— Това не е никакъв отговор — възрази Меги и се измъкна навън с книгите.
	В стаята тя тръсна товара си на огромното легло и се зачете: за бръмбари, които се нанасят в изоставените черупки на охлювите, както правят хората в пустеещи къщи, за жаби с формата на листа и гъсеници с шарени бодли, за белобради маймуни, за раирани мравояди и за котки, които изравят от земята сладки картофи. Изглежда, на света живееха всякакви същества, някои от които Меги можеше да си представи и други, които не можеше.
	Но в никоя от мъдрите книги на Елинор тя не откри и думица за рогати невестулки.


>	Огън и звезди

E>
	И ето ги, явиха се с танцуващи мечки, кучета и козли, маймуни и мармоти, ходеха по въже, премятаха се напред и назад, хвърляха саби и ками и без да се наранят, лягаха на върховете на остриетата им, гълтаха огън и смилаха със зъбите си камъни, пременени с плащове и широкополи шапки, показваха изкусни трикове с карти, вълшебни бокали и омагьосани вериги, караха куклите да се дуелират, пееха като славеи, пищяха като пауни и свирукаха като сърни, и танцуваха под звуците на флейтите.
@	Вилхелм Херц, „Книга на пътуващия артист“
E$

	Денят минаваше бавно. Меги зърна Мо само за миг, когато следобед Елинор се завърна от пазар и половин час по-късно им поднесе спагети с някакъв готов сос.
	— Съжалявам, но просто нямам търпение за ужасно занимание като готвенето — заяви тя, докато слагаше чиниите на масата. — Може би нашият приятел с косматото животно случайно умее да готви?
	Прашнопръстия със съжаление повдигна рамене:
	— Не, за жалост това умение не е сред моите способности.
	— Мо обаче се справя доста добре — съобщи Меги, докато бъркаше с вилицата си из воднистия сос, в който плуваха макароните.
	— Задачата му е да реставрира книгите ми, а не да готви — отсече Елинор. — А как стои въпросът с теб?
	Меги сви рамене.
	— Мога да правя палачинки — призна тя. — Но защо не си набавите няколко готварски книги? Притежавате всякакви други издания. Сигурно ще ви бъдат полезни.
	Елинор дори не удостои предложението й с отговор.
	— О, между другото, да ви съобщя едно правило за през нощта — каза тя, след като известно време четиримата се храниха мълчаливо. — Не търпя светлина на свещи в дома си. Огънят ме изнервя. Прекалено обича да се храни с хартия.
	Меги преглътна. Заловили я бяха на местопрестъплението. Тя, разбира се, си беше донесла свещи, които бе оставила на нощната си масичка в спалнята. Елинор сигурно ги беше видяла.
	Ала лелята пронизваше с поглед не Меги, а Прашнопръстия, който си играеше с кибритена кутия.
	— Надявам се, че ще се съобразите с това правило, защото очевидно смятате да ни удостоите с компанията си за още една нощ.
	— Ако ми позволите да поставя на подобно изпитание вашето гостоприемство. Утре сутринта изчезвам, обещавам. — Прашнопръстия все още държеше в ръка кибритената кутийка. Не даваше вид, че се е трогнал от осъдителния поглед на Елинор.
	— Мисля, че някои от нас имат напълно погрешна представа за огъня — продължи той. — Признавам, че той може да се държи като хапливо същество, но определено се поддава на опитомяване. — С тези думи извади клечка кибрит от кутийката, запали я и я пъхна в отворената си уста.
	Меги затаи дъх, като видя как устните му се затварят и скриват пламъка. Но Прашнопръстия отново зина, извади загасналата клечка и я постави в празната си чиния.
	— Виждате ли, Елинор — установи той. — Не ме ухапа. Можете да го укротите по-лесно от капризно коте.
	Елинор само набърчи нос, но Меги не можа да откъсне възторжените си очи от лицето на Прашнопръстия.
	Мо не изглеждаше изненадан от фокуса и след предупредителния му поглед кибритената кутийка послушно изчезна в джоба на Прашнопръстия.
	— Разбира се, ще се съобразя със забраната на свещите — увери припряно той. — Няма проблем. Наистина.
	Елинор кимна:
	— Добре. Но има и още нещо. Ако тази вечер отново изчезнете, щом се стъмни, по-добре не се връщайте прекалено късно. Точно в девет и половина включвам алармената инсталация.
	— О, значи снощи съм имал голям късмет. — Незабелязано за Елинор, но не и за Меги, Прашнопръстия пъхна в джоба си шепа макарони. — Признавам, обичам да скитам нощем. Тогава светът е по мой вкус, тих, почти без хора и значително по-тайнствен. Тази нощ обаче не възнамерявах да излизам на разходка. И въпреки това трябва да ви помоля да включите превъзходното си устройство малко по-късно.
	— Така ли? А причината, ако смея да попитам?
	Прашнопръстия смигна на Меги.
	— Ами обещах на младата дама да й дам малко представление. Начало: около час преди полунощ.
	— Аха! — Елинор попи капка сос от устните си със салфетката. — Какво ще кажете да го дадете при дневна светлина, в края на краищата младата дама е на дванадесет години и в осем и половина би трябвало да си бъде в леглото.
	Меги сви устни. Не си лягаше в осем и половина, откакто беше навършила пет, но не си даде труда да просвещава Елинор по въпроса.
	Вместо това се възхити на хладнокръвието, с което Прашнопръстия отбиваше враждебните погледи на лелята.
	— М-да, но през деня фокусите, които искам да покажа на Меги, няма да имат същия ефект — вметна той и се облегна на стола си. — Съжалявам, за целта е необходим черният плащ на нощта. Но защо и вие не се присъедините към публиката? Тогава ще разберете, че цялата работа задължително трябва да стане на тъмно.
	— Приеми предложението, Елинор! — призова Мо. — Представлението му ще ти хареса. Може би след това няма да се страхуваш толкова от огъня.
	— Не се страхувам. Просто не го обичам! — невъзмутимо възрази Елинор.
	— Той умее и да жонглира — обади се Меги. — С осем топки.
	— С единадесет — поправи я Прашнопръстия. — Но жонглирането е по-скоро дневно занимание.
	Елинор отстрани един макарон от покривката и погледна намусено първо Меги, а после и Мо.
	— Хубаво — съгласи се тя. — Не искам да ви развалям забавлението. — Както всяка вечер, ще си легна с книга в девет и половина, а преди това ще включа алармената инсталация, но щом Меги ми се обади, че излиза за вашия частен спектакъл, ще я изключа за един час. Достатъчно ли е?
	— Напълно — отвърна Прашнопръстия и толкова дълбоко й се поклони, че чукна ръба на чинията с върха на носа си.
	Меги с усилие се сдържа да не се разсмее.


	Беше единадесет без пет, когато Меги потропа на вратата на лелината си спалня.
	— Влез! — чу тя и когато пъхна глава през процепа, я видя да седи в леглото, приведена над каталог с размерите на телефонна книга.
	— Прекалено скъпо, прекалено скъпо, прекалено скъпо! — мърмореше Елинор. — Дете, запомни един съвет от мен — никога не се пристрастявай към хоби, за което не разполагаш с достатъчно средства. Сърцето ти ще се къса като хартия! Вземи например тази книга… — с показалеца си Елинор почука толкова енергично по лявата страница на каталога, че Меги нямаше да се учуди, ако бе пробила дупка в книгата. Какво издание само, и в добро състояние при това. От петнадесет години си мечтая да го купя, ала е прекалено скъпо.
	С въздишка Елинор затвори каталога, метна го на килима и протегна крака от леглото. Меги изненадана видя, че носеше дълга нощница на цветчета. В нея изглеждаше много по-млада, почти като момиче, което една сутрин се е събудило с бръчки.
	— Е, ти бездруго няма да се побъркаш като мен! — продължи да мърмори лелята, докато нахлузваше на босите си крака чифт дебели чорапи. — Баща ти не е склонен към налудничави идеи, а и майка ти никога не е била. Напротив, никога не съм познавала по-хладнокръвен човек от нея. Докато моят баща беше поне толкова луд, колкото съм и аз. Повече от половината си книги съм ги наследила от него, а каква му беше наградата? Да не би книгите да го предпазиха от смъртта? Напротив. Получи удар по време на книжен аукцион. Не е ли смехотворно?
	Колкото и да й се искаше, Меги не успя да измисли какво да каже.
	— Майка ми ли? — попита тя вместо отговор. — Добре ли я познавахте?
	Елинор изсумтя, сякаш са й задали неуместен въпрос.
	— Разбира се, че я познавах. Баща ти се запозна с нея тук. Не ти ли е разправял?
	Меги поклати глава:
	— Той не говори много за нея.
	— Е, предполагам, че така е по-добре. Защо да разлютяваме старите рани? А ти и без това не си я спомняш. Знака върху вратата на библиотеката… тя го нарисува. Но хайде, идвай. Ще си пропуснеш представлението.
	Меги последва Елинор по тъмния коридор. За миг изпита налудничавото усещане, че майка й ще пристъпи иззад някоя от безбройните врати и ще й се усмихне. В цялата огромна къща почти нямаше светлина и Меги няколко пъти си удари краката в столове или масички, които не бе забелязала в тъмнината.
	— Защо навсякъде е толкова тъмно? — поинтересува се тя, докато Елинор безуспешно опипваше стените на преддверието в търсене на електрическия ключ.
	— Защото предпочитам да харча парите си за книги, отколкото за излишен ток! — отвърна Елинор и ядно примигна срещу блесналата лампа, сякаш упрекваше глупавата вещ, че би могла да разходва електричеството далеч по-пестеливо. После затътри нозе към метална кутия на стената до входната врата, скрита зад плътна прашна завеса.
	— Надявам се, загасила си лампата в стаята си, преди да дойдеш при мен? — попита тя, докато отключваше кутията.
	— О, да — отговори Меги, макар че не беше вярно.
	— Обърни се! — заповяда Елинор, преди да се заеме с алармената инсталация, свъсила чело. — Небеса, защо са всичките тези бутони, дано да не съм сбъркала нещо. Обади се, когато представлението свърши. И да не си помислила да използваш ситуацията, за да се промъкнеш в библиотеката и да отмъкнеш някоя книга. Помни, че съм наблизо, а слухът ми е по-добър, отколкото на прилеп.
	Меги преглътна отговора, който напираше да се изплъзне от устните й. Елинор отвори входната врата. Без да произнесе дума, Меги се промуши покрай нея и излезе навън. Беше мека нощ, изпълнена с непознати ухания и скрибуцане на щурци.
	— И с майка ми ли се отнасяше толкова любезно? — успя да попита момичето, преди вратата да се затръшне зад гърба й.
	За миг лелята я изгледа като ударена от гръм.
	— Така смятам — окопити се после тя. — Като си спомня… да, определено. А майка ти винаги беше също толкова нахална. Приятно прекарване с гълтача на кибрит!
	И Елинор хлопна вратата.


	Докато Меги пресичаше тъмната градина зад къщата, чу музика. Тя изпълни нощта неочаквано, сякаш беше чакала само стъпките на момичето: чуждоземни звуци, налудничава смесица от хлопки, свирки и барабани, разюздана и същевременно печална. Меги не би се учудила, ако на моравата зад лелината й къща я очакваше цяла трупа пътуващи артисти, но там стоеше само Прашнопръстия.
	Очакваше я на същото място, където Меги го бе срещнала преди обяд. Музиката се разнасяше от касетофон, оставен на тревата до шезлонга. За зрителката си Прашнопръстия бе довлякъл в края на моравата градинска пейка, а вляво и вдясно от нея бе забил горящи факли. На моравата имаше още две факли, които хвърляха в нощта треперливите си отблясъци, танцуващи над тревата като прислужници, призовани от Прашнопръстия специално за случая от някакъв мрачен свят.
	Самият той стоеше изправен, гол до кръста, с кожа, бледа като луната, увиснала точно над къщата на Елинор, като че ли бе наминала специално за представлението.
	Прашнопръстия се поклони, когато Меги изплува от мрака.
	— Моля, заеми мястото си, красива госпожице! — надвика той музиката. — Всичко чака единствено теб!
	Меги смутено седна на пейката и се огледа. До шезлонга бяха извадени двете бутилки от тъмно стъкло, които бе видяла в сака на Прашнопръстия. В лявата имаше нещо сребристо, сякаш Прашнопръстия си беше отсипал малко лунна светлина. Между дървените пречки бяха пъхнати дузина факли с бели като памук глави, а до касетофона се виждаха кофа и голяма тумбеста ваза, чието място, ако си спомняше добре, всъщност бе в преддверието на Елинор.
	За миг Меги плъзна поглед нагоре към прозорците на фасадата. Стаята на Мо беше тъмна, вероятно той още работеше, но един етаж по-долу тя видя Елинор да стои зад осветения си прозорец. Щом обаче се загледа в нейната посока, лелята, сякаш забелязала погледа, дръпна завесите. Ала тъмната й сянка продължи да се очертава зад бледожълтото перде.
	— Чуваш ли колко е тихо? — Прашнопръстия изключи касетофона. Нощната тишина сякаш запуши с памук ушите на Меги. Нито един лист не потрепваше, чуваше се само пращенето на факлите и песента на щурците.
	Прашнопръстия отново пусна музиката.
	— Специално си поговорих с вятъра — съобщи той. — Защото трябва да знаеш едно: ако вятърът си науми да си играе с огъня, дори аз не мога да го укротя. Но той ми даде честната си дума, че тази нощ ще кротува и няма да ни разваля удоволствието.
	С тези думи той посегна към факлите, пъхнати между пречките на шезлонга. Отпи от бутилката с лунната светлина и изплю нещо белезникаво в тумбестата ваза. После потопи факлата в кофата, измъкна я и опря капещата й, обвита с памук, глава в пламтящия край на една от посестримите й. Огънят се разпали толкова внезапно, че Меги се стресна. Но Прашнопръстия надигна втората бутилка и напълни уста, докато белязаните му бузи се издуха. После пое дълбоко въздух, изпъна тялото си като лък и издуха, каквото и да имаше в устата си, срещу горящата факла.
	Над моравата на Елинор увисна огнена топка — нажежена, светеща огнена топка. Започна да поглъща мрака, сякаш беше живо същество. Беше огромна, толкова огромна, че Меги не бе сигурна дали в следващия момент всичко наоколо няма да избухне в пламъци. Всичко наоколо: тревата, шезлонгът и дори Прашнопръстия. Той обаче се завъртя около себе си като палаво дете и още веднъж изплю огън. Изпрати го високо нагоре в небето, сякаш искаше да подпали звездите. После запали втора факла и погали с пламъка голите си ръце. Изглеждаше щастлив като момче, което играе със своя домашен любимец. Огънят облиза кожата му като живо, горящо, лумтящо същество, с което се е сприятелил и което в замяна му подарява милувки, забавлява го с танци и прогонва нощта. Той хвърли факлата високо във въздуха, натам, където преди миг бе пламтяла огнената топка, после я улови отново, запали още факли и зажонглира с три, с четири… Пламъците им го обгръщаха, танцуваха около него, ала без да го ухапят: той беше Прашнопръстия, Укротителя на пламъците, Плюещия искри, Покровителя на огъня. В следващия миг фокусникът скри факлите и се поклони пред онемялата Меги.
	Тя седеше на твърдата пейка като омагьосана и не можеше да се насити на гледката. А Прашнопръстия отново вдигна бутилката към устните си и изплю пламъци в черното лице на нощта.
	По-късно Меги не си спомняше какво бе подмамило погледа й настрани от мятащите се факли и изригващите искри към прозорците на къщата. Може би човек усеща присъствието на злото с кожата си, сякаш е внезапен мраз или жега… а може би просто бе забелязала с периферното си зрение светлината, която изведнъж се процеди през капаците на прозорците и плъзна по рододендроните. Може би.
	Долови гласове, които заглушиха музиката на Прашнопръстия. Бяха мъжки гласове и в душата й избуя ужасен страх, черен и чужд като нощта, в която Прашнопръстия се беше появил навън, в двора на къщата им.
	Когато тя скочи, Прашнопръстия изпусна горящата факла, която падна в тревата. Той бързо стъпка огъня, после проследи погледа на Меги и също така безмълвно се взря в къщата.
	Меги обаче хукна да бяга. Чакълът скърцаше под подметките й, докато тичаше към къщата. Вратата беше открехната, в преддверието нямаше светлина, но Меги чу как високите гласове кънтят откъм коридора, който водеше към библиотеката.
	— Мо? — извика тя, а страхът отново се появи и заби кривата си човка в сърцето й.
	И вратата на библиотеката беше отворена. Меги тъкмо понечи да влезе, когато две яки ръце уловиха раменете й.
	— Тихо! — изсъска Елинор и я издърпа в спалнята си. Меги видя, че пръстите й треперят, докато заключва вратата.
	— Остави ме!
	Меги се освободи от хватката на Елинор и се опита да превърти обратно ключа, искаше да изкрещи, че трябва да помогне на баща си, но колкото и да риташе и да размахваше ръце, Елинор й запуши устата и я дръпна далеч от вратата. Беше силна, много по-силна от Меги.
	— Прекалено много са! — изсъска тя, докато Меги се опитваше да забие зъби в пръстите й. — Четирима или петима мъжаги, и са въоръжени. — Тя повлече ритащата Меги и се облегна, прегърнала я, на стената до леглото. — Хиляда пъти се заричам да си купя някой проклет пистолет! — прошепна тя, докато притискаше ухо към стената. — Какво говоря, десетки хиляди пъти!
	— Разбира се, че е тук! — Меги чу гласа и без да подслушва. Беше грапав като котешки език. — Искаш ли да доведем щерката ти от градината, за да ни я покаже? Или ще го направиш сам?
	Меги още веднъж се опита да свали ръката на Елинор от устата си.
	— Успокой се най-сетне! — изсъска лелята в ухото й. — Само ще ни докараш по-голяма беда. Чуваш ли?
	— Дъщеря ми? Какво знаете за дъщеря ми! — това беше гласът на Мо.
	Меги изхълца. Пръстите на Елинор мигновено запушиха отново устата й.
	— Опитах да повикам полиция — прошепна й тя. — Но телефонната линия е прекъсната.
	— О, знаем всичко, което трябва да знаем — това отново беше другият глас. — Е, къде е книгата?
	— Ще ви я дам! — прозвуча умореният глас на Мо. — Но ще дойда с вас, защото искам да си върна книгата, след като Каприкорн приключи с нея.
	Ще дойда с вас… какво искаше да каже баща й? Не можеше да си тръгне просто така. Меги понечи отново да се хвърли към вратата, но Елинор я задържа. Опита се да се измъкне, ала лелята я обгърна със силните си ръце и пак притисна длан към устата й.
	— Още по-добре. И без това имахме заповед да те отведем — обади се втори глас. Звучеше нагло и гадно. — Просто си нямаш идея колко жадува Каприкорн да чуе гласа ти. Той храни безкрайно доверие в способностите ти.
	— Да, заместникът, който ти е намерил Каприкорн, е вопиющ некадърник — измърка отново котешкият глас. — Само погледни на какво прилича Кокерел. — Меги чу стържене на подметки. — Излезе куц с единия крак, да не говорим за лицето на Плосконосия, което определено помни по-добри времена. Макар че всъщност никога не е бил красавец.
	— Стига си плещил, нямаме много време, Баста. Какво ще кажеш, да вземем ли и дъщеря му? — Това беше трети глас. Звучеше, сякаш някой е запушил носа на говорещия.
	— Не! — кресна Мо. — Дъщеря ми остава тук, иначе няма да ви дам книгата!
	Един от мъжете се изсмя.
	— Напротив, Вълшебноезични, ще го направиш, но нека бъде по твоему. Нямахме намерение да я взимаме. Хлапето само ще ни забави, а Каприкорн те чака вече прекалено дълго. Е, къде е книгата?
	Меги толкова силно притисна ухо към стената, че я заболя. Чу стъпки и драскане, сякаш придвижваха някакъв предмет.
	До нея Елинор затаи дъх.
	— Никак не е зле това скривалище! — произнесе котешкият глас. — Кокерел, прибери я. И я пази. След теб, Вълшебноезични.
	После си тръгнаха. Меги отчаяно се опитваше да се измъкне от хватката на Елинор. Чу как хлопва вратата на библиотеката, как стъпките се отдалечават и заглъхват. Настана тишина. И Елинор най-сетне я пусна.
	Меги се хвърли към вратата, изтича хълцайки в коридора и влетя в библиотеката. Беше празна. Мо го нямаше.
	Книгите си седяха, старателно подредени по лавиците, само на едно място зееше пролука, широка и тъмна. На Меги й се стори, че вижда открехната вратичка на тайник, скрит между книгите.
	— Невероятно! — възкликна Елинор зад гърба й. — Наистина са търсили само онази книга! — Меги я изблъска и хукна по коридора.
	— Меги! — извика Елинор подире й. — Чакай!
	Но какво трябваше да чака? Тя чу как Елинор се спусна след нея. Ръцете й може и да стискаха по-яко, но краката на Меги бягаха по-бързо.
	В преддверието пак нямаше светлина. Входната врата беше широко отворена и хладен повей посрещна Меги, която залитна навън в нощта, останала без дъх.
	— Мо! — изкрещя тя.
	Стори й се, че в дъното, където пътят се губеше сред дърветата, просветват стопове на автомобил, чу да се пали мотор.
	Меги се завтече натам. Препъна се на мокрия от росата чакъл и си удари коляното. Топла струя кръв се стече по крака й, но тя не й обърна внимание. Продължи да тича, накуцвайки и хълцайки, докато стигна пред голямата желязна врата.
	Но пътят пустееше.
	Мо беше изчезнал.


>	Какво крие нощта

E>
	По-добре хиляда врагове пред прага, отколкото един вътре.
@	Арабска поговорка
E$

	Когато Меги профуча покрай него, Прашнопръстия се скри зад дънера на един кестен. Видя как момичето спря пред вратата, а после се загледа надолу към пътя. Чу как изкрещя с тъничък глас името на баща си. Не по-високи от скрибуцането на щурец, виковете й се изгубиха в тъмнината, потънаха във всевластната безлунна нощ. А после изведнъж настана пълна тишина и Прашнопръстия забеляза мъничката фигура на Меги да стои изправена, сякаш никога повече нямаше да помръдне. Като че ли всичките й сили я бяха напуснали и дори незначителен порив на вятъра можеше да я отвее.
	Тя стоя тъй дълго, че по едно време Прашнопръстия затвори очи, за да не я гледа. Но тогава я чу да плаче и лицето му пламна от срам, като че ли вятърът го изгаряше с огъня, с който допреди малко си беше играл. Стоеше безмълвен, опрял гръб о дървесния ствол, и чакаше Меги да се завърне в къщата. Но тя не помръдваше.
	Най-накрая, когато нозете му окончателно изтръпнаха, тя се обърна като марионетка, на която са отрязали конците, и тръгна обратно към къщата. Вече не плачеше, а като мина покрай Прашнопръстия и вдигна ръка към очите си, за да изтрие сълзите, за един ужасен миг той изпита непреодолимо желание да изтича при нея, да я утеши и да й обясни защо е разказал всичко на Каприкорн. Но Меги вече го беше отминала. Ускори крачка, сякаш възвръщаше силите си. Тичаше все по-бързо и по-бързо, докато изчезна зад дърветата.
	А Прашнопръстия излезе иззад кестена, метна на гърба си раницата, взе двата сака с вещите си и забърза към все още отворената желязна врата.
	Нощта го погълна като лисица, отправила се на лов.


>	Сама

E>
	— Съкровище — каза най-сетне баба ми. — Наистина ли не си тъжно, че до края на живота си трябва да останеш мишле?
	— Все едно ми е — отговорих. — Няма значение кой си и как изглеждаш, стига само да обичаш някого.
@	Роалд Дал, „Вещиците“
E$

	Когато Меги се завърна, Елинор я чакаше, застанала в осветената врата. Беше наметнала палто над нощницата си. Нощта беше топла, ала откъм езерото подухваше хладен ветрец. Колко отчаяно изглеждаше момичето, колко изгубено. Елинор много добре помнеше това чувство. Нямаше нищо по-лошо.
	— Отведоха го! — гласът на Меги почти се задави от гняв. — Защо ме задържа? Можехме да му помогнем! — Беше свила юмручета, сякаш ей сега ще започне да удря.
	И на Елинор понякога й се искаше да се бие с целия свят, но от това нямаше никаква, ама никаква полза. Мъката си оставаше.
	— Не говори глупости — сопна се тя. — Как, моля ти се, щяхме да му помогнем? Най-много да отведат и теб. Мислиш ли, че това би харесало на баща ти? Щеше ли да бъде от полза? Не. Следователно престани да стърчиш тук и се върни в къщата.
	Но момичето не помръдна.
	— Ще го заведат при Каприкорн — прошепна толкова тихо, че Елинор едва я разбра.
	— При кого?
	Меги само поклати глава и избърса с ръкав мокрото си от сълзи лице.
	— Полицията ще дойде всеки момент — съобщи Елинор. Повиках ги по мобилния на баща ти. Никога не съм искала да притежавам такова нещо, но сега ще си взема. Онези типове просто са ми прерязали кабела.
	Меги все още не беше помръднала. Трепереше.
	— Те и без това отдавна са избягали!
	— За Бога, нищо няма да му се случи! — Елинор се загърна по-плътно в палтото си. Вятърът се засили. Със сигурност щеше да завали.
	— Откъде знаеш? — гласът на Меги трепереше от гняв.
	Небеса, ако погледите можеха да убиват, помисли си Елинор, нямаше да изкарам и секунда повече.
	— Защото той доброволно тръгна с тях — отговори раздразнено лелята. — Ти също го чу, или не е така?
	Момичето сведе глава.
	— Той беше по-разтревожен за книгата, отколкото за мен.
	Елинор не можа да измисли подходящ отговор. Баща й беше твърдо убеден, че за книгите човек трябва да се грижи повече, отколкото за децата. Дълги години след като бе починал, тя и сестра й не успяха да се отърват от чувството, че все още е в библиотеката си и както обикновено, бърше праха от ценните си издания. Но бащата на Меги беше различен.
	— Глупости, разбира се, че се тревожеше за теб! — възрази тя. — Не познавам баща, който и наполовина да е толкова хлътнал по дъщеря си като твоя. Ще видиш, скоро ще се върне. А сега влизай! — Тя протегна ръка към Меги. — Ще ти направя топло мляко с мед. Нали това се дава на деца, които са нещастни до смърт?
	Но Меги не й обърна никакво внимание, изведнъж се извърна и хукна да бяга. Сякаш внезапно нещо й беше дошло наум.
	— Ей, чакай! — Елинор с ругатни нахлузи градинарските си ботуши и тръгна след нея към моравата зад къщата, където гълтачът на огън бе дал представлението си. Но там нямаше никой. Само догорелите факли стърчаха от земята.
	— Ммм да, господин кибритогълтачът, изглежда, също ни е напуснал — установи Елинор. — Във всеки случай го няма и в къщата.
	— Може да ги е последвал! — Момичето спря пред една от изгорелите факли и погали овъглената й глава. — Точно така е! Видял е какво става и ги е последвал! — Тя погледна Елинор, изпълнена с надежда.
	— Сигурно. Така ще да е било — Елинор се постара с всички сили да не прозвучи подигравателно. А как, мислиш, ги е последвал, добави тя наум. Пешком? Обаче, вместо да изрече съмненията си гласно, тя постави ръка върху рамото на Меги. За Бога, момичето все още трепереше.
	— Хайде, ела — продължи лелята. — Полицията ще дойде всеки момент, повече нищо не можем да направим сега. Ще видиш, след няколко дни баща ти ще се появи, а може би ще доведе и огнегълтащия ти приятел. Но дотогава ще трябва да ме издържиш.
	Меги само кимна и позволи да я приберат в къщата без повече съпротива.
	— Имам само още едно условие — добави Елинор, когато затвориха вратата. Меги я погледна подозрително. — Възможно ли ще ти бъде, докато двете сме тук сами, да не ме гледаш постоянно така, сякаш най-съкровеното ти желание е да ме отровиш начаса? Дали ще ти бъде възможно?
	Върху лицето на Меги плахо разцъфна унесена полуусмивка:
	— Ще се постарая.


	Двамата полицаи, които по някое време се появиха, зададоха множество въпроси, на които нито Меги, нито Елинор можеха да отговорят. Не, Елинор никога преди това не бе виждала въпросните мъже. Не, не бяха откраднали пари, нито други ценности, само една книга. Униформените си размениха развеселен поглед. Елинор ядосано им изнесе беседа за стойността на редките книги, но това само влоши нещата. Когато накрая Меги им разкри, че с положителност ще намерят баща й, ако открият свърталището на някой си Каприкорн, двамата се спогледаха така, сякаш дъщерята твърдеше, че баща й е бил отвлечен от небезизвестния Торбалан. И си заминаха. Елинор придружи Меги до спалнята й. Очите на глупавото мъниче отново плуваха в сълзи, а Елинор нямаше ни най-малко понятие как се утешава дванадесетгодишно момиче. Затова просто каза:
	— И майка ти винаги спеше в тази стая — което със сигурност бе най-погрешното нещо, което човек можеше да изрече в случая.
	Затова лелята набързо допълни:
	— Почети си, ако не можеш да заспиш — покашля се два пъти и се отправи към стаята си през празната, тъмна къща.
	Защо внезапно домът й се стори толкова безкрайно голям и пуст? През всичките години, откакто живееше тук съвсем сама, никога не беше я тревожило, че зад безбройните врати на къщата я чакат само книги. Времената, когато бе играла на криеница със сестрите си из коридорите и стаите, бяха отдавна отминали. А как тихичко се промъкваха едно време покрай вратата на библиотеката…
	Навън вятърът разтърси капаците на прозорците. Бога ми, пак няма да мога да мигна, помисли си Елинор. А после се сети за книгата, която я чакаше в леглото, и разкъсвана между сладостното предчувствие и гузната съвест, тя се скри в спалнята си.


>	Злощастната размяна

E>
	Безмилостна, горчива книжна болест е налегнала душата. Колко е позорно да бъдеш прикован към тромавата грамада от хартия, печатарски материали и чувства на умрели хора. Нима не би било по-добре, по-благородно и по-смело да оставиш сметта там, където е струпана, и да излезеш навън в света като свободен, необвързан, неграмотен Супермен?
@	Соломон Ийгъл, „Да преместиш библиотека“
E$

	Тази нощ Меги не спа в леглото си. Щом стъпките на Елинор заглъхнаха, тя изтича в стаята на Мо.
	Не беше имал време да разопакова нещата си. Пътната чанта зееше отворена до леглото му. Само книгите му бяха подредени на нощното шкафче, до тях имаше блокче шоколад. Мо беше луд по шоколада. Нямаше да се откаже дори и от най-гранясалия шоколадов Дядо Коледа. Меги си отчупи парченце и го пъхна в устата си, но не усети никакъв вкус. Само тъга.
	Завивката на Мо беше студена, когато се сгуши под нея; възглавницата не миришеше на него, а на прах за пране и омекотител. Меги пъхна ръка отдолу. Да, беше си на мястото — не книга, а снимка. Меги и измъкна. Снимката на майка й, която Мо винаги държеше под възглавницата си. Когато беше още малка, Меги за известно време бе вярвала, че Мо просто е измислил майка й, защото е смятал, че на нея й се иска да има майка. Разказваше й прекрасни истории за нея.
	— Тя обичаше ли ме? — все питаше Меги.
	— Много.
	— А къде е сега?
	— Трябваше да замине, когато ти беше на три години.
	— Защо?
	— Просто трябваше да замине.
	— Надалеч ли?
	— Много надалеч.
	— Мъртва ли е?
	— Не, определено не.
	Меги беше свикнала със странните отговори на Мо. Когато стана на десет, вече не вярваше, че Мо е измислил майка й, а че тя просто ги е напуснала. Такива неща се случваха. А докато имаше Мо, майка й не й липсваше особено.
	Но сега Мо беше изчезнал.
	А тя беше останала сама с Елинор.
	Меги измъкна от сака пуловера на Мо и притисна лице към него. Книгата е виновна, не спираше да си повтаря тя. Защо просто не я даде на Прашнопръстия? Понякога, когато човек се е побъркал от мъка, гневът помага. Но после сълзите отново се върнаха и Меги заспа със солен вкус на устните.


	Събуди се с биещо до полуда сърце и мокра от пот коса и всичко се върна: мъжете, гласът на Мо и пустият път. Тръгвам да го търся, реши Меги. Да, точно така ще постъпя. Навън небето едва бе започнало да порозовява. Още малко и слънцето щеше да изгрее. По-добре беше да се измъкне, преди да разсъмне.
	Якето на Мо висеше на облегалката на стола под прозореца, сякаш току-що го е съблякъл. Меги извади портфейла му — парите щяха дай потрябват. После се прокрадна в стаята си, за да си вземе нещо за обличане и снимката им с Мо, та да може да я показва и да разпитва за него. Налагаше се да остави сандъчето с книгите. Първо понечи да го скрие под леглото, но после реши да напише бележка на Елинор:
	_Мила Елинор_, написа тя, макар да не смяташе, че това е подходящото обръщение. После се запита дали да премине на „ти“, или да продължи с учтивата форма. Глупости, хората говорят на лелите си на „ти“, реши Меги, освен това така е по-лесно. _Трябва да потърся баща си_ — написа тя. — _Не се тревожи_ — Елинор бездруго нямаше да се съсипе — _и, моля, не казвай на полицията, че съм тръгнала, защото ще ме върнат обратно. В сандъка са любимите ми книги. За съжаление не мога да ги взема със себе си. Моля те да ги пазиш, ще си ги прибера, когато намеря татко. Благодаря. Меги_.
	_П.П. Знам със сигурност колко точно са книгите в сандъка_.
	Меги задраска последното изречение, защото само щеше да ядоса Елинор и кой знае тогава какво щеше да стори с книгите й. Можеше да ги продаде. А Мо бе подвързал всяка от тях с особено старание. Вярно, никоя нямаше кожена подвързия, защото Меги не желаеше, докато чете, да си представя, че заради книгите й са одрали кожата на някое теле или агне. За щастие Мо проявяваше разбиране към чувствата й. Веднъж й беше разказал, че преди стотици години подвързвали кориците на особено ценни книги с кожата на неродени телета: charta virginea non nata — прекрасно име за ужасно дело.
	— И в тези книги — беше казал Мо — били написани много умни слова за любов и милост, и състрадание.
	Докато Меги пълнеше сака си, се постара да не размишлява, къде трябва да търси баща си. Няколко пъти отпъди този въпрос, но накрая движенията й станаха по-бавни и тя се изправи до претъпканата пътна чанта, безсилна да отбягва тъничкия гласец, който напираше в нея.
	— Хайде, Меги, кажи — промълви тя. — Къде ще го търсиш? Наляво или надясно ще тръгнеш по пътя? Не знаеш дори това. Колко далече, смяташ, ще стигнеш, преди полицията да те хване? Дванадесетгодишно момиче с пътен сак и някаква невероятна история за изчезнал баща, и без майка, която да си го прибере?
	Меги притисна длани към ушите си, за да заглуши гласа, който идваше отвътре! Дълго остана така. После тръсна глава и затътри чантата си по коридора. Беше тежка, прекалено тежка. Меги спря и започна да хвърля нещата си обратно в стаята. Остави само един пуловер, една книга (просто й беше нужна книга, поне една), снимката и портфейла на Мо. Вече можеше да носи сака толкова дълго, колкото бе необходимо.
	Тихичко се промъкна по стълбите, в едната си ръка държеше пътната чанта, в другата стискаше бележката за Елинор. Сутрешното слънце вече се прокрадваше през капаците на прозорците, но в къщата цареше пълна тишина, сякаш дори книгите в шкафовете и по лавиците спяха. Меги опита да пъхне бележката под вратата, но не можа. Поколеба се за миг, после натисна бравата. В спалнята на Елинор беше светло, макар капаците да бяха затворени. Лампата на нощната масичка светеше, очевидно Елинор бе заспала, докато е чела. Лежеше по гръб и хъркаше, зинала по посока на гипсовите ангели, надвесени от тавана. Към гърдите си притискаше книга. Меги веднага я позна.
	С няколко крачки се озова до леглото.
	— Откъде я имаш? — изкрещя момичето и измъкна книгата от ръцете на Елинор, омекнали от съня. — Тя принадлежи на баща ми!
	Елинор скочи, сякаш Меги я беше заляла с гореща вода.
	— Откраднала си я! — разбесня се Меги, излязла от кожата си. — Ти си повикала онези мъже, да, точно така! Ти и онзи Каприкорн сте съучастници! Ти си наредила да отвлекат баща ми и кой знае какво си сторила на онзи клетник Прашнопръстия… Искала си книгата за себе си от самото начало! Видях как й се любуваше — сякаш е живо същество! Вероятно струва милион или два, или три…
	Елинор седеше в леглото си, втренчена в цветчетата по нощницата си, и не казваше нищо. Помръдна едва когато Меги млъкна, за да си поеме дъх.
	— Свърши ли? — попита тя. — Или смяташ да крещиш, докато получиш удар? — гласът й звучеше грубо, но в него се долавяше нещо необичайно. Гузна съвест.
	— Ще кажа на полицията — изригна Меги отново. — Ще им кажа, че си откраднала книгата и че трябва да питат теб къде е баща ми!
	— Аз… аз… аз спасих теб… и тази книга!
	Елинор стана от леглото, отиде до прозореца и разтвори капаците.
	— Нима? А какво стана с Мо? — извиси се отново гласът на Меги. — Какво ще стане, когато онези забележат, че им носи друга книга? Ти ще си виновна, ако му сторят нещо. Прашнопръстия го каза: Каприкорн ще го убие, ако не му даде книгата. Ще го убие!
	Елинор се надвеси от прозореца и пое дълбоко въздух.
	— Всичко това са глупости! — заяви тя. — Прекалено се връзваш на приказките на онзи гълтач на кибритени клечки! А и очевидно си чела твърде много блудкави приключенски книги. Защо ще убиват баща ти, за Бога, да не би да е таен агент или да върши нещо престъпно? Та той реставрира старинни книги! Що се отнася до мен, аз само исках да разгледам книгата на спокойствие. Именно заради това я смених. Нима можех да предположа, че онези горили ще цъфнат тук посред нощ, за да приберат баща ти заедно с книгата? На мен той ми разказа, че някакъв си побъркан колекционер от години го притиска за нея. Откъде да знам, че този човек не се спира пред взлом и отвличане? Дори на мен не би ми хрумнало нещо подобно. За никоя книга на света не бих отишла толкова далеч… освен може би заради една-две.
	— Но Прашнопръстия го каза. Каза, че ще го убие! — Меги здраво стискаше книгата, сякаш само така можеше да предотврати опасността от нея да изпълзи нова беда. Стори й се, че отново чува гласа на Прашнопръстия.
	— А писъците и гърчовете на мъничето — прошепна тя — щяха да му се усладят като мед.
	— Какво? За кого говориш? — Елинор седна на леглото и дръпна Меги до себе си. — Сега ще ми разкажеш всичко, което знаеш за тази работа. Хайде!
	Меги разгърна книгата. Разлисти страниците, докато стигна до главното Н и животинчето, което толкова много приличаше на Гуин.
	— Меги! Ей, на теб говоря! — Елинор грубо я разтърси. — За кого ми разказа току-що?
	— За Каприкорн — прошепна Меги едва чуто. По името сякаш лепнеше заплаха, по всяка негова буква.
	— Каприкорн ли? А по-нататък? Вече няколко пъти споменаваш това име. Но кой е той, по дяволите?
	Меги затвори книгата, погали подвързията и я огледа от всички страни.
	— Няма заглавие — промърмори тя.
	— Не, нито върху корицата, нито вътре. — Елинор стана и отиде до гардероба. — Има много книги, които не разкриват заглавието си веднага. По времето, когато подвързвали книгите така, че гърбовете им да са вдлъбнати, било възможно да го узнаеш само ако разтвориш книгата. Едва когато книговезците се научили да правят изпъкнали гръбчета, преместили заглавието върху тях.
	— Да, известно ми е! — прекъсна я нетърпеливо Меги. — Но това не е старинна книга. Знам много добре как изглеждат старинните книги.
	Елинор й хвърли подигравателен поглед.
	— О, извинявай! Забравих, че си истински експерт. Но имаш право, тази книга не е особено стара. Излязла е преди почти тридесет и осем години. Наистина смешна възраст за една книга! — тя се скри зад отворената врата на гардероба. — И въпреки това си има заглавие. Казва се „Мастилено сърце“. Предполагам, баща ти нарочно я е подвързал така, че да не се вижда от пръв поглед. Дори няма титулна страница, а ако се вгледаш внимателно, ще видиш, че я е откъснал.
	Нощницата на Елинор се свлече на килима и Меги видя как босите й крака тромаво се напъхаха в чорапогащите.
	— Трябва да отидем в полицията — реши тя.
	— Какъв е смисълът? — Елинор метна един пуловер през вратата на гардероба. — Какво ще им кажеш? Не видя ли как ни гледаха вчера онези двамата? — Елинор преправи глас: — Дааа, я повторете още веднъж, госпожо Лоредан? Някой е влязъл с взлом в къщата ви, след като любезно сте изключили алармената инсталация. После тези толкова изкусни крадци са взели само една-единствена книга, макар в библиотеката ви да има томове за милиони, и са отвели бащата на момиченцето, след като той и без това им е предложил да ги придружи. Даааа, много интересно. И вероятно мъжете са изпратени по поръчение на човек, който се нарича Каприкорн. Това не означава ли Козирог? За Бога, момиче — Елинор отново се появи иззад вратата на гардероба си. Носеше ужасна карирана пола и трикотажна блуза с цвят на карамел, с която изглеждаше бледа като тесто. — Всички, които живеят около езерото, ме смятат за малко луда, но ако сервираме тази история на полицията, ще плъзне вестта, че Елинор Лоредан окончателно е изперкала. Което отново доказва, че страстта към книгите е твърде нездраво увлечение.
	— Обличаш се като някоя баба — установи Меги.
	Елинор се огледа.
	— Сърдечни благодарности — рече тя. — Но нямам нужда от коментари относно външния ми вид. Освен това наистина бих могла да ти бъда баба. С малко повече усилия.
	— Била ли си омъжена?
	— Не, Не виждам причината. А сега може ли да престанеш да задаваш лични въпроси? Баща ти не те ли е научил, че това не е прието?
	Меги млъкна. Сама не знаеше защо бе попитала.
	— Много е ценна, нали? — смени темата тя.
	— „Мастилено сърце“ ли? — Елинор взе книгата от ръцете на Меги, погали подвързията и й я върна. — Да, според мен е ценна. Макар че не е включена в нито един от каталозите или списъците на ценни книги. Междувременно научих нещичко за нея. Не един колекционер би предложил на баща ти доста пари, след като стане известно, че той притежава единствения екземпляр. Защото е не само рядка, но и добра книга. Ала по този въпрос все още нямам мнение, тъй като снощи не успях да мина и десет страници. Заспах, когато се появи първата фея. Никога не съм изпадала във възторг от истории, в които се разказва за феи, джуджета и какво ли още не. Макар че с радост бих приютила няколко екземпляра в градината си.
	Елинор отново се приближи до вратата на гардероба, очевидно за да огледа отражението си в огледалото. Навярно все пак се бе засегнала от забележката на Меги за облеклото й. — Да, мисля си, че е много ценна — повтори тя със замислен глас. — Макар че вече е почти забравена. Едва ли ще се намери някой, който да си спомня за какво се разправя в нея, почти няма човек, който я е чел. Дори в библиотеките не можеш да я намериш. Но от време на време се появяват истории за нея, например, че е изчезнала, защото всички съществуващи екземпляри били откраднати. Вероятно това са празни приказки. Не само животните и растенията изчезват, книгите също. И за жалост това явление дори не е рядкост. С безследно изчезналите книги биха могли да се напълнят стотина къщи като тази, чак до тавана. — Елинор затвори вратата на гардероба и вдигна с треперещи пръсти косата си. — Доколкото знам, авторът е още жив, но очевидно никога не е опитал да преиздаде творбата си… което според мен е странно, та нали човек пише книги, за да бъдат четени? Е, може би собствената му история вече не му харесва или пък се е продавала толкова зле, че никое издателство не желае да я отпечата отново. Знам ли?
	— Въпреки това не вярвам, че са я откраднали само защото е ценна — промърмори Меги.
	— Така ли? — Елинор се изсмя. — Боже, ти наистина си дъщеря на баща си. Мортимер също никога не е могъл да си представи, че хората вършат престъпления само заради пари, защото самият той не държи особено на тях. Имаш ли представа колко ценна може да бъде една книга?
	Меги ядно я погледна.
	— Да, имам. Но въпреки това не вярвам, че това е причината.
	— Аз обаче вярвам. И същото би си помислил Шерлок Холмс. Някога чела ли си книгите за него? Прекрасни са. Особено в дъждовни дни. — Елинор нахлузи обувките си. За такава яка жена имаше удивително малки стъпала.
	— Може би в нея се крие някаква тайна — промърмори Меги. И замислено погали плътно напечатаните страници.
	— А, имаш предвид нещо като невидими послания, написани с лимонов сок, или карта на тайнствено съкровище, скрита в илюстрациите. — Гласът на Елинор прозвуча толкова подигравателно, че Меги изпита желание да й извие врата.
	— Защо не? — Тя отново затвори книгата и я пъхна под мишница. — Защо иначе ще вземат и Мо? Книгата би била достатъчна.
	Елинор сви рамене.
	Естествено, тя няма да признае, че не е помислила за това, презрително реши Меги. Тя е от хората, които винаги смятат, че са прави.
	Елинор я погледна, сякаш прочела мислите й.
	— Знаеш ли какво, защо просто не я прочетеш? — предложи тя. — Може би ще откриеш в историята нещо, което не е намясто. Няколко излишни думи тук, няколко безполезни букви там… и ето че си разгадала тайното послание. Разкрила си кода, който води към съкровището. Кой знае кога ще се върне баща ти, нали с нещо трябва да си запълниш времето тук.
	Преди Меги да успее да отговори, Елинор се наведе и вдигна бележката, паднала до леглото. Прощалното писмо на Меги. Сигурно го беше изпуснала, когато откри книгата в ръцете на Елинор.
	— А това пък какво е? — попита лелята, след като прочете бележката с навъсено чело. — Искала си да тръгнеш да търсиш баща ти? Но къде, за Бога? Момиче, по-луда си, отколкото си мислех.
	Меги притисна към гърдите си „Мастилено сърце“.
	— А кой друг ще го потърси? — възкликна тя и не можа да спре треперенето на устните си.
	— Е, ако изобщо го търсим, ще го търсим заедно — сопна се Елинор. — Но първо ще му дадем възможност да се завърне сам. Или според теб ще му хареса да си дойде и да установи, че си се залутала да го дириш сама по широкия бял свят?
	Меги поклати глава. Килимът на Елинор се размаза пред очите й, а край нослето й се търкулна едра сълза.
	— Е, поне изяснихме този въпрос — измърмори Елинор, докато й подаваше хартиена салфетка. — Избърши си носа, после ще закусим.
	Елинор пусна Меги да излезе навън едва след като я накара да преглътне, макар и с огромни усилия, филия хляб и чаша мляко.
	— Закуската е най-важното хранене — провъзгласи тя, докато си мажеше третия сандвич. — Освен това не желая да рискувам да разкажеш на баща си, че в негово отсъствие съм те уморила от глад. Нали помниш, като козата от приказката.
	Меги преглътна отговора си с последната хапка и изтича навън с книгата.


>	Пещерата на лъва

E>
	Чуйте. (Моля, възрастните да пропуснат този абзац.) Не искам да ви мамя, че тази книга завършва трагично. Още в най-първото изречение признавам, че това е любимата ми книга. Но сега следват цял куп лоши неща.
@	Уилям Голдман, „Принцесата годеница“
E$

	Меги седна на пейката зад къщата, край която все още стърчаха догорелите факли на Прашнопръстия. Никога досега не се бе колебала толкова силно, преди да отвори някоя книга. Страхуваше се от онова, което я очакваше вътре. Досега не бе изпитвала подобно чувство. Напротив. Често толкова силно копнееше час по-скоро да навлезе в непознатия, невидян досега свят, че започваше да чете в най-неподходящи ситуации. Двамата с Мо четяха, докато закусваха, поради което той редовно я откарваше на училище със закъснение. Меги четеше скришом под чина, на автобусни спирки, на гости при роднини, късно вечер под завивката, докато Мо не й отнемеше книгата и не заплашеше, че ще изнесе всички книги от стаята й, за да се наспи най-сетне.
	Разбира се, той никога не би й причинил подобно нещо и знаеше, че тя също го знае, но няколко дни след подобно предупреждение Меги към девет часа все пак послушно пъхаше книгата под възглавницата си и я оставяше да й шепти оттам, за да има Мо чувството, че наистина е добър баща.
	Но Меги за нищо на света не би пъхнала под възглавницата си точно тази книга. Страхуваше се от думите й. Злините, които се бяха случили през последните дни, сякаш бяха изпълзели измежду страниците й. Ами ако те бяха само бледа сянка на това, което тепърва я очаква?
	И въпреки всичко Меги реши, че трябва да навлезе в света на книгата. Как иначе да търси Мо? Елинор беше права, нямаше смисъл да действа слепешката. Налагаше се да опита да открие следите на Мо сред буквите на „Мастилено сърце“.
	Но едва бе разгърнала първата страница, чу стъпки зад гърба си.
	— Ще получиш слънчев удар, ако не се прибереш на сянка — изрече познат глас.
	Меги стреснато се извърна.
	Прашнопръстия се поклони. Беше си възвърнал усмивката.
	— А, виж ти каква изненада! — възкликна той, наведе се над рамото й и огледа книгата, разтворена в скута на Меги. — Значи е още тук. У теб.
	Меги недоверчиво се втренчи в белязаното му лице. Как бе възможно да стои, сякаш нищо не се беше случило?
	— Къде беше? — нахвърли се тя върху фокусника. — Нима не отвлякоха и теб? И къде е Мо? Къде го заведоха? — Не успяваше да произнесе думите толкова бързо, колкото й се искаше.
	Ала Прашнопръстия не бързаше с отговора. Обходи с поглед цъфналите храсти, сякаш никога не беше виждал нищо подобно. Носеше палто, макар денят да беше топъл, и потта бе избила по челото му на блестящи малки капчици.
	— Не, не ме отведоха със себе си — проговори най-сетне той и отново обърна лице към Меги. — Но видях как заминаха с баща ти. Изтичах след тях напряко през храсталаците и на няколко пъти едва не си счупих врата по този проклет склон, но стигнах навреме до портата долу, за да видя, че се отправят на юг. Разбира се, веднага ги познах. Каприкорн бе изпратил най-способните си помощници. Дори Баста.
	— И? Знаеш ли къде отведоха Мо? — гласът й затрепери от нетърпение.
	— В селото на Каприкорн, предполагам. Но исках да съм сигурен, затова… — Прашнопръстия съблече палтото си и го метна върху пейката. — Затова тръгнах след тях. Знам, звучи несериозно — пешеходец да гони автомобил — добави той, когато Меги невярващо сбърчи чело, — но бях толкова разгневен, че всичко се оказа напразно. Предупреждението ми, идването ми тук… Удаде ми се да спра кола, която ме закара до съседното село. Оказа се, че там са заредили бензин — четирима мъже, облечени в черно и не особено приветливи. Навярно вече бяха далеч. Ето защо… взех назаем един мотор и се опитах да ги настигна. Не ме гледай така, после го върнах. Не беше от най-бързите, но за щастие пътищата тук имат много завои и по едно време ги видях дълбоко в долината. Така се уверих, че отвеждат баща ти в свърталището на Каприкорн. Не в някое от скривалищата на север, а направо в пещерата на лъва.
	— Пещерата на лъва? — повтори Меги. Къде е това?
	— На около… триста километра на юг. — Прашнопръстия седна на пейката и примигна към слънцето. — Недалеч от морския бряг. — Той отново впи поглед в книгата, която Меги още държеше в скута си. — Каприкорн няма да е особено доволен, че хората му ще се явят с друга книга — каза той. — Само мога да се надявам да не излее разочарованието си върху баща ти.
	— Но Мо не знаеше, че книгата е друга! Елинор я е подменила тайно! — Проклетите сълзи започнаха да напират отново. Меги избърса лице с ръкава си.
	Прашнопръстия набърчи чело и я погледна, сякаш не беше сигурен дали говори истината.
	— Каза ми, че искала само да я разгледа! Държеше я в спалнята си. Мо знаеше тайника, където я бяха прибрали, и тъй като бе завита в опаковъчна хартия, не е забелязал подмяната! А пък хората на Каприкорн не провериха.
	— Разбира се, и защо им е да проверяват? — прозвуча презрително гласът на Прашнопръстия. — Те не могат да четат. За тях всички книги си приличат като две капки вода, не са нищо, освен напечатана хартия. Пък и са свикнали да получават каквото поискат.
	От страх гласът на Меги стана пронизителен:
	— Трябва да ме заведеш в това село! Моля те! — тя с упование погледна Прашнопръстия. — Ще обясня всичко на Каприкорн. Ще му дам книгата и той ще пусне Мо. Нали?
	Прашнопръстия примигна към слънцето.
	— Да, сигурно — изрече той, без да погледне Меги. — Вероятно това е единственото решение…
	Преди да успее да продължи, гласът на Елинор се разнесе откъм къщата.
	— Виж ти кой е дошъл? — извика тя и се надвеси от отворения прозорец. Бледожълтата завеса се изду на вятъра, сякаш в нея се бе заплело привидение. — Ако това не е нашият кибритогълтач!
	Меги скочи и пресече моравата.
	— Елинор, той знае къде е Мо!
	— Нима? — Елинор се подпря на перваза и огледа Прашнопръстия със свити очи. — Оставете книгата — подвикна му тя. — Меги, веднага му вземи книгата!
	Меги изненадано се обърна. Прашнопръстия наистина държеше „Мастилено сърце“, но когато усети погледа на Меги, набързо я остави на пейката. После й махна да се върне, като метна злобен поглед по посока на Елинор.
	Меги колебливо се отправи обратно към него.
	— Съгласен съм, ще те отведа при баща ти, макар че може да бъде опасно за мен! — прошепна й той. — Но онази — кимна незабележимо с глава към Елинор — остава тук, ясно?
	Меги със съмнение погледна към къщата.
	— Да позная ли какво ти пошепна? — викна Елинор над моравата.
	Прашнопръстия предупредително изгледа Меги, но тя не му обърна внимание.
	— Ще ме заведе при Мо!
	— На драго сърце! — съгласи се Елинор. — Но аз ще дойда с вас! Въпреки че вие двамата може и да не искате моята компания!
	— Тук е напълно права — прошепна Прашнопръстия, докато невинно се усмихваше на Елинор. — Но кой знае, може би ще ни се удаде да я заменим срещу баща ти? Каприкорн сигурно се нуждае от прислуга. Няма да може да готви, но за пране става. Макар че това не се учи от четене на книги.
	Меги се разсмя. Ала по лицето на Прашнопръстия не можеше да се разбере дали е говорил на шега, или сериозно.


>	Страхливец

E>
	У дома! Това му нашепваха нежните позиви, плахите милувки, които идваха с полъха, невидимите малки ръце, които го влачеха и тласкаха в точно определена посока.
@	Кенет Греъм, „Вятърът във върбите“
E$

	Прашнопръстия се промъкна в стаята на Меги едва когато се увери, че е заспала дълбоко. Сигурен бе, че Елинор е виновна — Меги не му се доверяваше, но, от друга страна, бе отказала да върне „Мастилено сърце“ на лелята. Той се разсмя, докато въртеше телта в ключалката. Колко глупава беше тази жена, нищо че бе изчела безброй книги! Нима вярваше, че толкова елементарна ключалка може да го спре — него или когото и да било!
	— Да, може би неуки пръсти като твоите ще се затруднят, Елинор — прошушна той, докато отваряше вратата. — Но моите чевръсти пръстчета обичат да си играят с огъня, а това придава бързина и гъвкавост.
	По-сериозна пречка беше симпатията, която изпитваше към дъщерята на Вълшебноезичния, а и не можеше да се каже, че гузната му съвест улеснява нещата. Да, съвестта сериозно загриза Прашнопръстия, докато се промъкваше в стаята на Меги, макар че намеренията му не бяха лоши. Той съвсем не искаше да открадне книгата, въпреки че Каприкорн беше решил да я има на всяка цена. Книгата и в добавка дъщерята на Вълшебноезичния, така гласеше новото му поръчение. Но то можеше да почака. Тази нощ Прашнопръстия идваше с друга цел. Тази нощ към стаята на Меги го тласкаше нещо, което от години не му даваше покой.
	Той замислено спря до леглото и се загледа в спящото момиче. Не му беше трудно да предаде баща й на Каприкорн, но с нея щеше да бъде различно. Лицето й напомняше на Прашнопръстия друго едно лице, макар че мъката още не бе помрачила детския лик с тъмни сенки. Странно, но всеки път, когато това девойче го погледнеше, го обземаше порив да докаже, че не заслужава подозрението в очите й. А подозрението не си отиваше дори когато му се усмихваше. Баща си тя гледаше по съвсем различен начин — сякаш е способен да я предпази от всички злини на света! Що за глупава мисъл! Никой не би могъл да я защити.
	Прашнопръстия поглади белезите по лицето си и сви вежди. Махайте се, ненужни терзания, той ще осигури на Каприкорн каквото беше пожелал. И момичето, и книгата. Ала не тази нощ.
	Сгушил се на рамото му, Гуин се размърда. Опитваше се да си свали нашийника. Мразеше го, както мразеше и кучешкия повод, който Прашнопръстия бе закрепил за нашийника. Искаше му се да отиде на лов, но господарят не го пускаше. Миналата нощ Гуин беше избягал, докато Прашнопръстия разговаряше с хората на Каприкорн. Малкият космат дявол все още се страхуваше от Баста. Прашнопръстия много добре го разбираше.
	Меги спеше дълбоко, притиснала лице към някакъв сив пуловер. Вероятно принадлежеше на баща й. Тя мърмореше насън, но Прашнопръстия не можа да разбере какво казва. Гузната му съвест отново се обади, ала той прогони досадното чувство. То не му беше нужно. Нито сега, нито по-късно. Момичето не го засягаше, а с баща й си бе разчистил сметките. Да, беше ги разчистил. Нямаше причина да се чувства като презрян, двуличен подлец.
	Той се огледа с търсещ поглед. Къде държеше проклетата книга? До леглото на Меги съзря боядисана в червено ракла. Верижката на Гуин тихо издрънча, когато Прашнопръстия се наведе.
	Сандъчето бе пълно с книги, с прекрасни книги. Прашнопръстия измъкна от палтото си фенерче и освети вътрешността му.
	— Я виж ти! — промърмори той. — Какви сте красавици само. Приличате на великолепно нагиздени дами, отправили се на бал. — Вълшебноезичния, изглежда, беше подвързал всяка от книгите, след като детските пръстчета на Меги ги бяха разпердушинили от прелистване. Естествено, ето го и неговия знак — глава на еднорог. Всяка книга го носеше върху подвързията си, всяка в различен цвят. В раклата бяха събрани всичките цветове на дъгата.
	Книгата, която търсеше Прашнопръстия, лежеше най-отдолу, скрита под всички останали, и със сребристозелената си обвивка приличаше на просяк сред натруфени госпожи.
	Прашнопръстия не се учуди, че Вълшебноезичния бе избрал тъй невзрачна дреха за тази книга. Вероятно бащата на Меги я мразеше толкова, колкото Прашнопръстия я обичаше. Той внимателно измъкна томчето изпод другите. Бяха минали почти девет години, откакто за последен път го бе държал в ръце. Тогава още бе с картонена корица и хартиена обложка, скъсана в долната част.
	Прашнопръстия вдигна глава. Меги въздъхна насън и обърна към него лицето си. Колко нещастна изглеждаше. Устните й потръпваха, ръцете й се бяха вкопчили в пуловера, сякаш търсеше на какво да се опре… или на кого. Но в лошите си сънища човек най-често е сам, ужасяващо сам. Прашнопръстия помнеше много свои кошмари и понечи да протегне ръка, за да събуди момичето. Що за добросърдечно мекотело съм, наруга се той.
	Обърна гръб на леглото. Далеч от очите, далеч от ума. После припряно, за да не си даде време за колебание, разгърна книгата. Дишаше тежко. Прелисти първите страници, зачете се, прелисти по-нататък, и още, и още. Но с всяка страница пръстите му ставаха все по-колебливи, а накрая с един замах Прашнопръстия затвори книгата. Лунната светлина се процеждаше през капаците на прозорците. Той изгуби представа за времето, не знаеше колко бе стоял така, с очи, залутани в лабиринта на буквите. Все още четеше прекалено бавно…
	— Страхливец! — изсъска той. — О, ти си страхливец, Прашнопръсти! — Прехапа устни, докато го заболя. — Съвземи се — промълви отново. — Това е може би последната ти възможност, глупако. Щом Каприкорн пипне книгата, няма да ти даде да припариш до нея. — Той отново я разтвори, разлисти я до средата, но я затвори повторно, и то толкова шумно, че Меги се стресна насън и отново зарови глава под завивката. Прашнопръстия неподвижно изчака, докато дишането й се успокои, после с дълбока въздишка се надвеси над сандъчето и върна книгата на мястото й.
	Безшумно спусна капака.
	— Видя ли? — прошепна на Гуин. — Просто не се осмелявам. Не искаш ли да си потърсиш по-смел господар? Помисли си. — Невестулката тихичко изгъргори до ухото му, но ако това бе отговор, Прашнопръстия не го разбра. За миг се вслуша в спокойното дишане на Меги, после се прокрадна към вратата.
	— И какво от това? — измърмори той, измъквайки се в коридора. — Кой би желал да узнае как свършва?
	После се изкачи в таванската стаичка, която му бе отредила Елинор, и се отпусна на тясното легло, оградено от натрупани един върху друг сандъци с книги. Ала сънят не го споходи чак до сутринта.


>	Все на юг, все на юг

E>
P>
	Започва Път от моя праг —
	безкраен, обграден с трева.
	Увлечен в неговия бяг
	и аз ще трябва да вървя,
	да тропам весело с пети,
	додето стигна друм голям,
	събрал пътеки и мечти.
	А после накъде? Не знам.
@	Дж. Р. Р. Толкин, „Властелинът на пръстените“
P$
E$

	На следващата сутрин след закуска Елинор разгърна върху кухненската маса една смачкана пътна карта.
	— Значи на триста километра южно оттук — погледна с подозрение тя към Прашнопръстия. — Покажете ни тогава къде точно да търсим бащата на Меги.
	Сърцето на Меги лудо заби. Очите й бяха потънали в дълбоки сенки, сякаш предишната нощ изобщо не бе спала. Фокусникът колебливо пристъпи към масата и потърка наболата си брада. После се наведе над картата, разглежда я цяла вечност и накрая заби пръст в нея.
	— Тук. Точно тук е селото на Каприкорн.
	Елинор пристъпи към него и надникна през рамото му.
	— Лигурия — установи тя. — Тъй значи. И как точно се нарича селото, ако ми позволите да попитам? Може би Каприкорния? — Тя огледа лицето на Прашнопръстия с присвити очи.
	— Няма име — Прашнопръстия отвърна на погледа на Елинор с неприкрита неприязън. — Някога, преди Каприкорн да се засели, там, може и да е имало. Няма да го намерите на тази карта, както и на никоя друга. За останалия свят това село е само една махала с няколко порутени къщи.
	Елинор се надвеси още по-ниско над картата.
	— Никога не съм била в тази област. Но съм ходила в Генуа. Купих от един тамошен антиквар „Алиса в страната на чудесата“, наистина чудесно запазена, и то срещу половината от действителната й цена. — Тя хвърли поглед към Меги. — Обичаш ли „Алиса в страната на чудесата“?
	— Не особено — отговори Меги, без да вдигне поглед от картата.
	Елинор поклати глава, останала без думи от това откровено невежество, и отново се обърна към Прашнопръстия.
	— С какво се занимава този Каприкорн, когато не краде книги и не отвлича бащи? — поинтересува се тя. — Доколкото разбрах от Меги, вие го познавате доста добре.
	Прашнопръстия избегна погледа й и проследи с пръст течението на една река, която се виеше около зелените и бледосините петна на картата.
	— О, двамата произхождаме от едно и също място — поясни той. — Но иначе имаме малко общи неща.
	Елинор го фиксира толкова настойчиво, сякаш възнамеряваше да пробие дупка в челото му с поглед.
	— Има нещо странно — каза тя. — Нали Мортимер искаше да опази „Мастилено сърце“ от онзи Каприкорн. Защо иначе ще носи книгата тук? Все едно че нарочно влезе в капана му.
	Прашнопръстия сви рамене.
	— Е, може да е смятал вашата библиотека за най-сигурното скривалище.
	В съзнанието на Меги изплува спомен, отначало смътен, но после се проясни и блесна като ярка илюстрация на книга. Видя как Прашнопръстия стои изправен до буса край портата на двора им и сякаш отново чу гласа му… Изгледа го стреснато.
	— Ти каза на Мо, че Каприкорн е останал на север! — възкликна тя. — Той те попита два пъти, а ти го увери, че не се лъжеш!
	Прашнопръстия оглеждаше ноктите на ръцете си.
	— Ами… да… вярно е — призна той, без да поглежда Меги или Елинор. Гледаше само ноктите на ръцете си. После ги отърка в пуловера си, сякаш да отстрани грозно петно. — Не ми вярвате — продължи дрезгаво, все още без да ги поглежда. — И двете не ми вярвате. Аз… мога да ви разбера, но не съм лъгал. Каприкорн има две главни квартири и безброй по-малки скривалища, в случай че му припари под краката или че на някого от хората му се наложи да се покрие за известно време… Най-често прекарва топлите месеци горе на север и едва през октомври слиза на юг, но тази година очевидно се кани да остане там долу и през лятото. Знам ли? Може да е имал ядове с полицията на север. Може пък на юг да има нещо, за което лично иска да се погрижи. — Гласът му звучеше обидено, като на момче, което е било несправедливо обвинено. — Каквато и да е причината, хората, които отведоха бащата на Меги, се отправиха на юг, видях това със собствените си очи, а когато се намира на юг, Каприкорн ръководи важните си дела винаги от онова село! Там се чувства сигурен, както никъде другаде. Там полицията никога не му е създавала проблеми, там може да се държи като крал, като че ли светът е негов. Там той създава законите, той определя какво ще се случи, може да върши каквото му скимне, хората му са се погрижили за това. Повярвайте ми, те го умеят. — Прашнопръстия се усмихна. Беше горчива усмивка. Сякаш казваше: само ако знаехте! Но вие не знаете. Нищо не разбирате.
	Меги усети как в душата й се надига черен страх. И не заради това, което говореше Прашнопръстия, а заради другото, което премълчаваше.
	Елинор, изглежда, почувства същото.
	— За Бога, престанете да се изразявате толкова тайнствено! — Грубият й глас успя да подкастри крилете на ужаса. — Пак ви питам: с какво се занимава този Каприкорн? Как печели парите си?
	Прашнопръстия скръсти ръце.
	— От мен няма да научите нищо. Защо не го попитате сама? Само това, че ще ви заведа в селото му, може да ми струва главата. Опазил ме Господ да ви разказвам нещо друго за делата му. — Той поклати глава. — Не! Аз предупредих бащата на Меги, посъветвах го доброволно да предаде книгата на Каприкорн, но той не пожела да ме послуша. Ако не бях го предупредил, хората на Каприкорн щяха да го открият много по-рано. Питайте Меги! Тя чу, когато го предупреждавах! Е, добре, не му разправих всичко, което знаех. И какво от това? Старая се да говоря колкото е възможно по-малко за Каприкорн, дори избягвам да мисля за него и, повярвайте, ако го познавахте, щяхте да постъпите по същия начин.
	Елинор се смръщи.
	— Предполагам, не можете да ми разкриете и защо този тип толкова упорито търси книгата, нали? — попита тя, докато сгъваше картата. — Може би е нещо като колекционер?
	Прашнопръстия поглади масата с върха на пръстите си.
	— Ще ви кажа само това: той иска тази книга и затова трябва да му я дадете. Веднъж с очите си видях как хората му останаха четири нощи поред пред дома на един човек само защото Каприкорн бе харесал кучето му.
	— И получи ли го? — едва чуто промълви Меги.
	— Разбира се — отговори Прашнопръстия и замислено я погледна. — Повярвай ми, никой не може да заспи, ако хората на Каприкорн застанат пред вратата му и по цели нощи гледат нагоре към прозорците му — или към прозорците на неговите деца. В повечето случаи не минават и два дни, и Каприкорн получава това, което желае.
	— Пфу! — възкликна Елинор. — Не бих му дала кучето си.
	Прашнопръстия продължи да оглежда ноктите си и да се усмихва.
	— Престанете да се хилите — сряза го Елинор. — Опаковай си нещата — обърна се тя към Меги. — След час тръгваме. Време е да ти върнем бащата. Колкото и да не ми харесва да дам в замяна книгата на Онзи-както-там-се-казваше. Мразя, когато книгите попадат в лоши ръце.


	Тръгнаха с комбито на Елинор, макар Прашнопръстия да предпочиташе микробуса на Мо.
	— Глупости, никога не съм управлявала такова чудо — отсече Елинор, докато тикаше в ръцете на Прашнопръстия кашон с храна за из път. — Освен това Мортимер го е заключил.
	Меги забеляза, че Прашнопръстия имаше готов отговор, но го преглътна.
	— А ако ни се наложи да пренощуваме? — попита той, докато отнасяше храната към колата на Елинор.
	— Небеса, че кой говори за това? Смятам да се върна най-късно утре. Мразя да оставям книгите си за повече от ден.
	Прашнопръстия извъртя очи към небето, сякаш там можеше да се открие повече разум, отколкото в главата на Елинор, и се накани да се настани на задната седалка, но Елинор го възпря.
	— Стойте, стойте, по-добре, да карате вие — каза тя и му връчи ключовете. — В крайна сметка вие най-добре знаете къде отиваме.
	Ала Прашнопръстия отказа.
	— Не умея да шофирам — обясни той. — Достатъчно неприятно ми е да пътувам в това чудо, да не говорим да го управлявам.
	Елинор седна зад волана, клатейки глава.
	— Странна птица сте вие! — отсече тя, докато Меги се наместваше до нея. — Дано наистина да знаете къде е бащата на Меги, иначе ще установите, че не само Каприкорн умее да всява страх.
	Меги свали стъклото на прозореца си, докато Елинор палеше мотора, и погледна назад към буса на Мо. Чувстваше се ужасно, задето бе принудена да го изостави тук. Колкото и чужди да бяха новите места, бусът винаги бе създавал на Мо и на нея усещането за дом. А ето че сега се разделяше с него и нищо вече не бе познато и близко освен дрехите в пътната чанта. Беше пъхнала вътре и някои от дрехите на Мо… както и две от своите книги.
	— Интересен избор — бе установила Елинор, докато й даваше назаем чанта, в която да ги сложи, старомоден кожен сак, който можеше да се носи през рамо. — Значи тръгваш на път заедно с рицарите на крал Артур и Фродо с неговите осмина спътници. И двете са много дълги истории, много подходящи за далечно пътешествие. Чела ли си ги?
	Меги беше кимнала:
	— По няколко пъти — беше прошепнала, докато поглаждаше кориците на книгите и ги прибираше в чантата. Ясно си спомняше деня, когато Мо беше подвързал едната.
	— Недей да гледаш толкова мрачно! — беше я окуражила Елинор, но в погледа й се четеше тревога. — Ще видиш, че пътешествието ни няма да се окаже толкова страшно, а и няма да продължи дълго.
	Меги щеше да е по-спокойна, ако леля й не беше толкова самоуверена. Книгата, станала причина за пътуването им, бе скрита в багажника под резервната гума, пъхната в обикновен найлонов плик.
	— Не позволявай на Прашнопръстия да види къде я слагаш — беше й наредила Елинор. — Все още не му вярвам.
	Но Меги реши да му се довери. Кой иначе би я завел при Мо?


>	Селото на Каприкорн

E>
	Но на последния въпрос Зелиг отговори:
	— Вероятно е отлетял в страната отвъд Мрака, където не стъпва човешки крак и където не стига никое живо същество, където небето е медно, а земята от желязо и където злите сили живеят под гуглите на вкаменени мухоморки и в запустели къртичини.
@	Айзък В. Сингър, „Нафтали, разказвачът на приказки, и конят му Сус“
E$

	Когато тримата поеха на път, слънцето се беше издигнало високо над безоблачното небе. Скоро въздухът в колата стана толкова задушен, че тениската на Меги подгизна от пот. Елинор свали стъклото на прозореца и им подаде шише с вода. Тя самата бе облечена със закопчана до под брадичката жилетка и в кратките мигове, в които не мислеше за Мо или за Каприкорн, Меги се питаше дали под нея Елинор не се е втечнила.
	Прашнопръстия си седеше на задната седалка толкова тихичко, че човек можеше изобщо да забрави присъствието му. Невестулката спеше, докато пръстите на господаря й неуморно гладеха меката козина. От време на време Меги се озърташе към него. През повечето време той гледаше през прозореца с безразличен вид, сякаш можеше да вижда отвъд планините, горите, къщите и скалистите склонове, които се нижеха покрай тях. Погледът му изглеждаше празен и отнесен, а по едно време на лицето му се изписа такава тъга, че Меги бързо се обърна напред.
	И на нея й се искаше да гали в скута си животинче като Гуин по време на това безкрайно пътуване. Може би така щеше да прогони мрачните мисли, които нахално се бяха настанили в главата й. Навън светът се нагъваше във все по-високи планини, които понякога като че ли напираха да смачкат пътя между каменносивите си склонове. Но още по-лоши от планините бяха тунелите. В тях дебнеха образи, които се бяха скрили в мрака и само чакаха да се появи Меги: Мо на някакво тъмно и студено място, Каприкорн… Меги знаеше, че беше той, макар всеки път да имаше различно лице.
	Опита се да чете, но скоро разбра, че не успява да запомни и една дума. Накрая се отказа и се загледа през прозореца като Прашнопръстия. Вместо магистралите Елинор избираше странични, спокойни шосета. („Иначе ще ни стане скучно“ — обясни тя.) На Меги й беше все едно. Копнееше единствено да пристигнат. Тя нетърпеливо оглеждаше склоновете и къщите, които бяха нечии домове. Понякога през стъклата на идващите насреща автомобили успяваше да различи някое непознато лице, но в следващия миг то вече беше изчезнало, като книга, която отваряш и после изведнъж затваряш. Преминаха през някакво село и край пътя видяха мъж, който превързваше коляното на разплакано дете. Той утешително го погали по косата и Меги си спомни колко често Мо беше правил това с нея, как понякога бе сновал с ругатни из къщата, търсейки напразно бинт или медицинска лепенка, и споменът отново я просълзи.
	— Небеса! Тук е по-тихо, отколкото в погребалната камера на пирамида! — възкликна по някое време Елинор. (Според Меги тя прекалено често викаше на помощ небесата.) — Не може ли някой поне от време на време да каже нещо като: „Ах, каква красива местност!“ или „О, колко прекрасен замък“? В тази тишина най-много до половин час ще заспя на кормилото. — Елинор все още не бе разкопчала нито едно копче от жилетката си.
	— Не виждам никакъв замък — промърмори Меги. Но не мина много време, и Елинор откри един.
	— Шестнадесети век — провъзгласи тя, когато разрушените стени изникнаха иззад планинския склон. — Трагична история. Забранена любов, преследване, смърт, разбито сърце.
	Сред смълчаните канари Елинор им разказа за битка, която се разразила точно тук преди повече от шестстотин години. („Ако поровиш между камъните, непременно ще намериш и кокали, и пробити шлемове.“) Изглежда, лелята знаеше по някоя история за всяка камбанария по пътя им. Някои бяха толкова невероятни, че Меги подозрително набърчи чело.
	— Повярвай ми, точно така е било! — казваше Елинор всеки път, без да откъсва погледа си от шосето. Като че ли най-много си падаше по кръвожадните случки: истории за нещастно влюбени двойки, които били обезглавени, и за князе, които пък били зазидани живи.
	— Вярно, сега всичко изглежда тихо и мирно — установи тя след поредния разказ, който бе накарал Меги да пребледнее като платно. — Но, уверявам те, все някъде се крие някоя мрачна история. Да, преди няколко века времената са били доста по-вълнуващи.
	Меги не беше наясно какво й е вълнуващото на епоха, в която, ако се вярваше на Елинор, единственият избор, който хората са имали, е бил дали да умрат от чума, или да бъдат заклани от странстващи наемници. Но при вида на всеки опожарен замък по лицето на Елинор от вълнение избиваха червени петна, а в иначе студените й мънистени очи се появяваше романтичен плам и тя не спираше да разправя за кръвожадни князе и алчни за злато епископи, които някога всявали страх и ужас сред планините, из които сега пътуваха по добре поддържаните шосета.
	— Скъпа Елинор, вие очевидно сте родена в неподходящата история — обади се Прашнопръстия по някое време. Това бяха първите думи, които изричаше, откакто бяха потеглили.
	— В неподходящата история ли? Искате да кажете: в неподходящото време. Да, и аз често съм си мислила същото.
	— Наричайте го както искате — съгласи се Прашнопръстия. — Във всеки случай май ще се разберете чудесно с Каприкорн. Той обича същите истории като вас.
	— Това обида ли трябва да бъде? — засегна се Елинор. Сравнението, изглежда, не й допадна, защото мълча почти цял час, така че пак нямаше какво да разсее черните мисли на Меги. И във всеки тунел отново започнаха да я дебнат ужасните образи.
	Вече се здрачаваше, когато планините отстъпиха и иззад зелените хълмове като второ небе изведнъж се показа морето. Ниското слънце го караше да блести като кожата на красива змия. Меги отдавна не беше виждала море. А и онова беше студено, сиво и избелено от вятъра. Това море изглеждаше различно.
	Сърцето на Меги се стопли само при вида му, но то прекалено често се криеше зад високи, грозни жилищни блокове. Но от време на време хълмовете изместваха сградите, стигаха морето и му позволяваха да ближе нозете им. Извиваха гърбове под светлината на залязващото слънце като вълни, изпълзели на сушата.
	Докато следваха извивките на крайбрежното шосе, Елинор отново заразправя някаква история, този път за римляните, които построили същия този път, и за страха им от обитателите на тясната ивица суша…
	Меги я слушаше с половин ухо. Край пътя растяха палми с бодливи и прашни корони. Помежду им цъфтяха гигантски агави, които с месестите си листа приличаха на големи дебнещи паяци. Небето зад тях се оцвети в розово и лимоненожълто, докато слънцето се спускаше все по-ниско към морето, а отгоре падаше тъмносиня пелена, напомняща мастилено петно. Гледката бе толкова красива, че момичето почувства болка в сърцето си.
	Меги не си беше представяла така мястото, обитавано от Каприкорн. Красотата и страхът трудно се съчетават.
	Прекосиха някакво селище и минаха покрай къщи, толкова пъстри, сякаш ги бе нашарило дете. Бяха оранжеви и розови, червени и в най-различни нюанси на жълтото: бледожълто, жълто-кафяво, пясъчножълто, мръсножълто, със зелени капаци и червеникавокафяви покриви. Дори падащият здрач не можеше да им отнеме багрите.
	— Точно тук не изглежда никак опасно — установи Меги, когато отново минаха покрай една розова къща.
	— Защото гледаш все наляво — чу се зад нея гласът на Прашнопръстия. — Винаги има тъмна и светла половина. Я погледни надясно.
	Меги го послуша. Отначало видя само шарени къщи. Почти бяха надвесени над шосето, опасваха го и сякаш се държаха ръка за ръка. Но после изведнъж постройките изчезнаха и покрай пътя се извисиха стръмни скатове, в чиито гънки вече се бе загнездила нощта.
	Да, Прашнопръстия беше прав, гледката, беше страховита и самотните къщи сякаш се давеха в падащия мрак.
	Стъмваше се бързо, на юг нощта настъпва внезапно, и Меги беше доволна, че Елинор караше по ярко осветеното крайбрежно шосе. Но тогава Прашнопръстия й посочи път, който отбиваше навътре към сушата, далеч от брега, от морето и от цветните къщи, отправен към мрака.


	Шосето се виеше и все повече навлизаше сред хълмовете, ту се издигаше нагоре, ту се спускаше надолу, а склоновете край банкета ставаха все по-стръмни. Фаровете осветяваха жълтуга, диви лози и маслинови дървета, израснали край пътя като прегърбени старци.
	Само два пъти се разминаха с други коли. От време на време в мрака проблясваха светлините на някое село. Но пътищата, по които ги водеше Прашнопръстия, все повече се отдалечаваха от светлините и навлизаха все по-надълбоко в мрака. Все по-често и по-често в светлината на фаровете изникваха разрушените останки на къщи, но Елинор не знаеше какво да разкаже за тях. Сред бедняшките зидове не бяха живели князе, нито епископи в пурпурни мантии, а само селяни и ратаи, чиито истории никой не бе записал, и сега те бяха изгубени, погребани под див тамян и избуяло мечо грозде.
	— Нима още не сме пристигнали? — попита по едно време Елинор едва чуто. — Къде в тази забравена от Бога пустош може да има село? Сигурно сме сбъркали поне на два пъти отбивката.
	Но Прашнопръстия само поклати глава.
	— На прав път сме — възрази той. — Трябва да прехвърлим само онова възвишение, и можете да видите къщите.
	— Дано! — изръмжа Елинор. — Вече едва различавам пътя. Небеса, не знаех, че на този свят може да е толкова тъмно. Какво ви пречеше да ми кажете, че е толкова далеч? Щях да напълня резервоара. Дори не съм сигурна дали бензинът ще ми стигне за обратния път до крайбрежието.
	— Чия е колата? Може би моя? — подразни се Прашнопръстия. — Нали ви казах, че не се оправям с подобни чудесии. А сега гледайте напред. Всеки момент трябва да се появи мостът.
	— Мост? — Елинор навлезе в следващия завой и рязко натисна спирачката. Точно пред тях изникна подвижна преграда, осветена от две лампи. Беше толкова ръждясала, сякаш не бе докосвана от години.
	— Ето! — възкликна Елинор и плесна волана с ръце. — Сбъркали сме пътя. Нали ви казах!
	— Нищо не сме сбъркали. — Прашнопръстия свали Гуин от рамото си и слезе. Огледа се и се ослуша, докато приближаваше към желязната преграда. После я отмести настрана.
	Меги почти се разсмя, когато забеляза колко поразена изглеждаше Елинор.
	— Този човек напълно си е изгубил ума! — промълви тя. — Да не би да вярва, че ще тръгна по затворен път в тази тъмница?
	Но все пак запали мотора. Прашнопръстия нетърпеливо и махаше. Щом мина покрай него, той изтегли преградата обратно.
	— Не ме гледайте така! — сопна се той, когато отново се качи в колата. — Тази бариера си я е имало винаги. Каприкорн заповяда да я сложат тук заради нежеланите посетители. Рядко някой се осмелява да дойде насам. Повечето хора ги е страх от историите, които Каприкорн разпространява за селото, но…
	— Какви истории? — прекъсна го Меги, въпреки че нямаше желание да ги чуе.
	— Ужасни — поясни Прашнопръстия. — Хората тук са суеверни като навсякъде. — Най-популярната е, че зад онзи хълм живее лично дяволът.
	Меги се ядоса на себе си, но не можа да свали поглед от мрачния купол на възвишението пред тях.
	— Мо казва, че хората са измислили дявола — възрази тя.
	— Може и да е вярно — Прашнопръстия отново си залепи тайнствената усмивка. — Но ти искаше да чуеш какво разправят хората. Казват, че мъжете, които живеят зад хълма, не ги лови куршум, че умеят да минават през стени и че всяко пълнолуние в полунощ тръгват да отвлекат три момчета, които Каприкорн обучава да убиват, да крадат и да палят.
	— Небеса, кой измисля подобни небивалици? Тукашните жители или самият Каприкорн? — Елинор се надвеси над волана. Пътят беше осеян с ями. Трябваше да се движи със скоростта на пешеходец, за да не хлътне в някоя.
	— И те, и той. — Прашнопръстия се облегна назад и позволи на Гуин да погризе пръста му. — Каприкорн награждава всекиго, който измисли нова страшна история. Единствен Баста никога не участва в състезанието, защото е толкова суеверен, че щом види черна котка, се обръща и плюе три пъти през рамо.
	Баста. Меги си спомняше този тип, но преди да успее да попита, Прашнопръстия продължи да разказва. Изглежда, се забавляваше.
	— А, едва не забравих. Естествено, всички, които обитават селото, имат лоши очи.
	— Лоши очи? — Меги го погледна.
	— О, да. Един поглед, и се разболяваш, а най-късно след три дни си гушнал букетчето.
	— Че кой вярва в такива бабини деветини? — промърмори Меги и отново впери поглед напред.
	— Глупаците вярват! — Елинор отново скочи върху спирачката. Колата занесе по черния път. Пред тях се разкри мостът, за който бе споменал Прашнопръстия. Сивите камъни бледо просветваха в светлината на фаровете, а пропастта зад тях изглеждаше бездънна.


	— Продължавай, продължавай — нетърпеливо настоя Прашнопръстия. — Ще издържи, макар да не изглежда така.
	— Като че ли са го строили древните римляни — изръмжа Елинор. — И то за магарета, не за автомобили.
	Но въпреки това тя натисна газта. Меги стисна очи и ги отвори едва когато отново чу дребните камъчета на пътя да скърцат под гумите.
	— Каприкорн много цени този мост — промълви Прашнопръстия. — Един добре въоръжен човек е достатъчен, за да го направи непреодолим. Но за щастие тук не всяка нощ има часовой.
	— Прашнопръсти… — обърна се Меги колебливо към него, докато автомобилът на Елинор мъчително изкачваше последното възвишение. — Какво да кажем, ако ни питат как сме намерили селото? Сигурно няма да е добре, ако Каприкорн научи, че ти си ни го показал.
	— Няма, права си — изломоти Прашнопръстия, без да поглежда Меги. — Макар че му носим книгата. — Той улови Гуин, който се катереше по облегалката на седалката, и го подмами в раницата си с коричка хляб. Откакто се бе стъмнило, невестулката бе станала неспокойна. Искаше да тръгне на лов.
	Бяха стигнали гребена на хълма. Около тях светът бе изчезнал, сякаш нощта го бе погълнала, ала недалеч в тъмнината се очертаваха няколко бледи четириъгълника. Осветени прозорци.
	— Ето го — посочи Прашнопръстия. — Ето го селото на Каприкорн. Или, ако повече ви харесва: ето го селото на дявола. — Той тихо се изсмя.
	Елинор ядосано се извърна към него.
	— Веднага престанете! — сряза го тя. — Подобни истории май много ви допадат. Кой знае, може пък вие сам да сте ги измислили, а този Каприкорн да е само безобиден чудак, който колекционира книги.
	Прашнопръстия не отвърна. Само погледна през прозореца със странната си усмивка, която винаги отблъскваше Меги. И този път тя сякаш означаваше само едно: какви глупачки сте само!
	Елинор изключи мотора и тишината, която ги обгърна веднага след това, бе толкова дълбока, че Меги едва се осмеляваше да диша. Погледна надолу към осветените прозорци. Обикновено през нощта светналите прозорци й изглеждаха гостоприемни, но онези там й се струваха по-заплашителни от тъмнината наоколо.
	— Това село има ли и нормални жители? — поинтересува се Елинор. — Например безобидни баби, деца, мъже, които нямат нищо общо с Каприкорн…
	— Не. Обитават го единствено хората на Каприкорн — промълви Прашнопръстия. — И жените, които им готвят, чистят и каквото друго има за вършене.
	— Каквото друго има за вършене… О, прекрасно! — Елинор изсумтя с отвращение. — Този Каприкорн ми става все „по-симпатичен“. Е, добре, да не се помайваме. Искам да се върна вкъщи при книгите си и да изпия чаша хубаво кафе.
	— Наистина ли? Аз пък мислех, че жадувате за някое малко приключение? — Ако Гуин можеше да говори, помисли си Меги, сигурно щеше да има гласа на Прашнопръстия.
	— Предпочитам обаче то да се случва на слънчева светлина — сопна се Елинор. — Небеса, как мразя този мрак, но ако останем тук до разсъмване, книгите ми ще изгният, преди Мортимер да успее да се погрижи за тях. Меги, иди и вземи торбата от багажника. Знаеш коя.
	Меги кимна и тъкмо понечи да отвори вратата, когато ги ослепи ярка светлина. Някой стоеше отпред и беше насочил джобно фенерче към вътрешността на колата. После грубо почука по стъклото.
	Елинор така се стресна, че си удари колената във волана, но бързо се окопити. Ругаейки, потърка пострадалия си крак и отвори прозореца.
	— Какво искате? — сряза тя непознатия. — Необходимо ли е да ни плашите до смърт? Не виждате ли, че лесно можете да бъдете сгазен, като се промъквате в тъмнината?
	В отговор непознатият промуши дулото на пушка през отворения прозорец.
	— Тук е частна собственост! — каза той. На Меги й се стори, че разпознава котешкия глас от библиотеката на Елинор. — А ако пътувате нощем из частна собственост, много лесно могат да ви застрелят.
	— Аз ще изясня въпроса! — Прашнопръстия се надвеси над рамото на Елинор.
	— Я виж ти, Прашнопръстия! — непознатият отдръпна дулото на пушката си. — Необходимо ли е да се появяваш тук посред нощ?
	Елинор се обърна и хвърли на Прашнопръстия поглед, който беше повече от подозрителен:
	— Не знаех, че сте толкова близък с тъй наречените дяволи!
	Но Прашнопръстия вече бе слязъл. Меги също се учуди, когато видя как мъжете сближиха глави и зашепнаха. Много добре си спомняше какво беше разказал Прашнопръстия за хората на Каприкорн. Как тогава можеше да си бъбри толкова доверено с един от тях? От разговора не се чуваше нищо, колкото и да се напрягаше Меги, само долови, че Прашнопръстия наричаше непознатия Баста.
	— Това не ми харесва! — прошушна Елинор. — Погледни ги. Разговарят, сякаш нашият кибритогълтащ приятел е редовен посетител тук!
	— Може би знае, че няма да му направят нищо, понеже носим книгата! — отвърна шепнешком Меги, която не изпускаше от очи двамата мъже. Непознатият водеше две овчарски кучета. Те душеха ръцете на Прашнопръстия и махайки с опашки, го побутваха с муцуни.
	— Виждаш ли! — изсъска Елинор. — Дори проклетите песове се отнасят с него като със стар приятел. Ами ако…
	Преди лелята да успее да продължи, Баста отвори шофьорската врата.
	— Вън! — заповяда той.
	Елинор с нежелание се измъкна от колата. Меги също слезе и застана до нея. Сърцето и биеше до пръсване в гърлото. Никога не беше виждала човек с пушка. По телевизията да, но не и в действителност.
	— Вижте, вашият тон никак не ми харесва! — сопна се Елинор на Баста. — Предприехме изключително неприятно пътуване и дойдохме в тази пустош, за да донесем на вашия шеф или бос, или както там го наричате, нещо, което отдавна иска да има. Така че пазете съответното поведение.
	Баста й хвърли толкова презрителен поглед, че Елинор шумно си пое въздух и неволно стисна ръката на Меги.
	— Откъде си я намерил тая? — попита Баста и отново се извърна към Прашнопръстия, който стоеше с толкова безразлично изражение, сякаш ставащото не го засягаше ни най-малко.
	— Нейна е къщата, нали знаеш… — Прашнопръстия сниши глас, но Меги въпреки това чу. — Не исках да я водя, но инатът й стига за двама.
	— Представям си! — Баста още веднъж огледа Елинор, после впи поглед в Меги. — А това трябва да е щерката на Вълшебноезичния, нали? Не си приличат особено.
	— Къде е баща ми? — попита Меги. — Как е той? — Това бяха първите думи, които успя да произнесе. Гласът й звучеше дрезгаво, сякаш отдавна не го бе използвала.
	— О, много е добре — отговори Баста, мятайки поглед към Прашнопръстия. — Макар че напоследък би трябвало да го наричаме Оловноезичния, толкова скъпи думите си.
	Меги прехапа устни.
	— Искаме да си го приберем — съобщи тя. Гласчето й звънна пискливо и нестройно, макар че се постара да му придаде тембър на възрастен. — Носим книгата, но Каприкорн ще я получи само ако пусне баща ми.
	Баста отново се извърна към Прашнопръстия.
	— Все пак напомня баща си. Виждаш ли как стиска устни? А и този поглед. Да, безспорно са една кръв. — Гласът му звучеше шеговито, но в изражението, с което погледна Меги, нямаше и следа от шега. Имаше тясно лице с изсечени черти, близко разположени очи, които собственикът им присвиваше, сякаш за да вижда по-добре.
	Баста не беше висок, раменете му бяха тесни като на момче и въпреки това Меги затаи дъх, когато той пристъпи към нея. Никога преди не беше се страхувала така от човек и причината не беше пушката в ръката му. У него имаше нещо гневно, хапливо…
	— Меги, извади найлоновия плик от багажника! — Елинор се мушна между двамата, когато Баста посегна да хване Меги. — Там няма нищо опасно! — ядосано поясни тя. — Само онова, което ни доведе тук.
	В отговор Баста дръпна кучетата назад. Повлече ги толкова грубо, че те нададоха болезнен вой.


	— Меги, слушай! — прошепна Елинор, след като изоставиха колата и последваха Баста по стръмната пътечка, която водеше надолу към осветените прозорци. — Няма да изпускаш книгата, докато не видим баща ти, разбра ли?
	Меги кимна и силно притисна найлоновия плик до гърдите си. За толкова глупава ли я смяташе Елинор? От друга страна, как би успяла да задържи, книгата, ако на Баста му хрумнеше да й я отнеме? Но момичето предпочете да не мисли за това.
	Нощта беше задушна. Звезди обсипваха небето над черните хълмове. Пътеката, по която ги поведе Баста, беше камениста и толкова тъмна, че Меги едва виждаше краката си, но всеки път, когато се препънеше, една ръка я подкрепяше — или тази на Елинор, която вървеше плътно до нея, или на Прашнопръстия, който я следваше с тихи стъпки, сякаш й беше сянка. Гуин още се криеше в раницата му и кучетата на Баста душеха с вдигнати муцуни, навярно острата миризма на невестулката дразнеше носовете им.
	Осветените прозорци бавно приближаваха. Меги различи очертанията на къщи от сив, грубо одялан камък, над чиито покриви се издигаше белезникава камбанария. Много от къщите изглеждаха необитаеми, когато минаваха покрай тях през улички, които бяха толкова тесни, че Меги дишаше все по-трудно. Някои от домовете нямаха покриви, от други бяха останали само няколко стърчащи стени. В селото на Каприкорн цареше мрак, светеха само няколко фенера, провесени от зиданите арки над уличките. Накрая излязоха на малък площад. От едната страна се издигаше църковната камбанария, която бяха забелязали отдалеч, а наблизо, само през една уличка, видяха голяма двуетажна къща, която беше здрава и солидна. Площадчето беше по-осветено от селото, цели четири фенера хвърляха заплашителни сенки върху паважа.
	Баста ги поведе право към голямата къща. Три прозореца на горния етаж светеха. Дали Мо беше там? Меги опита да се съсредоточи, сякаш можеше да намери отговора у себе си, но страх бе единственото, което откри в сърцето си. Страх и тревога.


>	Изпълненото поръчение

E>
	— Няма смисъл да го търсим — отговори господин Бобър.
	— Какво искате да кажете? — попита Сюзан. — Той не може да е много далеч. Трябва да го намерим. Какво искате да кажете с това, че няма смисъл да го търсим?
	— Причината, поради която няма смисъл да го търсим — обясни господин Бобър, — е, че вече знаем къде е отишъл. Не разбирате ли? Той е отишъл при нея, при Бялата вещица, и е предал всички ни.
@	К. С. Луис, „Нарния“
E$

	От мига, в който Прашнопръстия й разказа за него, Меги стотици пъти си бе представяла лицето на Каприкорн: докато пътуваха към къщата на Елинор, когато Мо още седеше до нея, в огромното си легло там и накрая по пътя насам. Стотици пъти, не, дори хиляди, се бе опитвала да оформи образа му в съзнанието си, бе призовавала от паметта си всички злодеи, които бе срещала в книгите: мършавия Хук с гърбавия нос, Дългия Джон Силвър, винаги с коварна усмивка на устните, индианеца Джо с ножа и мазната дълга коса, когото бе виждала толкова често в сънищата си…
	Но Каприкорн изглеждаше напълно различно.
	Меги бързо се отказа да брои вратите, покрай които ги преведе Баста, преди да спре пред една от тях. Но преброи облечените в черно мъже. Бяха четирима и се мотаеха из коридора с отегчени физиономии. На белосаната стена до всеки от тях бе облегната пушка. В тесните си черни костюми приличаха на ято гарги. Само Баста носеше бяла риза, ослепително бяла, точно както я беше описал Прашнопръстия, а на ревера му като предупреждение бе закрепено кървавочервено цвете.
	Халатът на Каприкорн също беше червен. Когато Баста влезе с тримата среднощни посетители, той седеше в едно кресло, а пред него бе коленичила жена, която му изрязваше ноктите на краката. Креслото изглеждаше прекалено тясно за него. Каприкорн бе едър и мършав, сякаш твърде силно бяха опънали кожата върху кокалите му. Самата кожа беше бледа като хартия, а косата на главата му — къса като четка. Меги не можеше да определи дали бе бяла, руса или сива.
	Щом Баста отвори вратата, Каприкорн вдигна глава. Очите му бяха толкова бледи и безцветни, колкото и всичко у него. Жената в нозете му също вдигна глава, но мигом я сведе и продължи заниманието си.
	— Извинете, но очакваните посетители пристигнаха — съобщи Баста. — Помислих си, че ще пожелаете да говорите с тях.
	Каприкорн се облегна назад в креслото си и погледна за миг Прашнопръстия. После безизразните му очи се плъзнаха към Меги. Момичето несъзнателно притисна още по-силно към гърдите си найлоновия плик с книгата. Каприкорн се втренчи в него, сякаш знаеше какво крие. Даде знак на жената в нозете си. Тя намръщено се изправи, приглади гарвановочерната си рокля и удостои Меги и Елинор с изключително не любезен поглед. С гладко прибраната си назад коса и острия нос, който никак не подхождаше на дребното й сбръчкано лице, тя приличаше на сврака. Кимна към Каприкорн и излезе от стаята.
	Помещението беше просторно. Нямаше много мебели, само дълга маса с осем стола, шкаф и тежък бюфет. В цялата стая нямаше нито една лампа, само свещи, дузини свещи в тежки сребърни свещници. Меги реши, че те пълнят стаята по-скоро със сенки, отколкото със светлина.
	— Къде е? — попита Каприкорн. Меги неволно отстъпи крачка назад, когато той бутна стола си. — Не ми казвай, че този път си ми докарал само момичето! — Гласът му беше по-впечатляващ от лицето. Беше тежък, мрачен и Меги го намрази от първата дума.
	— Тя я носи. В найлоновата торба е! — побърза да каже Прашнопръстия преди Меги. Докато говореше, очите му неспокойно се местеха от една свещ към друга, сякаш танцуващите им пламъчета бяха единственото, което го занимаваше. — Баща й наистина не е подозирал, че е взел друга книга. Тази така наречена негова приятелка — Прашнопръстия посочи Елинор — я разменила, без той да знае! Според мен тя се храни с букви. Цялата й къща е пълна с книги. Със сигурност ги предпочита пред компанията на хората.
	Думите изскачаха като стрели от устата на Прашнопръстия, сякаш бързаше да се отърве от тях. — На мен не ми хареса от самото начало, но нали познавате нашия приятел Вълшебноезичния. Винаги мисли най-доброто за хората. Би се доверил лично на дявола, само да му се усмихне любезно.
	Меги се обърна към Елинор. Лелята мълчеше, сякаш си бе глътнала езика. Гузната съвест ясно бе изписана на челото й.
	Каприкорн удостои обясненията на Прашнопръстия с кратко кимване. Пристегна колана на халата си, скръсти ръце на гърба и бавно се приближи към Меги. Тя се постара с всички сили да не отстъпи назад, да гледа непоколебимо и безстрашно в безцветните очи, но страхът скова гърлото й. Каква страхливка беше! Опита се да си припомни някой литературен герой, в чиято кожа да се напъха, за да се почувства по-силна, по-голяма, по-смела. Но защо ли под погледа на Каприкорн си спомняше само истории за страха? Нали обикновено умееше толкова лесно да се пренесе в други светове, да се напъха в кожите на животни и хора, които съществуваха само на хартия, защо не успяваше да го стори сега? Защото я беше страх. „Защото страхът убива всичко — беше й казал някога Мо, — убива сърцето, разума и, разбира се, въображението.“
	Мо… Къде беше той? Меги прехапа устни, за да не треперят, но знаеше, че страхът се чете в очите й и че Каприкорн го вижда. Пожела си да има сърце от лед и студена усмивка вместо треперещите устни на дете, на което са откраднали бащата.
	Каприкорн застана много близо до нея. Продължаваше да я оглежда. Никога никой не беше я гледал така. Почувства се като муха, заловена в лепкава течност, която очаква да я смажат.
	— На колко е години? — Каприкорн се озърна за Прашнопръстия, сякаш не вярваше Меги сама да знае отговора.
	— Дванайсет! — високо произнесе тя. Не беше лесно да говориш, когато устните ти треперят. — На дванайсет съм. А сега искам да знам къде е баща ми.
	Каприкорн се престори, че не е чул последното изречение.
	— Дванайсет ли? — повтори той с дълбокия си глас, който легна тежко в ушите на Меги. — Още две-три години и ще стане потребно, хубавко парче. Но би трябвало да я хранят по-добре. — Той стисна ръката й с дългите си пръсти. Носеше златни пръстени, по три на всяка ръка. Меги се опита да се отскубне, но Каприкорн я задържа, продължаваше да я гледа с бледите си очи, все едно оглеждаше риба. Клета, извиваща се рибка.
	— Пуснете момичето! — за своя изненада Меги се зарадва, че гласът на Елинор звучи толкова грубо. Ала Каприкорн наистина пусна ръката й.
	Елинор застана зад нея и закрилнически постави ръце на раменете й.
	— Не знам какво става тук! — озъби се тя на Каприкорн. — Не знам кой сте вие и какви ги вършите с тези мъже с пушките в това забравено от Бога село, а и не ме интересува. Ще ви оставим книгата, която толкова жадувате… Колкото и да ме боли душата, ще я получите незабавно, щом бащата на Меги влезе в колата ми. А ако поради някаква причина предпочита да остане тук, ние държим да чуем това от собствената му уста.
	Каприкорн безмълвно й обърна гръб.
	— Защо си довел тази жена? — попита той Прашнопръстия. — Казах: момичето и книгата. Какво да правя с жената?
	Меги впери очи в Прашнопръстия.
	Момичето и книгата. Думите отекнаха в главата й отново и отново. Казах: момичето и книгата. Меги се опита да погледне Прашнопръстия в очите, но той избягваше погледа й, сякаш можеше да се опари. Тя се почувства такава глупачка, че й стана болно. Такава ужасна, ужасна глупачка.
	Прашнопръстия седна на ръба на масата и загаси с пръсти една от горящите свещи, полека, много бавно, сякаш търсеше болката, нежното ухапване на пламъка.
	— Вече го обясних на Баста: любезната Елинор настояваше да ни придружи. Не пожела да пусне момичето само, а и не беше лесно да се раздели с книгата.
	— И какво? Да не би да не съм била права? — Гласът на Елинор прокънтя така, че Меги се стресна. — Чуй го, Меги, този двуличен кибритогълтач! Трябваше да извикам полицията в момента, когато цъфна отново на прага ми. Върнал се е само заради книгата, само заради нея.
	И заради мен, допълни мислено Меги. Момичето и книгата.
	Прашнопръстия се преструваше, че е зает да измъкне някакъв конец от ръкава на дрехата си. Но сега сръчните му пръсти трепереха.
	— Ами вие! — Елинор забоде показалеца си в гърдите на Каприкорн.
	Баста направи крачка напред, но Каприкорн му махна да спре.
	— Наистина, много неща съм видяла, свързани с книгите. Открадвали са ми не една и две, а и самата аз не мога да твърдя, че всички книги по рафтовете ми са стигнали там по напълно законни пътища… Може би знаете пословицата, че всички колекционери на книги са лешояди и ловци? Но вие наистина май сте най-лудият от всички. Не съм изненадана, че никога не съм чувала да ви споменават. Къде е колекцията ви? — Елинор се огледа с търсещ поглед. — Не виждам нито една книга.
	Каприкорн пъхна ръце в джобовете на халата си и даде знак на Баста.
	Найлоновият плик светкавично бе изтръгнат от ръцете на Меги. Баста го отвори, надникна подозрително вътре, сякаш очакваше да види змия или някое друго кръвожадно същество, после измъкна книгата.
	Каприкорн я пое. Меги не можа да открие по лицето му следа от нежността, с която Елинор или Мо наблюдаваха всяка книга. Не, по лицето на Каприкорн се четеше само отвращение. И облекчение.
	— Двете нищо ли не знаят? — Каприкорн разтвори книгата, разлисти я и отново я затвори. Беше търсил точно тази. Меги го разбра по изражението му. Единствено тази.
	— Не, нищо не знаят. Дори момичето. — Прашнопръстия толкова внимателно се взираше през прозореца, сякаш можеше да види нещо друго освен черната като катран нощ. — Баща й не й е разказал нищо. И защо да го прави?
	Каприкорн кимна.
	— Отведи ги! — заповяда той на Баста, който продължаваше да стои до него с празния найлонов плик в ръка.
	— Какво означава това? — изрепчи се Елинор, но Баста вече повличаше и нея, и Меги след себе си.
	— Означава, че ще заключа за през нощта двете ви, птиченца мои, в един от нашите кафези — ухили се той и заби дулото на пушката си в гърба й.
	— Къде е баща ми? — изкрещя Меги. Собственият й глас пронизително отекна в ушите й. — Нали имате книгата! Какво искате още от него?
	Каприкорн бавно се отправи към свещта, която Прашнопръстия бе изгасил, погали с пръст фитила и избърса саждите, останали по върха му.
	— Какво искам от баща ти ли? — каза той на Меги, без да се обръща. — Искам да го задържа тук, какво друго? Ти, изглежда, не знаеш с какъв изключителен талант е надарен той. Досега Вълшебноезичния отказваше да го постави в моя услуга, въпреки старанията на Баста да го придума. Но сега, след като Прашнопръстия те доведе, ще склони да направи каквото искам от него. Напълно сигурен съм.
	Меги се опита да се изплъзне от Баста, ала той я докопа за врата като пиле, което възнамеряваше да удуши. Елинор й се притече на помощ, но той небрежно тикна дулото на пушката в гърдите й и я отблъсна към вратата.
	Момичето още веднъж се обърна и видя, че Прашнопръстия продължава да седи на ръба на масата. Гледаше я, но не се усмихваше. Прощавай, сякаш говореха очите му. Трябваше да го направя. Мога да обясня всичко.
	Но Меги не желаеше да й обясняват. И още по-малко да прощава.
	— Дано умреш! — извика тя, докато Баста я извличаше от стаята. — Дано изгориш! Дано се задушиш в собствения си огън!
	Баста се засмя и затвори вратата.
	— Я чуй тази малка вещица — рече той. — Май трябва да се пазя от нея.


>	Щастие и нещастие

E>
	Беше полунощ и Бинго не можеше да заспи. Подът бе твърд, но бе свикнал с него. Завивката му бе мърлява и миришеше ужасно, но и с това бе свикнал. В главата му звучеше песен, която не можеше да прогони. Беше тържествуващата песен на венделите.
@	Майкъл де Ларабети, „Бориблите, част втора — В лабиринта на венделите“
E$

	Кафезите, както ги беше нарекъл Баста и които Каприкорн пазеше за неканени гости, се намираха зад църквата, край асфалтиран площад, засипан от камари строителни отпадъци, кофи за боклук и празни контейнери.
	Във въздуха се носеше слаба миризма на бензин, а безброй светулки безцелно се стрелкаха в нощта, сякаш сами не знаеха какво ги бе довяло на това затънтено място. Прозорците бяха само дупки в сивите стени. Няколко прогнили парчета дограма висяха накриво на пантите си и чакаха следващия порив на вятъра да ги изтръгне. Само вратите на партера очевидно бяха прясно боядисани в мръснокафяво, а върху тях неуверена ръка беше изписала числа. Последната врата, която Меги успя да различи в тъмнината, бе означена с номер седем.
	Баста подкара нея и Елинор към номер четири. За миг Меги изпита облекчение, че не ги затварят в истински кафези, макар вратата в стената без прозорци да изглеждаше всичко друго, само не и гостоприемна.
	— Но това е смехотворно! — възпротиви се Елинор, докато Баста отключваше вратата и дърпаше резетата. Беше си довел подкрепление — кльощаво момче, облечено в същата униформа като големите мъже в селото на Каприкорн. То изпитваше видимо удоволствие да насочва заплашително пушката си към Елинор всеки път, когато тя отвореше уста. С което не успя да я накара да млъкне.
	— Каква комедия разигравате? — продължи да се кара лелята, без да сваля погледа си от дулото. — Чувала съм, че тези планини винаги са били рай за разбойниците, но ние живеем в двадесет и първия век, хора! Днес никой не завира дулото на пушката си в корема на някого, до не говорим за недорасло създание като това там…
	— Доколкото съм осведомен, във вашия префинен век вършат всичко, което са вършили и в предишните — възрази Баста. — А момченцето там е точно на подходящата възраст, да го вземем за калфа. Аз бях дори по-млад от него — той отвори вратата и ги наблъска в помещението. Мракът вътре беше по-черен от нощта.
	Меги чу как ключът се превъртя в ключалката, как Баста изрече нещо, а момчето се засмя и стъпките им заглъхнаха. Тя простря ръце настрани, докато докосна с върховете на пръстите си стена. Очите й бяха ненужни като на слепец, не можеше да различи дори Елинор. Но я чуваше да ругае някъде вляво:
	— Нима в тази дупка няма никаква проклета лампа? Дяволите го взели, чувствам се, сякаш съм попаднала в някой от проклетите, непоносимо блудкави приключенски романи, където злодеите носят превръзки на очите и мятат ками. — Елинор обичаше да ругае, Меги вече беше забелязала това, но колкото повече се вълнуваше, толкова повече се развихряше.
	— Елинор? — гласът се разнесе нейде от мрака.
	Радост, страх, изненада, всичко това бе изразено само с една-единствена дума.
	Меги се препъна в собствените си нозе, толкова рязко се обърна.
	— Мо?
	— О, не. Меги! Как попадна тук?
	— Мо! — Меги продължи да се препъва из мрака по посока на гласа. После една ръка сграбчи нейната, пръсти зашариха по лицето й.
	— Е, най-накрая! — Под тавана блесна мъждивата светлина на гола крушка и Елинор доволно свали ръката си от прашен електрически ключ. — Електричеството наистина е великолепно откритие — призна тя. Поне с това нашият век значително надминава предходните, не намирате ли?
	— Какво правите тук, Елинор? — попита Мо, притиснал Меги към себе си. — Как можа да допуснеш тя да попадне тук?
	— Как съм могла да допусна ли? — Гласът на Елинор почти пресекна. — Не съм те молила да ме назначаваш за детегледачка на дъщеря ти. Знам как се пазят книги, но с децата е доста по-различно, мътните го взели! Освен това тя се тревожеше за теб. И как постъпва безмозъчната Елинор, вместо да си остане в уютния дом? Както виждаш, не съм я пуснала да се разхожда сама. Но ето я отплатата за моето благородство! Принудена бях да слушам всякакви гадости, забучиха ми пушка в корема, а сега и ти ме упрекваш…
	— Добре, добре — Мо отлепи Меги от себе си и я огледа от глава до пети.
	— Добре съм, Мо! — успокои го момичето, макар и с треперещ глас. — Наистина.
	Мо кимна и погледна към Елинор.
	— Донесли сте книгата на Каприкорн, така ли!
	— Разбира се! Нали и ти щеше да му я дадеш, ако не я бях… — Елинор се изчерви и сведе поглед към прашните си обувки.
	— Ако не я беше подменила — довърши Меги. Тя улови ръката на Мо и силно я стисна. Не можеше да повярва, че отново са заедно, че той е жив и здрав с изключение на кървавата драскотина на челото му, която тъмната му коса почти скриваше.
	— Биха ли те? — Тя загрижено докосна засъхналата кръв.
	— Няма нищо! Добре съм. Не се тревожи.
	Според Меги това не беше отговор, но тя не настоя.
	— Как се озовахте тук? Нима Каприкорн изпрати хората си за втори път?
	Елинор поклати глава.
	— Не беше необходимо — горчиво каза тя. — Твоят приятел със слузестия език се погрижи. Хубава змия ми насади в пазвата. Първо те предаде, а после поднесе книгата и дъщеря ти на Каприкорн върху сребърен поднос, украсени с червена панделка! „Момичето и книгата“ — Каприкорн току-що сам ни каза какво поръчение е дал на кибритогълтача. А онзи го изпълни блестящо.
	Меги взе ръката на Мо, сложи я на рамото си и зарови лице на гърдите му.
	— Момичето и книгата? — Мо още веднъж притисна Меги към себе си. — Разбира се. Сега Каприкорн може да бъде сигурен, че ще направя всичко, което пожелае. — Той се извърна и се запъти към купчината слама, хвърлена в единия ъгъл. С въздишка се отпусна върху нея, опря гръб о стената и за миг затвори очи.
	— Мдааа, сега вече сме си разчистили сметките, Прашнопръстия и аз — установи той. — Макар да се питам… каква ли награда му е подготвил Каприкорн за предателството? Няма да може да му даде каквото иска.
	— Разчистили сте си сметките? Какво искаш да кажеш? — Меги коленичи до него. — И какво трябва да направиш за Каприкорн? Какво иска той от теб, Мо?
	Мо мълча цяла вечност. Шареше с очи по голите стени, залостената врата, мръсния под.
	— Мисля, че е време да ти разкажа цялата история — проговори той накрая. — Макар че не исках да ти я разправям на толкова безутешно място, а и не докато още си толкова малка…
	— Аз съм на дванадесет години, Мо! — Защо възрастните смятаха, че децата понасят тайните и лъжите по-добре, отколкото истината? Не знаеха ли какви мрачни истории си измислят децата, за да си обяснят тайните? Едва много години по-късно, когато самата Меги вече имаше деца, тя разбра, че има истини, които карат сърцето да прелива от отчаяние и за които човек не обича да разказва, особено на децата си, освен ако не притежава надежда, която да се противопостави на отчаянието.
	— Седни, Елинор! — каза Мо и се отмести настрана. — Историята е дълга.
	Елинор въздъхна и тромаво се отпусна на влажната слама.
	— Не е истина! — промърмори тя. — Всичко това просто не е истина.
	— Същото си мисля от девет години, Елинор — рече Мо. А после започна да разказва.


>	Минало

E>
	Той вдигна книгата.
	— Ще ти почета.
	— Разказва ли се за спорт?
	— За фехтовка. И за борба. За изтезания. Отрова. Истинска любов. Омраза. Отмъщение. Великани. Ловци. Зли люде. Добри люде. Приказно красиви дами. Змии. Паяци. Болка. Смърт. Смели мъже. Силни като мечки мъже. Преследвания. Спасения. Лъжи. Истини. Страсти. Чудеса.
	— Звучи добре — рекох аз.
@	Уилям Голдман, „Принцесата годеница“
E$

	— Ти току-що бе навършила три години, Меги — започна Мо. — Спомням си как празнувахме рождения ти ден. Бях ти подарил книга с картинки. Онази история за Морската змия, която получава зъбобол и се увива около фара…
	Меги кимна. Все още пазеше книгата в сандъчето си, но оттогава Мо два пъти й беше правил нова дрешка.
	— Празнувахме? — уточни тя.
	— Аз и майка ти. — Мо махна една сламка от панталона си. — Още тогава не можех да мина покрай книжарница, без да купя нещо. Живеехме в много малка къща — беше като миша къщурка, наричахме я кутията за обувки и с най-различни други имена — и въпреки това в онзи ден отново бях напазарувал цял кашон книги от една антикварна книжарница. Елинор — той й се усмихна — щеше да хареса една-две. Сред тях беше и книгата на Каприкорн.
	— Била е негова? Меги изненадано изгледа Мо, но той само поклати глава.
	— Не, не точно, но нека разказвам подред. Майка ти въздъхна, когато видя новите книги, и попита къде ще ги сложим, но после ги разопаковахме заедно. По онова време й четях всяка вечер.
	— Чел си на глас?
	— Да. На майка ти й харесваше. А онази вечер тя избра „Мастилено сърце“. Винаги е обичала приключенски истории, истории, пълни с блясък и мрак. Можеше да назове по име до един рицарите на крал Артур, знаеше всичко за Беоулф и Грендел, за древните богове и не тъй древните герои. Допадаха й пиратските истории, но най-много обичаше, когато в повествованието се явяваше поне един рицар, змей или най-малкото фея. Между другото, тя винаги заемаше страната на змейовете. Такива май не се срещат в „Мастилено сърце“, но поне блясък и мрак имаше в изобилие, а и феи и коболди… Майка ти харесваше коболдите, таласъмите, домашните духчета, самовилите, знаеше всичко за тях. И така, струпахме пред теб купчина книжки с картинки, настанихме се на килима до теб и аз започнах да чета.
	Меги облегна глава на рамото на баща си и се загледа в голата стена. Върху мръсната бяла повърхност изникна собственият й образ, какъвто го познаваше от снимките: малка, с дебели крачета и с много светли, почти бели (оттогава бяха потъмнели) коси, как прелиства големите книги с картинки с късите си пръстчета. Когато Мо разказваше, Меги винаги виждаше образи, живи картини.
	— Историята ни хареса — продължи баща й. — Беше изпълнена с напрежение, добре написана и населена със странни създания. Майка ти обичаше, когато книгите я отвеждаха в непознати светове, а светът, който ни разкриваше „Мастилено сърце“, беше точно по вкуса й. Понякога действието ставаше доста мрачно и всеки път, когато напрежението се нагнетяваше, тя слагаше пръст на устните си и аз продължавах да чета шепнешком, макар да бяхме сигурни, че ти си прекалено заета със собствените си книжки, за да се заслушаш в печалната история, чийто смисъл и без това нямаше да разбереш. Навън отдавна се беше стъмнило — спомням си, сякаш е било вчера. Беше есен, от прозореца духаше. Бяхме запалили огън — „кутията за обувки“ нямаше централно отопление, но във всяка стая имахме печка… и аз започнах седма глава. Тогава се случи…
	Мо млъкна. Гледаше пред себе си, залутан в собствените си мисли.
	— Какво? — прошепна Меги. — Какво се случи, Мо?
	Баща й я погледна.
	— Излязоха — промълви той. — Изведнъж застанаха пред нас, пред вратата към коридора, сякаш бяха дошли отвън. Чухме шумолене, когато се извърнаха към нас — все едно някой смачква лист хартия. Имената им още бяха на устните ми: Баста, Прашнопръстия, Каприкорн. Баста беше хванал Прашнопръстия за яката като кутре, което разтърсваш, когато е сторило нещо нередно. Каприкорн още тогава обичаше да се облича в червено, но беше девет години по-млад и не толкова мършав, колкото е днес. Имаше меч, а аз никога не бях виждал меч отблизо. И на колана на Баста висеше меч, носеше и нож, докато Прашнопръстия… — Мо поклати глава. — Е, той, разбира се, не носеше нищо освен рогатата си невестулка, с чиито трикове си изкарваше прехраната. Не вярвам някой от тримата да беше разбрал какво се бе случило. Самият аз го проумях много по-късно. Гласът ми ги бе извадил от историята, изпаднали бяха като разделител, забравен между страниците. Как да го разберат? Баста толкова грубо блъсна Прашнопръстия, че онзи рухна, и понечи да изтегли меча си, но ръцете му, които бяха бледи като хартия, още нямаха сила. Мечът се изплъзна от пръстите му и падна на килима. Стори ми се, че по острието лепне засъхнала кръв, но може би бяха само отблясъците на огъня. Каприкорн стоеше и се оглеждаше. Изглежда, му се виеше свят, препъваше се като танцуваща мечка, която се е въртяла прекалено дълго. Това ни спаси, поне така твърди Прашнопръстия. Ако Баста и господарят му в този миг владееха силите си, вероятно щяха да ни убият. Но те още не бяха дошли на себе си тук, на този свят, а аз грабнах онзи отвратителен меч, който лежеше между книгите ми на килима. Беше тежък, много по-тежък, отколкото си бях представял. Трябва да съм изглеждал ужасно жалък с онова нещо. Вероятно съм го държал като прахосмукачка или като тояга, но когато Каприкорн залитна към мен, а аз вдигнах острието срещу него, той застина. Започнах да заеквам, опитах се да му обясня какво се беше случило, но Каприкорн само ме гледаше с воднистите си очи, докато Баста стоеше редом с него, сложил ръка върху ножа си, и само чакаше господарят да му заповяда да ми пререже гърлото.
	— А кибритогълтачът? — прозвуча дрезгаво гласът на Елинор.
	— Продължаваше да седи на килима като упоен, без да издаде нито звук. Изобщо не мислех за него. Когато отвориш кошница и от нея изпълзят две змии и един гущер, първо ще се погрижиш за змиите, нали?
	— А майка ми? — прошепна Меги. Не беше свикнала да произнася тази дума.
	Мо я погледна.
	— Не можах да я открия никъде! Ти все още си седеше, заобиколена от книгите си, и се беше загледала изненадано в непознатите мъже с тежките им ботуши и оръжия. Ужасно се страхувах за вас, но за мое облекчение нито Баста, нито Каприкорн ти обръщаха внимание. „Край на дърдоренето — каза Каприкорн накрая, когато съвсем се бях оплел в собствените си думи. — Не ме интересува как съм попаднал на това проклето място, но ти незабавно ще ни върнеш обратно, злощастни магьоснико, или Баста ще те лиши от бъбривия ти език.“
	Това никак не прозвуча успокоително, а и от първите няколко глави знаех достатъчно за двамата, за да съм уверен, че Каприкорн ще изпълни заканата си. Зави ми се свят от отчаяние, блъсках си главата как да прекратя този кошмар. Вдигнах книгата, надявах се, че ако още веднъж прочета пасажа… опитах. Пелтечех думите, Каприкорн бе впил очи в мен, а Баста вадеше ножа си. Нищо не се случи. Двамата си останаха в дома ми и, явно, нямаха никакво намерение да се върнат обратно в историята си. И изведнъж проумях, че ще ни убият. Тогава захвърлих злощастната книга и вдигнах меча. Баста се опита да ме изпревари, но аз се оказах по-бърз. Държах проклетото оръжие с две ръце, още си спомням допира на студената ръкохватка. Не ме питай как, но успях да изтласкам Баста и Каприкорн в коридора. Трябва доста да съм размахвал меча, защото много неща се счупиха, ти заплака и аз исках да се обърна към теб и да те утеша, че всичко това е лош сън, но бях зает да отбивам меча на Каприкорн и ножа на Баста. Ето че се случи, повтарях си, ето че най-сетне ти, Мо, попадна точно в средата на някаква фантастична история, както винаги си желал, и е ужасно. Страхът има съвсем различен вкус, когато не четеш за него, а го изпитваш в действителност, Меги, и не ми беше дори наполовина толкова приятно да играя големия герой, колкото си го бях представял. Двамата със сигурност щяха да ме надвият, ако не бяха още замаяни. Въпреки това Каприкорн ревеше като бик и очите му едва не изскочиха от орбитите си. Баста сипеше ругатни и заплахи. Нанесе ми доста дълбока рана в ръката, но после външната врата изведнъж се отвори и двамата изчезнаха в нощта, залитайки като пияни. Едва успях да пусна резето, толкова силно трепереха ръцете ми. Облегнах се на вратата, ослушах се, но всичко, което чух, беше лудо блъскащото ми сърце. Чувах, че плачеш в хола и тогава си спомних, че имаше и трети новодошъл. Върнах се, все още с меча, и видях Прашнопръстия посред стаята. Не беше въоръжен, само невестулката се криеше на рамото му, и когато се приближих, той отстъпи с лице, бледо като смъртта. Трябва да съм изглеждал ужасно, ръката ми беше цялата в кръв, треперех, не знам дали от страх, или от гняв. „Моля те — чух го да казва, — не ме убивай! Нямам нищо общо с онези двамата. Аз съм един нищо и никакъв панаирджийски фокусник, безобиден гълтач на огън. Мога да ти го докажа.“ А аз му отговорих: „Да, да, добре. Знам, ти си Прашнопръстия.“ И той със страхопочитание се поклони пред мен, всемогъщия магьосник, който знаеше всичко за него и го беше откъснал от неговия свят като ябълка от дървото. Невестулката се спусна от ръката му, скочи и изтича към теб. Ти престана да плачеш и протегна ръка към нея. „Внимателно, хапе!“ — предупреди Прашнопръстия и пропъди Гуин. Но аз не му обръщах внимание. Изведнъж усетих колко тиха и празна бе стаята. Тиха и празна. Видях книгата да лежи на килима, разтворена, както я бях изпуснал, видях възглавницата, на която беше седяла майка ти. Но нея я нямаше. Къде беше? Извиках името й, отново и отново, обиколих всички стаи. Беше изчезнала.
	Елинор се бе изправила като свещ и го гледаше втренчено.
	— Какво говориш, за Бога? — изстена тя. — На мен ми разказа, че била заминала на някакво глупаво пътешествие, от което не се завърнала.
	Мо облегна глава на стената.
	— Трябваше да си измисля нещо, Елинор — обясни той. — Едва ли бих могъл да ти разкажа истината, нямаше да ми повярваш.
	Меги погали ръката му, знаеше, че под ръкава на ризата му се крие дълъг, блед белег.
	— Винаги си ми казвал, че си порязал ръката си, като си счупил стъкло на прозорец.
	— Точно така. Истината е прекалено невероятна.
	Меги кимна. Прав беше, тя би приела разказа му за поредната измислена история.
	— Значи тя никога не се завърна? — Нещо необяснимо я накара да прошепне този въпрос, макар да знаеше отговора.
	— Не — въздъхна Мо. — Баста, Каприкорн и Прашнопръстия излязоха от книгата, а тя влезе вътре заедно с двете ни котки, които винаги се сгушваха в скута й, докато й четях… Може би някой от нашия свят е изчезнал и заради Гуин, вероятно паяк или муха, или птица, която е пърхала около къщата ни… — Мо млъкна.
	Понякога, когато беше измислил някоя история толкова сполучливо, че Меги я приемаше за истина, той изведнъж й се усмихваше: „Пак се хвана, Меги.“ На седмия й рожден ден например й беше разказал, че е открил няколко феи навън, сред минзухарите. Но този път усмивката не се появи.
	— Напразно търсих майка ти из къщата — продължи той. — Когато се върнах в хола, Прашнопръстия бе изчезнал заедно с рогатия си приятел. Само мечът все още бе там и ми напомняше, че всичко е истина. Затова реших да не поставям под въпрос здравия си разум. Сложих те да си легнеш, залъгах те, че мама вече спи, и отново започнах да чета на глас „Мастилено сърце“. Прочетох цялата проклета книга, накрая прегракнах, докато слънцето изгря, но всичко, което успях да измъкна, беше един прилеп и една копринена наметка, която по-късно използвах, за да подплатя сандъчето ти за книги. В следващите дни и нощи продължавах да опитвам, докато очите ми започваха да парят, а буквите да танцуват като пияни. Не ядях, не спях, измислях си все нови и нови истории за майка ти, за да те залъжа, внимавах никога да не си в стаята, докато чета, от страх, че и ти ще изчезнеш. Странно, но не се тревожех за себе си, бях сигурен, че четецът не може да се изгуби сред страниците. И до днес не знам дали наистина е така. — Мо отпъди с ръка един комар.
	— Четях на глас, докато вече едва понасях собствения си глас — продължи той. — Но майка ти не се завърна, Меги. В замяна на това на петия ден един странен човек, прозрачен, сякаш бе от стъкло, изникна в хола, а пощальонът, който тъкмо пъхаше няколко писма в пощенската ни кутия, изчезна. Намерих колелото му вън на двора. Тогава осъзнах, че нито стени, нито заключени врати могат да предотвратят изчезването. Не биха могли да предпазят нито теб, нито другиго. И реших никога повече да не чета на глас която и да било книга, даже „Мастилено сърце“.
	— Какво стана със стъкления човек? — попита Меги.
	Мо въздъхна.
	— Пръсна се на парчета само няколко дни по-късно, когато покрай къщата ни мина голям камион. Очевидно на малцина им понася да сменят своя свят. И двамата с теб знаем колко е прекрасно да се пъхнеш в някоя книга и да заживееш известно време там, но да изпаднеш от своята история и да дойдеш в нашия свят, изглежда, не е особено щастие. Това разби сърцето на Прашнопръстия.
	— Нима той има сърце? — горчиво запита Елинор.
	— По-добре би било за него, ако нямаше — отвърна Мо. — Измина една седмица, докато отново застане пред вратата ми. Беше нощ, разбира се, любимото му време от денонощието. Аз тъкмо си събирах багажа. Бях решил, че ще бъде по-добре да заминем, защото не исках повторно да пропъждам с меч в ръка Баста и Каприкорн. Прашнопръстия потвърди тревогите ми. Полунощ отдавна преваляше, когато той се яви. — Мо поглади косата на Меги. — По онова време и ти не спеше добре. Сънуваше кошмари, колкото и да се опитвах да ги прогоня с моите истории. Тъкмо прибирах инструментите си от работилницата, когато на вратата плахо се потропа.
	Прашнопръстия изникна от мрака толкова внезапно, колкото и преди четири дни, когато ти го видя да стои на двора пред къщата ни. Наистина ли оттогава изминаха само четири дни? Тогава, в миналото, му личеше, че много дълго не бе слагал залък в уста, кльощав бе като бездомен котарак, с помътнели очи. „Моля те, върни ме обратно! Този свят ще ме погуби. Той е прекалено бърз, прекалено населен, прекалено шумен! Ако не умра от мъка по дома, ще умра от глад. Не знам с какво да си изкарвам прехраната. Нищо не знам. Като риба без вода съм.“ Той просто не пожела да ми повярва, че не мога да го върна. Поиска да види книгата, да опита сам, макар че едва умееше да чете, но аз, разбира се, не можех да му я дам. Тя беше последното, което ме свързваше с майка ти. За щастие я бях скрил добре. Позволих на Прашнопръстия да преспи на дивана и когато на следващата утрин слязох, го заварих да тършува из лавиците с книги. През следващите няколко години той продължи да се появява, следваше ни, където и да се установяхме, докато най-сетне ми омръзна и една нощ заминах внезапно и тайно. Повече не го видях. Допреди четири дни.
	Меги погледна баща си:
	— Ти все още го съжаляваш.
	Мо замълча.
	— Понякога — призна той накрая.
	Коментарът на Елинор бе презрително сумтене.
	— Ти си по-изперкал, отколкото смятах — провъзгласи тя. — Заради онзи мизерник ни напъхаха в тази дупка, заради него може да ни прережат гърлата, а ти на всичко отгоре го съжаляваш?
	Мо вдигна рамене и погледна към тавана, където рояк молци пърхаха около голата крушка.
	— Каприкорн сигурно му е обещал да го върне в неговия свят — обясни той. — За разлика от мен той е разбрал, че за подобна услуга Прашнопръстия е готов на всичко. Но клетникът дори не се е запитал дали историята завършва добре за него!
	— Е, в истинския живот не е по-различно — установи Елинор с мрачна физиономия. — И там не се знае какъв ще е краят — добър или лош. В нашия случай нещата май клонят към втория вариант.
	Меги седеше, прегърнала коленете си, опряла брадичка на тях, и погледът й сякаш пробиваше дупки в мръсните стени. Виждаше пред себе си главното Н, върху което се беше сгушила рогатата невестулка, и й се струваше, че зад буквата наднича майка й, каквато я познаваше от избелелите снимки под възглавницата на Мо. Значи майка й не беше ги изоставила. Какво ли правеше там, в другия свят? Дали помнеше дъщеря си? Или за нея Меги и Мо бяха вече само бледи образи? И тя ли тъгуваше по своя свят като Прашнопръстия?
	А Каприкорн? Нима и той изпитваше носталгия? Това ли искаше от Мо — да го върне обратно? Какво щеше да стане, когато Каприкорн разбереше, че Мо не знае как да го стори? Меги потръпна.
	— Изглежда, Каприкорн си е намерил друг четец — продължи Мо, сякаш беше прочел мислите й. — Баста ми разказа за него, вероятно за да ми намекне, че не съм незаменим. Бил осигурил на Каприкорн неколцина полезни помагачи, които извадил с четене от книгата.
	— Нима? А какво тогава искат от теб? — Елинор се изправи и с пъшкане разтърка задните си части. — Вече нищичко не разбирам. Само се надявам, че всичко това е един от онези кошмари, след които се събуждаш с болки в тила и лош вкус в устата.
	Меги се усъмни, че Елинор наистина таеше подобна надежда. Влажната слама и студената стена зад гърба й бяха прекалено осезаеми, за да бъдат сън. Тя отново се отпусна на рамото на Мо и затвори очи. Страшно съжаляваше, че не беше прочела почти нито ред от „Мастилено сърце“. Не знаеше нищо за историята, в която бе изчезнала безследно нейната майка. Знаеше само историите на Мо, всички онези истории, които той й беше разказвал през дългите години на самота. Истории, които обясняваха какво пречи на майка й да се върне, истории за приключенията, които я задържат в далечни страни, за ужасните врагове, които все предотвратяват пристигането й, и за едно сандъче, което тя пълни само за Меги, като скрива вътре по нещо вълшебно от всяко ново магическо място, което е посетила.
	— Мо? — попита момичето. — Смяташ ли, че й харесва в онази история?
	Отговорът отне на Мо доста време.
	— Феите със сигурност й харесват — проговори накрая той. — Макар че са капризни същества, а както я познавам, сигурно е започнала да храни коболдите с мляко. Да, смятам, че всичко това би й харесало…
	— А… какво няма да й хареса? — Меги го погледна загрижено.
	Мо се поколеба.
	— Злото — призна накрая той. — В книгата се случват много лоши неща, а тя така и не узна, че всичко завършва в общи линии добре, но нали не успях да й дочета историята докрай… Няма да й харесат злините.
	— Не, със сигурност няма да й харесат — потвърди Елинор. Но откъде знаеш, че историята не се е променила? Нали ти извади оттам Каприкорн и неговия приятел с ножа. Сега те двамата са по-скоро наша грижа.
	— Вярно — съгласи се Мо. — Но това не пречи да си съществуват и в книгата. Историята все още разказва за тях: за Прашнопръстия, за Баста и Каприкорн. Нима това не означава, че всичко си е останало, както е било? Че Каприкорн си е там, а ние тук се борим само с неговата сянка?
	— За една сянка той е доста страшен — възрази Елинор.
	— Така е — въздъхна Мо. — Но може пък и всичко да се е променило. Възможно е зад напечатаната върху страниците история да съществува друга, още по-всеобхватна, която е способна да се изменя, както се изменя и нашият свят? А буквите да ни разкриват за нея само толкова, колкото можем да видим през ключалката. Може би те са само похлупак на съдина, която съдържа далеч повече, отколкото можем да прочетем.
	Елинор изстена.
	— Мортимер! Престани, получавам главоболие!
	— Вярвай ми, и мен ме заболя главата, когато започнах да размишлявам за това — успокои я Мо.
	После и тримата замълчаха, всеки потънал в собствените си мисли.


	Елинор първа наруши мълчанието, но сякаш говореше на себе си.
	— Небеса — промърмори тя, докато си събуваше обувките. — Само като си помисля колко пъти съм си пожелавала да попадна в някоя от любимите си книги! Сега разбирам, че хубавото на книгите е точно това, че можеш да ги затвориш, когато си пожелаеш.
	Тя със стенание размърда пръсти и закрачи нагоре-надолу. Меги с усилие сподави кикота си. Елинор беше прекалено комична гледка — как залиташе върху подутите си стъпала от стена до стена, сякаш беше навита играчка.
	— Елинор, ще ме побъркаш — скара й се Мо. — Сядай обратно.
	— В никакъв случай — сопна му се тя. — Ако седна отново, ще се побъркам!
	Мо направи физиономия и прегърна Меги.
	— Добре, нека я оставим да обикаля — промълви той. — Няма да измине и десет километра, и ще се измори. Но ти трябва да поспиш. Отстъпвам ти леглото си. Ако стискаш достатъчно силно очи, ще можеш да си представиш, че си прасето Уилбър, което се въргаля в уютната кочина…
	— Или Варт, който спи с дивите гъски в тревата — Меги се прозина. Колко ли често бяха играли с Мо тази игра — за коя книга се сещаме, коя сме забравили? Тя изтощена се отпусна върху бодливата слама.
	Мо съблече пуловера си и я загърна с него.
	— Все пак, ще ти трябва завивка — рече той. — Нищо че си прасе или дива гъска.
	— Но тогава ти ще замръзнеш.
	— Глупости.
	— А къде ще спите ти и Елинор? — Меги отново се прозина. Едва сега почувства колко е уморена.
	Елинор продължаваше да крета от стена до стена.
	— Кой говори за сън? — възрази тя. — Ние ще бдим, разбира се.
	— Добре — промърмори Меги и заби нос в пуловера на Мо. Той отново е при мен, помисли си тя, докато сънят натежаваше като олово в клепачите й. Нищо друго няма значение. А после си пожела: само да можех да прочета книгата. Но „Мастилено сърце“ беше у Каприкорн, за когото не искаше да мисли, иначе сънят нямаше да дойде никога. Никога…


	Събуди се, без да знае колко дълго е спала. Може би я бяха разбудили ледените й ходила или, бодливата слама под главата й. Ръчният й часовник показваше четири часа. Нищо в стаята без прозорци не подсказваше нощ ли е или ден. Но Меги не можеше да си представи, че нощта е отминала. Мо и Елинор седяха до вратата. И двама изглеждаха изморени и тревожни и разговаряха полугласно.
	— Да, те все още ме смятат за магьосник — казваше Мо. — Наричат ме с едно чудато име: Вълшебноезичния. А Каприкорн е твърдо убеден, че бих могъл да повторя номера по всяко време и с всяка книга.
	— А… можеш ли? — попита Елинор. — Преди малко ти не ни разказа всичко, нали…
	Мо помълча.
	— Не! — призна накрая той. — Не искам и Меги да ме смята за магьосник…
	— Значи ти се е случвало и друг път да измъкнеш с четене нещо от някоя книга?
	Мо кимна.
	— Откакто се помня, обичах да чета на глас, още като момче, и веднъж, когато четях на моя приятел „Том Сойер“, на килима пред нас неочаквано се появи мъртва котка, вкочанена като дъска. Едва по-късно забелязах, че в замяна на това бе изчезнала една от плюшените ми играчки. Сърцата на двама ни почти спряха от ужас, а после се заклехме и запечатахме клетвата с кръв като Том и Хък. Заклехме се никога никому да не разправяме за котката. По-късно, разбира се, опитвах отново, тайничко, без свидетели, но никога не се получаваше както исках. Сякаш дарбата ми не се подчиняваше на никакво правило. Всичко, което разбрах, бе, че става само с истории, които ми харесваха. Разбира се, запазвах предметите, които излизаха от книгите, с изключение на повърнатата полусдъвкана краставица, която получих от историята за Добрия великан. Прекалено гадно вонеше. Когато Меги беше много малка, от книгите й понякога се появяваше по нещо: ту пъстро перо, ту миниатюрна обувка… Обикновено слагахме тези предмети в сандъчето й за книги, но не й обяснявахме откъде са. Страхувахме се, че тя никога повече няма да докосне книга от страх, че оттам ще изпълзи огромна змия със зъбобол или нещо друго опасно! Но никога, Елинор, никога от никоя книга не е излизало нещо живо. До онази нощ. — Мо погледна дланите си, сякаш виждаше по тях всички предмети, които беше измъкнал от книгите. — О, защо не се появи някое мило същество, щом е трябвало да се случи така, някой като… Слончето, което имало нос вместо хобот? Меги щеше да е във възторг.
	О, да, непременно, помисли си Меги. Тя прекрасно си спомняше малката обувка и перото. Беше смарагдовозелено, напомняше й перата на Полинезия, папагалката на доктор Дулитъл.
	— Е, можело е да бъде и по-зле. — Утешението беше типично за Елинор. Сякаш не беше достатъчно зле да си заключен в някаква порутена постройка на края на света, пазена от облечени в черно мъже с лица на грабливи птици и ножове на хълбоците. За Елинор очевидно имаше и по-лоши неща:
	— Представи си, че в средата на стаята ти се беше появил Дългия Джон Силвър и беше замахнал със смъртоносната си дървена патерица — предположи тя. — Аз лично предпочитам този Каприкорн пред стария пират. Знаеш ли какво? Когато се върнем вкъщи — искам да кажа, в моята къща, ще ти дам някоя от онези безобидни книжки, например „Мечо Пух“ или нещо подобно… И нека оттам изскачат чудовища колкото си щат. Ще ти отстъпя най-удобното си кресло, ще ти сваря кафе, а ти ще ми почетеш. Съгласен ли си?
	Мо тихо се засмя и за миг тревогата се изпари от лицето му.
	— Не, Елинор, не съм съгласен. Въпреки че звучи много примамливо. Но аз се заклех никога повече да не чета на глас. Кой знае, следващия път може да изчезне някой друг, а има вероятност дори в „Мечо Пух“ да съществува някой злодей, комуто не сме обърнали внимание. Ами ако извадя от книгата самия Пух? Какво ще прави без приятелите си и без своята любима гора? Ще му се разбие клетото сърце, така, както е разбито сърцето на Прашнопръстия.
	— Ами! — Елинор нетърпеливо махна с ръка. — Колко често да ти повтарям, че онзи мизерник не притежава сърце? Но добре. Да минем на друг един въпрос, чийто отговор живо ме интересува. — Елинор съвсем снижи глас. Наложи се Меги да напрегне слуха си докрай, за да долови шепота. — Какъв е бил Каприкорн в онази история? Злодей, добре, но как да узнаем повече за него?
	Да, и Меги искаше да научи още за Каприкорн, но Мо изведнъж се умълча.
	— Колкото по-малко знаете за него, толкова по-добре — отсече той. И после сякаш онемя. Елинор продължи да настоява, но Мо избягваше всичките й въпроси. Той просто отказа да разговаря за Каприкорн. Мислите му бяха на съвсем друго място, Меги виждаше това по лицето му. По някое време Елинор задряма, свита като пашкул на студения под. А Мо седеше все така, облегнат на студената стена.
	Дори когато Меги Отново заспа, продължи да вижда лицето му. То се яви в съня й подобно на мрачна луна. Мо отвори уста и от нея изригнаха фигури — тънки и дебели, високи и ниски, те се отдалечиха, подскачайки в дълга редица. По носа на луната обаче, смътна като сянка, затанцува фигурата на жена — и изведнъж луната се усмихна.


>	Предаденият предател

E>
	Особено удоволствие му доставяше да гледа как огънят поглъща, почерня, променя вещите. (…) В очите му проблясваха оранжеви пламъчета при мисълта за това, което ей сега щеше да последва. Пристъпи напред сред рояка светулки, докато книгите, размахвайки криле като гълъби, умираха на входа и на моравата пред къщата, издигаха се във водовъртежа от искри, които почернелият от пожара вятър отнасяше.
@	Рей Бредбъри, „451 градуса по Фаренхайт“
E$

	Малко преди да се зазори, електрическата крушка, чийто блед зрак им бе помогнал да прекарат нощта, започна да примигва и накрая изгасна. Мо и Елинор бяха заспали до залостената врата, но Меги лежеше с отворени очи в тъмнината и чувстваше как страхът изпълзява от тъмните стени. Тя се вслушваше в дишането на леля си и на баща си и в този миг не изпитваше по-силно желание от това, да има на разположение свещ и книга, която да прогони страха. Защото той беше навсякъде — злонравно, безтелесно същество, което само бе чакало крушката да загасне и сега се промъкваше в мрака, за да я задуши в студената си прегръдка. Меги се изправи, с усилие си пое дъх и допълзя на четири крака до Мо. Сви се до него, така правеше от малка, и зачака утринната светлина да си проправи път през процепа под вратата.
	Светлината обаче доведе двама от главорезите на Каприкорн. Мо тъкмо се изправяше, а Елинор с проклятия се опитваше да масажира схванатия си гръб, когато чуха стъпките.
	Добре поне, че Баста го нямаше. Единият от мъжете беше висок като гардероб, а лицето му сякаш бе топка пластилин, върху която някакъв великан бе оставил отпечатък от гигантския си палец. Вторият беше нисък и кльощав, с рехава козя брадичка и докато непрестанно си играеше с пушката, ги оглеждаше толкова враждебно, сякаш нямаше търпение да ги застреля начаса.
	— Хайде, излизайте. Вън! — кресна им той. Тримата примигвайки залитнаха към яркото слънце. Меги се опита да си спомни дали бе чула този глас в библиотеката на Елинор, ала не беше сигурна. Каприкорн имаше много помощници.
	Беше топла, красива утрин. Безоблачното небе се издигаше над селото на Каприкорн, а в подивелия трендафил, който растеше сред порутените къщи, чинките цвърчаха толкова весело, сякаш освен няколко прегладнели котки, на света не съществуваха никакви заплахи. Когато излязоха, Мо улови ръката на Меги. Елинор се забави да си обуе обувките и Козята брада грубо посегна да я издърпа през вратата, но тя отблъсна ръката му и го засипа с порой от ругатни. Двамата мъже обаче само се засмяха, което накара Елинор да стисне устни и да ги изгледа враждебно.
	Хората на Каприкорн бързаха. Поведоха ги обратно по същия път, по който миналата нощ Баста ги бе довел. Онзи с плоското лице вървеше пръв, а Козята брада ги следваше, държейки ги на прицел. Когато ходеше, провлачваше единия си крак, но въпреки това не спираше да ги подканя.
	Селото на Каприкорн и на светло имаше вид на запуснато и това не се дължеше само на многобройните изоставени къщи, които изглеждаха още по-тъжно, когато ги огряваше слънцето. Из уличките почти не се мяркаше жива душа, от време на време минаваше по някой от чернодрешковците, както тайничко ги бе кръстила Меги, или някое мършаво момче подтичваше зад тях като бездомно куче. Разминаха се и с две забързани жени. Меги не видя никакви деца — деца, които да играят или да тичат след майките си. Имаше само котки — черни, бели, ръждивочервени, на петна и на ивици, изтегнали се върху напечените зидове, пред праговете и по стрехите. Сред къщите в селото на Каприкорн цареше тишина и каквото и да ставаше, изглежда, ставаше скрито-покрито. Само мъжете с пушките не се криеха. Мотаеха се пред портите и край ъглите, скупчваха се на групички и се подпираха на оръжията си. Пред къщите нямаше цветя, каквито Меги бе видяла в крайбрежните селища. Вместо това имаше порутени покриви и разцъфнали храсти, избуяли от слепи прозорци. Някои ухаеха толкова упоително, че на Меги й се зави свят.
	Когато стигнаха площада пред църквата, Меги първо реши, че отново ги водят в дома на Каприкорн, но те го подминаха и се насочиха право към големия църковен портал. Вятърът и природните стихии бяха оставили следите си по камбанарията. Ръждива камбана висеше под островърхия покрив, а току под нея от някое довеяно от вятъра семенце бе израснало рахитично дърво, вкопчило се нависоко в стената от пясъчник.
	Над църковния портал бяха изрисувани очи, присвити червени очи, а от двете страни на входа пазеха грозни каменни дяволи с човешки ръст, оголили зъби като зли кучета.
	— Добре дошли в дома на дявола! — рече Козята брада с подигравателен поклон, преди да отвори тежкия портал.
	— Престани, Кокерел! — скара му се онзи със смачканото лице и плю три пъти върху прашния паваж. — Такива приказки носят нещастие.
	Козята брада само се засмя и поглади тлъстия корем на един от каменните дяволи.
	— Хайде, хайде, Плосконоси. Същият си като Баста. Липсва ти само вонящата заешка лапа около врата.
	— Просто съм предпазлив — изръмжа Плосконосия. — Знаеш какви приказки вървят.
	— Да, и кой измисля тези врели-некипели? Ние, глупако!
	— Някои от историите ги имаше и преди.
	— Каквото и да се случи — промълви Мо към Меги и Елинор, докато пазачите им се караха, — оставете ме да говоря аз. Острият език тук може да бъде опасен, повярвайте ми. Баста е чевръст с ножа и обича да го използва.
	— Тук не само Баста носи нож, Вълшебноезични! — обиди се Кокерел и блъсна Мо в църквата. Меги забърза след тях.
	В храма беше хладно и сумрачно. Утринната светлина проникваше през тесните, високи прозорци и рисуваше бледи петна по стени и колони. Някога те вероятно са били сиви като каменните плочи на пода, но сега в църквата на Каприкорн имаше само един цвят. Стените, колоните, дори таванът, всичко беше боядисано в червено, в цвета на сурово месо или засъхнала кръв, и за миг Меги изпита чувството, че пристъпва в търбуха на чудовище.
	В ъгъла зад входа беше натикана статуя на ангел с отчупено крило, на другото някой от хората на Каприкорн бе закачил черната си дреха. Към главата на ангела бяха закрепени дяволски рога, каквито децата си слагат на карнавалите, а между тях още се виждаше нимбата. Вероятно ангелът някога е бил пред каменната колона отпред, но сега мястото му бе заето от друга статуя. Изпитото й восъчнобяло лице равнодушно гледаше надолу към Меги. Личеше, че създателят на статуята не е бил особено даровит, лицето й бе изрисувано като на пластмасова кукла с необичайно ярки червени устни и сини ириси, които дори смътно не напомняха белезникавите очи, с които истинският Каприкорн гледаше света. Но в замяна на това статуята беше поне двойно по-висока от модела и всеки, който минаваше покрай нея, бе принуден да вдигне глава, ако искаше да погледне бледото й лице.
	— Позволено ли е, Мо? — попита тихо Меги. — Позволено ли е да поставиш собствената си статуя в църква?
	— О, това е древен обичай! — прошепна й Елинор. — Много рядко статуите в храмовете изобразяват светци. Причината е, че повечето светци са нямали пари, за да платят на скулпторите. В катедралата на…
	Кокерел я блъсна толкова силно, че Елинор се спъна.
	— Продължавай — изръмжа той. — И следващия път, когато минеш покрай него, ще се поклониш, ясно ли е?
	— Да се поклоня? — Елинор понечи да спре, но Мо бързо я повлече нататък.
	— Но, моля ти се, можеш ли да се отнасяш сериозно към подобна клоунада! — скара му се Елинор.
	— Ако не млъкнеш — отвърна Мо шепнешком, — много бързо ще усетиш, че тук всичко е повече от сериозно, разбра ли ме?
	Елинор погледна драскотината на челото му и притихна.
	В църквата на Каприкорн нямаше скамейки, каквито Меги бе виждала в други храмове, а само две дълги дървени маси с грубо сковани пейки от двете страни на централния проход. Върху тях се трупаха мръсни чинии, чаши със следи от засъхнало кафе, дървени копанки с остатъци от сирене, нагризани колбаси, празни панерчета за хляб. Няколко жени бяха заети да раздигат масите и едва вдигнаха поглед, когато Кокерел и Плосконосия минаха покрай тях с пленниците си, а после отново се наведоха и продължиха работата си. Меги ги оприличи на птици, които крият глави в раменете си, за да не им ги отсекат.
	В църквата на Каприкорн липсваха не само пейките, нямаше и олтар. Вместо него на края на стълбите, които в миналото са водели към олтара, бе поставено само огромно кресло, тапицирано в червено, с пищни дърворезби по краката и облегалките за ръцете. Към него водеха четири плоски стъпала — Меги не разбра защо ги преброи. Покрити бяха с черен килим, а на най-горното стъпало, само на няколко крачки от креслото, клечеше Прашнопръстия. Червеникаворусата му коса бе както винаги рошава, а той самият беше потънал в мисли, докато Гуин сновеше напред-назад по протегнатата му ръка.
	Когато Меги и Мо закрачиха по централния проход, той за миг вдигна глава. Гуин спря на рамото му и оголи малките си, остри като натрошено стъкло зъбки, сякаш бе забелязал с какво отвращение Меги гледа неговия господар. Тя вече знаеше защо невестулката има рога, а близнакът й украсява началната страница на поредната глава в книгата. Знаеше всичко — защо според Прашнопръстия нейният свят е прекалено бърз и прекалено шумен, защо той не разбираше нищо от коли и защо често гледаше с отнесен поглед. Но тя не изпитваше състрадание като Мо. Белязаното му лице й напомняше само, че я беше излъгал, че я беше подмамил като Ловеца на плъхове от легендата. Беше си поиграл с нея като с огъня, като с малките си шарени топки: Ела, Меги, насам, Меги, довери ми се, Меги. Изпита силно желание да се втурне по стъпалата и да го зашлеви през лъжливата уста.
	Прашнопръстия сякаш отгатна мислите й. Той избегна погледа й, престори се, че не вижда Мо и Елинор. Вместо това бръкна в джоба на панталона си и извади кутийка кибрит. С отнесено изражение взе една клечка, запали я и загледа пламъка, потънал в мисли, после го погали с върха на пръстите си, сякаш даряваше милувка, докато не се опари.
	Меги отвърна поглед. Не искаше да го вижда, искаше да забрави присъствието му. Вляво от нея, в основата на стълбите, бяха поставени два ръждивокафяви тенекиени варела, а в тях бяха подредени прясно нацепени дърва. Меги тъкмо се чудеше за какво ли са предназначени, когато в църквата отново отекнаха стъпки. По централния проход се зададе Баста, понесъл туба с бензин. Кокерел и Плосконосия недоволно му направиха място, когато той профуча покрай тях.
	— О, нима Мръснопръстия отново си играе с най-добрия си приятел? — попита Баста, изкачвайки плоските стъпала. Прашнопръстия пусна клечката и се изправи. — Ето — рече Баста и му подаде тубата. — Ето ти още една играчка. Запали огън. Нали това е любимото ти занимание.
	Прашнопръстия хвърли догорялата клечка кибрит и запали нова.
	— А ти? — попита той тихо, като тикна пламъчето в лицето на Баста. — Ти все още се боиш от него, нали?
	Баста изби клечката от ръката му.
	— О, не би трябвало да постъпваш така — предупреди го Прашнопръстия. — Носи нещастие. Знаеш колко е докачлив огънят.
	За миг Меги си помисли, че Баста ще удари фокусника, и очевидно не беше единствената. Всички наоколо приковаха очи в двамата спорещи. Ала Прашнопръстия сякаш бе поставен под особена закрила. Може би наистина огънят го пазеше.
	— Имаш късмет, че току-що си излъсках ножа — изсъска Баста. — Но още само една подобна игричка, и ще украся грозната ти мутра с една-две прекрасни нови шарки. А от невестулката ти ще си направя кожена яка.
	Гуин издаде тихо, заплашително гъргорене и се притисна към врата на Прашнопръстия. Господарят му се наведе, вдигна догорелите клечки кибрит и ги напъха обратно в кутията.
	— Да, това вероятно би ти харесало — съгласи се, без да поглежда към Баста. — Защо искаш да запаля огън?
	— Защо ли? Просто го направи. Наша грижа ще бъде да го подхраним. Но гледай да го стъкнеш буен и гладен, не като питомните пламъчета, с които обичаш да се занасяш.
	Прашнопръстия вдигна тубата й бавно слезе по стълбите. Тъкмо бе застанал пред ръждивите варели, когато църковната врата отново се отвори.
	При скърцането на тежките дървени крила Меги се обърна и съзря Каприкорн да се появява между червените колони. На минаване той хвърли кратък поглед към идола си, после се приближи с бързи стъпки. Носеше червен костюм, карминен като стените на църквата, само ризата му беше черна, а също и перото, което украсяваше ревера му. Половин дузина мъже го следваха като гарги — папагал. Шумът от стъпките им отекваше под високите сводове.
	Меги улови ръката на Мо.
	— А, гостите ни вече са тук — установи Каприкорн и спря пред тях. — Добре ли спа, Вълшебноезични? — Устните му имаха необичайно мека извивка, като на жена, и докато говореше, той ги поглаждаше с кутрето си, сякаш ги мажеше с червило. — Нима не постъпих възхитително любезно, като заповядах да ти доведат малката още снощи? Първоначално възнамерявах да ти я сервирам вместо сутрешна изненада, но после размислих: Каприкорн, всъщност ти си длъжник на момичето, рекох си, то абсолютно доброволно ти донесе онова, което толкова дълго си търсил…
	В ръцете си държеше „Мастилено сърце“. Меги забеляза как погледът на Мо буквално залепна за книгата. Каприкорн беше висок, но Мо го надвишаваше с няколко сантиметра. Това очевидно не се нравеше на Каприкорн и той се държеше изправен като глътнал бастун, сякаш така можеше да компенсира разликата.
	— Пусни Елинор и дъщеря ми да си отидат вкъщи — помоли Мо. — Пусни ги и ще ти прочета всичко, каквото пожелаеш, но първо ги освободи.
	Какво говореше баща й? Меги го погледна стреснато.
	— Не! — възрази тя. — Не, Мо, не искам да си тръгвам! — Но никой не й обърна внимание.
	— Да я пусна да си върви ли? — Каприкорн се извърна към хората си. — Чухте ли? Защо да постъпя толкова глупаво, след като двете вече са тук? — Мъжете се разсмяха, а Каприкорн отново се обърна към Мо. — Ти много добре знаеш, че отсега нататък ще правиш всичко, което поискам от теб — продължи той. — След като дъщеря ти вече е тук, ти със сигурност ще забравиш ината си и повече няма да ни лишаваш от демонстрацията на вълшебните си умения.
	Мо толкова силно стисна ръката на Меги, че почти смаза пръстите й.
	— А що се отнася до книгата — Каприкорн хвърли на „Мастилено сърце“ толкова недоволен поглед, сякаш го беше ухапала по пръстите, — тази извънредно досадна, глупава и непоносимо бъбрива книга, то мога да те уверя, че нямам никакво намерение отново да стана пленник на нейното повествование. Цялата тази пасмина излишни същества… пърхащите феи с техните скрибуцащи гласчета… този свят, в който на всяка крачка нещо пъплеше и пълзеше, вонеше на кожи и тор, човек не можеше да прекоси пазарния площад, без да се препъне в някой кривокрак коболд, а когато тръгнех на лов, все се намираше някой тромав великан да подплаши дивеча. Шепнещи дървета, мълвящи езерца… Нима имаше нещо, което да не умееше да говори? А и безкрайните тинести пътища до най-близкия град, ако подобна сбирщина от къщи можеше да се нарече град… Благородната, богато облечена княжеска сган в замъците, вонящите селяни, толкова бедни, че нямаше какво да им вземеш, скитниците и просяците, в чиито чорлави коси се прескачаха всякакви гадини… Нямаш представа колко ми бяха дошли до гуша всички те.
	Каприкорн махна с ръка и един от хората му с усилие домъкна голям картонен кашон. Личеше, че е много тежък. С въздишка на облекчение мъжът постави кашона на сивите плочи. Каприкорн подаде на застаналия до него Кокерел книгата, която Мо толкова дълго бе крил, и отвори кашона. Беше пълен догоре с други книги.
	— Настина ни струваше много усилия да се доберем до всички тях — обясни Каприкорн, като бръкна в кашона и измъкна две. — Изглеждат различно, но съдържанието е същото. Търсенето ни бе допълнително затруднено от факта, че историята е била преведена на няколко езика — една от изключително неудобните странности на този свят са различните езици. В нашия беше далеч по-просто, нали, Прашнопръсти?
	Прашнопръстия не отговори. Беше застинал с тубата в ръце, впил поглед в кашона. Каприкорн се приближи до него и хвърли двете книги в един от варелите.
	— Какво правите? — Прашнопръстия посегна да извади книгите, ала Баста го блъсна назад.
	— Остави ги, където са — нареди той.
	Прашнопръстия отстъпи и скри тубата зад гърба си, но Баста я изтръгна от ръцете му.
	— Изглежда, днес нашият гълтач на огън иска да отстъпи палежа на другарите си — присмя се той.
	Прашнопръстия му хвърли изпълнен с омраза поглед. С вкаменено лице той наблюдаваше как хората на Каприкорн започнаха да мятат книгите във варелите. Накрая повече от двадесет екземпляра от „Мастилено сърце“ бяха натрупани върху подредените цепеници, със смачкани страници и разперени корици, щръкнали като счупени криле.
	— Знаеш ли какво постоянно ме подлудяваше в стария ни свят, Прашнопръсти? — попита Каприкорн, докато поемаше тубата с бензин от ръцете на Баста. — Колко трудно беше да се запали огън. — Ти, разбира се, нямаше подобни проблеми, ти умееше да разговаряш с огъня, вероятно те е научил някой от грухтящите коболди, но за нашего брата си беше мъчително начинание. Или дървата бяха влажни, или коминът не теглеше. Знам, че ти се съсипваш от мъка по добрите стари времена и че ти липсват всичките ти цвърчащи и пърхащи приятели, но аз не тъгувам за онзи свят. Този, в който попаднахме, е далеч по-добре устроен от стария, с който години наред трябваше да се задоволяваме.
	Прашнопръстия, изглежда, не чуваше нито дума от онова, което му говореше Каприкорн. Той не откъсваше поглед от бензина, чиито миризливи струи се изливаха върху книгите. Страниците им го попиваха с такава готовност, сякаш приветстваха близкия си край.
	— Откъде се взеха всички тези томове? — заекна фокусникът. — Нали ми каза, че съществувал само екземплярът на Вълшебноезичния?
	— Да, много неща ти казах — Каприкорн пъхна ръката си в джоба на панталона. — Ти си толкова лековерен, Прашнопръсти. Удоволствие е да те измами човек. Простодушието ти винаги ме е удивлявало, при положение че ти самият лъжеш твърде умело. Но ти просто обичаш да вярваш в онова, което би искал да бъде, това е. Е, сега вече можеш наистина да ми вярваш, защото тези тук — и Каприкорн почука с показалец по подгизналите от бензин купчини — са наистина последните екземпляри от мастиленочерната ни родина. На Баста и останалите им бяха нужни години, за да ги съберат от затънтени градски библиотеки и антикварни книжарници.
	Прашнопръстия гледаше книгите, както умиращ от жажда гледа последната капка вода.
	— Но ти не можеш да ги изгориш! — заекна той. — Обеща ми, че ще ме върнеш обратно, ако ти донеса екземпляра на Вълшебноезичния. Затова ти разкрих неговото убежище, затова ти доведох дъщеря му…
	Каприкорн само сви рамене и взе от Кокерел книгата с бледозелената подвързия, която Меги и Елинор му бяха донесли с такава готовност, заради която бе заповядал да отвлекат Мо и заради която Прашнопръстия бе извършил предателство.
	— Бих ти обещал дори да ти сваля слънцето и луната — призна злодеят с отегчена физиономия, докато хвърляше последното „Мастилено сърце“ върху купчината негови събратя. — Обичам да давам обещания, особено такива, които няма да удържа. — После извади запалка от джоба на панталона си. Прашнопръстия понечи да се нахвърли върху него, за да я избие от ръката му, но Каприкорн даде знак на Плосконосия.
	Човекът със смачканото лице беше толкова огромен и як, че редом с него Прашнопръстия приличаше на дете. Той сграбчи фокусника като непослушен малчуган. Гуин скочи от рамото на Прашнопръстия с наежена козина, един от хората на Каприкорн посегна да го ритне, докато се шмугваше между краката на пазачите, но животинчето се изплъзна и се скри зад една от червените колони. Останалите мъже се присмиваха на отчаяните опити на Прашнопръстия да се освободи от желязната хватка на Плосконосия. Последният се забавляваше да го държи ниско над варелите, току над напоените с бензин книги.
	На Меги й прилоша от толкова много злоба, а Мо пристъпи напред, сякаш за да се притече на помощ на Прашнопръстия. Но Баста препречи пътя му. В ръката му ненадейно проблесна нож. Острието беше тясно и лъскаво и изглеждаше ужасяващо остро, когато го опря до врата на пленника.
	Елинор нададе вик и заля Баста с поток от ругатни, които Меги никога не бе чувала. Момичето не можеше да помръдне. Само стоеше, приковало очи в острието, притиснато в гърлото на Мо.
	— Остави ми една, Каприкорн, само една! — изпъшка баща й и тогава Меги разбра, че се бе хвърлил не за да помогне на Прашнопръстия, а заради книгата. — Обещавам ти, че няма да прочета нито изречение, в което се споменава твоето име.
	— На теб? Умът ли си изгуби? Ти си последният, на когото бих дал книгата — отговори Каприкорн. — Някой ден няма да можеш да обуздаеш езика си и аз отново ще попадна в онази жалка история. Не, благодаря.
	— Глупости! — извика Мо. — Не бих могъл да те върна обратно, дори да го искам, колко често да ти го повтарям? Попитай Прашнопръстия, на него съм го обяснявал хиляди пъти. Самият аз не разбирам как и кога става чудото, повярвай ми най-сетне!
	Лицето на Каприкорн се изкриви в усмивка.
	— Съжалявам, Вълшебноезични, но един от принципите ми е да не вярвам на никого, би трябвало да си разбрал това. Всички ние лъжем, когато ни е изгодно. — С тези думи той щракна запалката и я опря в книгите. Напоени с бензин, страниците им бяха станали почти прозрачни, като пергамент, и пламнаха начаса. Лумнаха дори кориците, макар твърди и подвързани с плат. Огнените езици ги облизаха и ленените подвързии бързо се овъглиха.
	Когато се възпламени и третата книга, Прашнопръстия толкова силно ритна Плосконосия по капачката на коляното, че онзи извика от болка и неволно го пусна. Бърз като невестулката си, фокусникът се измъкна от мускулестите му ръце и се запрепъва към варелите. Решително бръкна в пламъците, но книгата, която извади, вече гореше като факла. Прашнопръстия я хвърли на пода и отново посегна към огъня, този път с другата си ръка, ала Плосконосия вече го беше уловил за яката и го разтърсваше толкова грубо, че не му даваше да си поеме въздух.
	— Вижте го този загубеняк — присмя му се Баста, докато Прашнопръстия гледаше протегнатите си ръце с изкривено от болка лице. — Може ли някой тук да ми обясни по какво толкова тъгува? Може би по грозните мъхнатки, които му правеха мили очи, докато показваше фокусите си на пазарния площад? Или по мръсните дупки, в които намираше подслон с другите скитници? По дяволите, там вонеше по-лошо, отколкото в раницата, в която държи своя миризливец.
	Хората на Каприкорн се разхилиха, а в това време книгите бавно се превръщаха в пепел. В празната църква все още миришеше на бензин, и то толкова остро, че Меги се закашля. Мо я прегърна през рамо, сякаш да я запази от Баста. Но кой щеше да предпази баща й?
	Елинор загрижено огледа врата му, опасявайки се, че ножът на Баста е оставил кървава следа.
	— Тези типове са тотално побъркани — прошепна тя. — Нали знаете поговорката: „Където изгарят книги, там не след дълго ще горят и хора.“ Ами ако следващите на кладата сме ние?
	Баста извъртя очи към нея, може би беше чул думите й. Хвърли й подигравателен поглед и целуна острието на ножа си. Елинор занемя, сякаш си бе глътнала езика.
	Каприкорн извади снежнобяла носна кърпа от джоба на панталона си. Старателно избърса с нея пръстите си, сякаш да изтрие и последния спомен за „Мастилено сърце“.
	— Е, добре, най-сетне свършихме тази работа — установи той, гледайки доволно пепелта, от която се виеше пушек. После със самодоволно изражение изкачи стъпалата към креслото, поставено на мястото на олтара, и с дълбока въздишка се отпусна в него.
	— Прашнопръсти, иди в кухнята, за да се погрижи Мортола за ръцете ти! — заповяда той с отегчен глас. — Без ръце наистина не си годен за нищо.
	Преди да изпълни заповедта, Прашнопръстия дълго гледа Мо. С несигурни стъпки и наведена глава той мина покрай хората на Каприкорн. Пътят до портала изглеждаше безкраен. За миг в църквата блесна светлина — Прашнопръстия беше открехнал вратата. После тежките крила хлопнаха и Меги, Елинор и Мо останаха сами с Каприкорн и хората му — и с миризмата на бензин и изгоряла хартия.
	— Да се върнем към теб, Вълшебноезични — проговори Каприкорн и протегна крака. Носеше черни обувки. Доволно огледа лъскавата кожа и махна от носа на едната късче изгоряла хартия. — Досега аз, Баста и достойния ни за съжаление прашнопръст приятел сме единственото доказателство за удивителното ти умение да извличаш разни неща от буквите. Самият ти, изглежда, не се доверяваш на дарбата си, ако може да се вярва на думите ти — в което аз не съм убеден. Напротив, твърдо вярвам, че си майстор на занаята, и с нетърпение чакам най-сетне да ни удостоиш със своето изкуство. Кокерел! — Гласът му прозвуча раздразнено. — Къде е четецът? Не Ти ли казах да е тук?
	Кокерел нервно поглади козята си брада.
	— Беше зает да избира книгите — заекна той. — Но веднага ще го доведа.
	Той бързо се поклони и изчезна.
	Каприкорн забарабани с пръсти по облегалката на стола.
	— Сигурно си чул, че бях принуден да ползвам услугите на друг четец, докато ти толкова успешно се криеше от мен — обърна се той към Мо. — Открих го преди пет години, но се оказа ужасен некадърник. Само погледни какво представлява лицето на Плосконосия. — Назованият срамежливо наведе глава, когато всички погледи се отправиха към него. — А Кокерел му дължи и куция си крак. О, и да можеше да видиш какви момичета ми извади от книгите! Получавах кошмари само при вида им! Накрая се принудих да го ползвам единствено когато исках да се позабавлявам с изродите, които произвеждаше, а започнах да си събирам помощниците от този свят. Беше много лесно — прибирах ги при себе си, докато още бяха млади. Във всяко село има самотни момчета, които обичат да си играят с огъня. — Каприкорн усмихнато погледна ноктите си, като котарак, който доволно се възхищава на остротата им. — Поръчах на четеца да ти избере подходящи книги. Клетникът знае всичко за книгите, живее в тях като онези белезникави червеи, които се хранят с хартията.
	— И какво ще заповядаш да ти извадя от тях? — В гласа на Мо прозвуча горчивина. — Едно-две чудовища и неколцина човекоподобни мизерници, които да бъдат подходяща компания за онзи там? — той кимна към Баста.
	— За Бога, не го подсещай! — прошепна Елинор с тревожен поглед към Каприкорн.
	Но злодеят само поизтупа панталона си от пепелта и се усмихна.
	— Не, благодаря ти, Вълшебноезични. Имам си достатъчно хора, а що се отнася до чудовищата, към тях може би ще се върнем по-късно. Засега ни стигат кучетата, които Баста дресира, и змиите, които обитават възвишенията наоколо. Те са чудесни смъртоносни подаръци. Не, Вълшебноезични, всичко, което днес изисквам от теб като доказателство за твоята дарба, е злато. Аз съм неспасяемо алчен. Хората ми наистина правят всичко по силите си, за да изцедят каквото е възможно от областта — при тези думи Каприкорн нежно поглади ножа на Баста. — Но парите никога не стигат за всички онези прекрасни неща, които можеш да купиш на този хубав бял свят. В него има толкова много страни… или трябва да кажа страници, Вълшебноезични? Вашият свят има толкова много страници и върху всяка от тях аз искам да запиша своето име.
	— С какви букви смяташ да го сториш, любезни? — поинтересува се Мо. — Нима ще заповядаш на Баста да ги издълбае с ножа си?
	— О, Баста не умее да пише — отговори спокойно Каприкорн. — Никой от хората ми не умее нито да пише, нито да чете. Забранил съм им. Само аз се научих, накарах една от прислужниците ми да ми покаже. Да, вярвай ми, аз съм напълно в състояние да сложа клеймото си на този свят. А ако се наложи да пишем нещо, то ще бъде грижа на четеца.
	В този миг църковната порта се отвори, сякаш Кокерел бе чакал точната реплика. Човекът, когото водете със себе си, беше скрил глава между раменете и не поглеждаше нито наляво, нито надясно. Беше нисък и слаб и със сигурност не беше по-възрастен от Мо, но извиваше гръб като старец и докато ходеше, размахваше крайниците си, сякаш не знаеше какво да ги прави. Носеше очила, които нервно побутваше нагоре дори докато вървеше. Рамките им бяха увити с лепенка, личеше, че често се бяха чупили. С лявата си ръка притискаше към гърдите си няколко книги, сякаш те щяха да го предпазят от погледите, които се забиваха в него от всички страни, и от ужасното място, на което го бяха довели.
	Когато двамата най-сетне стигнаха в основата на стълбите, Кокерел безмилостно ръгна четеца в хълбока и той се поклони толкова дълбоко, че книгите му изпопадаха. Човекът набързо ги събра и за втори път се поклони пред Каприкорн.
	— Очаквахме те, Дариус — рече Каприкорн. — Надявам се, намерил си каквото ти поръчах.
	— О, да, да — заекна Дариус и хвърли почти благоговеещ поглед към Мо. — Това той ли е?
	— Да. Покажи му книгите, които си избрал.
	Дариус кимна и отново се поклони, този път пред Мо.
	— Тук до една са истории, в които се разказва за големи съкровища — запелтечи той. — Не беше толкова лесно да ги подбера, както си мислех отначало, защото се оказа — в гласа му прозвуча слаб, едва доловим упрек, — че в това село няма толкова много книги. А колкото и да повтарям, не ми носят нови, а ако донесат, те за нищо не стават. Но както и да е… ето ги. Мисля, че въпреки всичко ще останеш доволен от избора ми. — Той коленичи пред Мо и подреди книгите на каменните плочи така, че да се виждат заглавията им.
	Още при вида на първата Меги се стресна. „Островът на съкровищата“. Тя неспокойно погледна книгата. Само не тази, помисли си. Не тази, Мо. Но Мо вече бе взел в ръка друг том. „Приказки от хиляда и една нощ“.
	— Мисля, че е подходяща — реши той. — Вътре сигурно ще намерим достатъчно злато. Но ти казвам още веднъж: не знам какво ще се случи. Никога не става така, както искам аз. Знам, че всички тук ме смятате за магьосник, но аз не съм такъв. Магията идва от книгите, а начинът й на действие ми е известен точно толкова, колкото на теб или на някой от хората ти.
	Каприкорн се облегна на стола си и огледа Мо с безизразно лице.
	— Колко често ще ми повтаряш това, Вълшебноезични? — произнесе той отегчено. — Колкото и да ми го повтаряш, няма да ти повярвам. В света, чиито врати днес окончателно затворихме, съм имал понякога работа с магьосници и вещици и често се налагаше да се справям с техния инат. Баста вече твърде впечатляващо ти демонстрира нашите способи да пречупим дебел оглавите. Но в твоя случай подобни болезнени методи сигурно вече няма да са необходими, особено след като ни гостува и дъщеря ти. — С тези думи Каприкорн погледна Баста.
	Мо се опита да задържи Меги, но Баста го изпревари. Той я дръпна към себе си и обви с ръка шията й.
	— От днес, Вълшебноезични — продължи Каприкорн, а гласът му продължаваше да звучи равнодушно, сякаш говореше за времето, — Баста ще бъде личната сянка на дъщеря ти. Това ще й гарантира сигурна защита от змии и зли кучета, но, разбира се, не и от самия Баста, който ще се държи с нея любезно, докато не го посъветвам обратното. А това, от своя страна, зависи доколко ще съм доволен от твоите услуги. Достатъчно ясно ли се изразих?
	Мо погледна първо него, а после и Меги. Тя с всички сили се стараеше да изглежда безстрашна, за да убеди Мо да не се тревожи — винаги бе успявала да лъже по-убедително, отколкото баща й. Но този път той не се заблуди. Знаеше, че страхът й е толкова голям, колкото уплахата, която тя четеше в очите му.
	Може би всичко това е само поредната приказка, помисли си Меги отчаяно. Всеки момент някой ще затвори книгата, защото повествованието е ужасно и отвратително, и ние с Мо отново ще се озовем у дома, и аз ще му приготвя кафе. Тя затвори очи, стисна ги силно, сякаш така можеше да принуди мислите си да се сбъднат, но когато след малко примигна, Баста продължаваше да стои зад нея, а Плосконосия търкаше размазания си нос и гледаше с кучешка преданост Каприкорн.
	— Добре — съгласи се Мо уморено. — Ще ти прочета. Но не в присъствието на Меги и Елинор.
	Меги много добре знаеше защо. Мо мислеше за майка й и за това, кой ще изчезне този път.
	— Глупости. Разбира се, че ще останат тук — гласът на Каприкорн вече не звучеше толкова спокойно. — А ти започвай най-сетне, преди книгата да се разпадне в ръцете ти.
	За миг Мо затвори очи.
	— Добре, но Баста ще прибере ножа — съгласи се той прегракнало. — И ако от главите на Меги или Елинор падне дори един косъм, то, заклевам се, ще направя така, че чумата да отнесе и теб, и хората ти.
	Кокерел уплашено изгледа Мо. Сянка Пробяга дори по лицето на Баста, но Каприкорн само се разсмя.
	— Мога ли да ти напомня, че говориш за прилепчива болест, Вълшебноезични? — каза той. — Която в никакъв случай няма да се спре пред малки момиченца. Затова остави празните заплахи и започвай да четеш. Сега. Незабавно. И за начало искам да чуя нещо от тази книга!
	Той посочи книгата, която Мо бе оставил настрана.
	„Островът на съкровищата“.


>	Вълшебноезичния

E>
	Тъй като скуайър Трелони, доктор Ливси и останалите господа ме помолиха да опиша подробно историята с Острова на съкровищата отначало докрай, като спестя само местонахождението на острова по причини, че там има още неприбрано съкровище, аз взех перото в лето Господне 17.. и се върнах към времето, когато баща ми бе собственик на странноприемницата „Адмирал Венбоу“ и под нашия покрив намери подслон почернелият от слънцето стар моряк с белег от саблен удар.
@	Робърт Л. Стивънсън, „Островът на съкровищата“
E$

	И тъй, в пустата църква, за първи от път девет години Меги чу баща си да чете на глас. А след този ден винаги когато разгърнеше някоя от книгите, от които той чете онази сутрин, тя долавяше мириса на изгоряла хартия.
	В църквата на Каприкорн беше хладно, макар слънцето вече да се беше издигнало високо в небето, затова Меги запази завинаги спомена как я побиха студени тръпки. Мо просто се отпусна на пода с кръстосани крака и книга в скута, няколко други бяха струпани на купчина до него. Меги коленичи и се притисна към баща си, преди Баста да успее да я задържи.
	— Хайде, съберете се на стълбите! — заповяда Каприкорн на хората си. — Плосконоси, ти доведи жената. Само Баста да остане, където е.
	Елинор се дърпаше, но Плосконосия просто я улови за косата и я повлече след себе си. Мъжете се разположиха на стълбите в нозете на своя господар. По средата Елинор се бе накокошинила като гълъбица сред ято гарги.
	Клетият четец Дариус също изглеждаше не намясто, застанал в края на черната редица. Той постоянно повдигаше очилата си.
	Мо разтвори книгата в скута си и я заразлиства с навъсено чело, сякаш търсеше сред страниците съкровищата, които да овеществи за Каприкорн.
	— Кокерел, задачата ти е да отрежеш езика на всеки, който издаде и най-малкия звук, докато Вълшебноезичния чете! — заповяда Каприкорн, а Кокерел извади ножа от колана си и огледа насядалите в редица мъже, сякаш вече си избираше жертва. В червената църква настана мъртвешка тишина. Меги долавяше как Баста диша във врата й. Но може би това бе само собственият й страх.
	Ако можеше да се съди по лицата им, и главорезите на Каприкорн не се чувстваха особено сигурни. Наблюдаваха Мо със смесица от враждебност и страх. Меги много добре ги разбираше. Може би в следващия миг някой от тях щеше да изчезне в книгата, която Мо нехайно разлистваше. Дали Каприкорн им беше разказал какво може да се случи? Дали изобщо го знаеше? Какво щеше да стане, ако наистина ги връхлетеше злината, от която се страхуваше Мо — ако изчезнеше тя самата? А ако нещастието постигнеше Елинор?
	— Меги! — прошепна й Мо, сякаш бе чул мислите й. — Хвани се за мен, чуваш ли?
	Меги кимна и сграбчи ръкава му. Сякаш това можеше да помогне!
	— Мисля, че открих подходящото място — прогърмя гласът на Мо в тишината. Той хвърли последен поглед към Елинор, отново извърна очи към Каприкорн, покашля се и започна.


	Всичко наоколо изчезна. Стопиха се червените стени на църквата, хората на Каприкорн и дори самият Каприкорн в креслото си. Съществуваше само гласът на Мо и образите, които той извайваше от буквите като килим върху тъкачен стан. Ако бе възможно Меги да намрази Каприкорн още повече, сега беше моментът. В крайна сметка вината, че през всичките тези години Мо не й беше чел на глас нито веднъж, беше негова. Колко много картини би могъл да нарисува в детската й стая с вълшебния си глас, който придаваше на всяка дума различен привкус и различна мелодия на всяко изречение! Дори Кокерел забрави ножа си и езиците, които се канеше да отреже, и се заслуша с отнесено изражение. Плосконосия гледаше с толкова възторжен поглед, сякаш пиратски кораб в същия този миг влизаше с издути платна през един от църковните прозорци. Всички мълчаха. Не се чуваше друг звук освен гласа на Мо, който вдъхваше живот на буквите и думите.
	Само един човек в църквата не даваше вид, че е подвластен на магията. С безизразно лице, впил безцветните си очи в Мо, Каприкорн беше застинал неподвижно и чакаше звънът на монетите да отекне сред благозвучието на думите, чакаше да се появят прогнилите дървени сандъци, пълни със сребро и злато.
	Мо не го остави да чака дълго. Докато четеше за ужасните приключения на момчето Джим Хокинс в тъмната пещера, чудото се случи:
	_… жълтици с образа на свети Джордж, луидори, двойни гвинеи, мойдори, цекини, пари с ликовете на всички европейски крале от последните сто години, чудати източни монети, сякаш с отпечатъци на парченца от върви или паяжина върху тях, кръгли монети и монети с дупки в средата, сигурно за да се носят като наниз — струва ми се, че всички видове монети на света си бяха дали среща тук. Що се отнася до броя им, мога да кажа само, че бяха колкото листата наесен, така че гърбът ме заболя от навеждане, а пръстите — от подреждането им, за да ги отделя_.
	Слугините долу още бършеха последните трохи от масата, когато върху голото дърво изведнъж се изсипа водопад от монети. Жените се дръпнаха, изпуснаха парцалите и притиснаха ръце към устата си, докато в краката им заподскачаха пари — златни, сребърни, медни монети задрънчаха по каменния под и със звън започнаха да се трупат около пейките на все по-големи купчини. Няколко монети се изтърколиха пред стълбите. Хората на Каприкорн се спуснаха и запълзяха на четири крака, за да съберат лъскавите парчета метал, които отскачаха от ботушите им, но после отдръпнаха ръце. Никой не се осмели да докосне омагьосаните пари. Нима не бяха прави? Какво беше това злато, излязло от хартия и печатарско мастило с помощта на човешки глас?
	В мига, в който Мо затвори книгата, златният дъжд секна и Меги забеляза, че лъскавите купчини тук-там бяха примесени с пясък. Няколко синкави бръмбарчета бързо се скриха из ъглите, а от купчина дребни монетки се показа главата на смарагдовозелен гущер. Той се огледа с кръглите си очи. Езикът му заподскача пред острата муцунка. Баста хвърли ножа си по него, сякаш с гущера щеше да прониже и страха, който бе обхванал всички, но Меги нададе предупредителен вик и гущерчето толкова бързо се изниза, че острието се удари в камъка и отскочи. Баста вдигна ножа си и заплашително го насочи към Меги.
	Но Каприкорн стана от стола си с все тъй безизразно лице, сякаш не беше се случило нищо, което да си струва вълнението, и плесна с украсените си с пръстени ръце.
	— За начало не беше зле, Вълшебноезични! — одобри той. — Погледни, Дариус! Ето как изглежда златото, то няма нищо общо с ръждясалото старо желязо, което ти сполучи да ми изчетеш. Но след като чу как се прави, надявам се поне да си усвоил нещо полезно, в случай че отново ми потрябват услугите ти.
	Дариус не отговори. Гледаше Мо с такова възхищение, че Меги не би се изненадала, ако се хвърлеше в нозете на баща й. Когато Мо се изправи, четецът колебливо се запъти към него.
	Хората на Каприкорн все още не помръдваха и втрещени продължаваха да се взират в златото.
	— Какво сте зяпнали? — скара им се Каприкорн. — Съберете го.
	— Беше прекрасно — промълви Дариус на Мо, докато мъжете предпазливо започнаха да сипват златото в сандъци и чували. Очите зад очилата му блестяха като на дете, което е получило дългоочакван подарък. — Толкова често съм препрочитал тази книга — продължи той с несигурен глас, — но никога не съм виждал историята така ясно, както днес. И не само видях… помирисах, долових аромата на соленото море, миризмата на катран и прогнилата смрад на проклетия остров…
	— „Островът на съкровищата“! Небеса, едва не се напишках от страх! — Елинор изникна зад гърба на Дариус и безцеремонно го избута настрана. Очевидно Плосконосия я беше забравил. — Мислех си, че всеки миг ще се появи онзи злодей, че старият Джон Силвър а-ха, ще изникне отнейде и ще ни погне със своята патерица.
	Мо само кимна, но Меги прочете облекчение по лицето му.
	— Ето, вземете я! — каза той на Дариус и тикна книгата в ръцете му. — Надявам се, че никога повече няма да ми се наложи да я чета на глас. Човек не бива да предизвиква късмета си.
	— Ти всеки път бъркаше името му — прошепна Меги.
	Мо нежно щипна нослето й.
	— А, забелязала си значи. Да, помислих си, че това може да помогне. Може би така жестокият стар пират нямаше да разбере, че го викам, и щеше си остане там, където му е мястото. Защо ме гледаш така?
	— А ти как смяташ? — отвърна Елинор вместо Меги. — Защо според теб това момиче се е втренчило тъй възхитено в баща си? Защото никой никога не е чел като теб — дори и да не беше се случило онова със златните монети. И аз видях всичко — морето, острова, просто всичко, беше тъй истинско, че можех да го докосна, а дъщеря ти сигурно е преживяла същото.
	Мо се усмихна и подритна няколко монети на пода. Един от хората на Каприкорн ги вдигна и тайничко ги пусна в джоба си. При това хвърли тревожен поглед към Мо, сякаш бащата на Меги бе способен с едно мляскане на езика да го превърне в жаба или в бръмбар като онези, които все още пъплеха между монетите.
	— Страхуват се от теб, Мо — прошепна Меги. Страх се четеше дори по лицето на Баста, колкото и да се опитваше да го скрие зад отегченото си изражение.
	Единствено Каприкорн явно не беше поразен от случилото се. Със скръстени ръце той наблюдаваше как хората му събират последните монети.
	— Колко още да чакам? — скара им се накрая. — Зарежете дребните грошове и сядайте. А ти, Вълшебноезични, взимай следващата книга!
	— Следващата ли? — гласът на Елинор почти пресекна от възмущение. — Какво искате? Златото, което струпаха хората ви, ще ви стигне за два живота! Ние си тръгваме!
	Тя понечи да се обърне, но Плосконосия отново си бе спомнил за нея. Той грубо я улови за ръката.
	Мо вдигна поглед към Каприкорн. А Баста със злобна усмивка сложи ръка на рамото му.
	— Хайде, Вълшебноезични, давай. Нали чу. Там има още много книги.
	Мо дълго гледа Меги, преди да се наведе и да вдигне книгата, която вече бе държал — „Приказки от хиляда и една нощ“.
	— Книгата без край — промърмори той, докато я разгръщаше. — Знаеш ли, че според арабите никой никога не е в състояние да я дочете докрай?
	Меги поклати глава и отново се отпусна до баща си на студените плочи. Баста я остави, но се приближи плътно зад нея. Меги не знаеше много за „Хиляда и една нощ“, освен че всъщност книгата е съставена от многобройни части. Томчето, което Дариус бе дал на Мо, трябва да беше кратък откъс. Дали вътре се разказваше за четиридесетте разбойници и за Аладин и неговата лампа? Коя история щеше да прочете Мо?
	Този път Меги забеляза по лицата на главорезите две противоречащи си чувства: страх от онова, на което Мо щеше да вдъхне живот, и същевременно копнеж гласът му да ги отнесе още веднъж надалеч, на място, където можеш да забравиш почти всичко, дори и себе си.


	Когато Мо започна да чете, слушателите не доловиха мирис на морска сол и ром. В църквата на Каприкорн стана горещо. Очите на Меги започнаха да парят, а когато ги потърка, по кокалчетата на ръцете й полепна пясък. Хората на Каприкорн отново затаиха дъх, омаяни от гласа на Мо, който сякаш ги беше вкаменил. И отново изглеждаше, че Каприкорн единствен е неподвластен на магията. Само очите му издаваха, че и той е очарован. Неподвижни като очите на змия, те се бяха впили в лицето на Мо. От червения костюм зениците му изглеждаха още по-бели. Тялото му беше напрегнато като на куче, подушило плячка.
	Но този път Мо го разочарова. Вярно, думите му рисуваха безбройни сандъци със съкровища, перли и украсени с драгоценни камъни ятагани, а гласът му ги изобразяваше блестящи пред очите на мъжете — толкова истински, че хората на Каприкорн протягаха ръце да ги грабнат. Само че от страниците се изплъзнаха не несметни съкровища, а нещо друго — дишащо същество от плът и кръв.
	Между все още димящите варели, в които по заповед на Каприкорн бяха изгорили книгите, изведнъж се появи момче.
	Меги беше единствената, която го забеляза. Всички други бяха прекалено увлечени от историята. Не го видя и Мо, защото се намираше прекалено далече, сред пясъка и пустинния вятър, докато очите му си проправяха път през гъсталака на буквите.
	Момчето беше три-четири години по-голямо от Меги. Чалмата на главата му бе замърсена, очите на мургавото лице — потъмнели от страх. Търкаше ги с длан, сякаш така можеше да изличи онова, което виждаше — мястото, на което беше попаднал. Озърташе се в пустата църква, като че ли никога не беше виждал подобна постройка. И как иначе? В неговата история определено нямаше островърхи черкви и зелени възвишения като онези, които се диплеха навън. Дрехата му висеше почти до босите му нозе, проблясваща като парче синева в сумрачната църква.
	Какво ще стане, когато го видят, помисли си Меги. Той в никакъв случай не е онова, което Каприкорн се надяваше да получи.
	В същия миг Каприкорн забеляза момчето.
	— Стой! — викна той толкова високо, че Мо спря насред изречението и вдигна глава.
	Сепнати и недоволни, хората на Каприкорн бяха принудени да се върнат в действителността. Кокерел скочи пръв.
	— Ей, откъде се появи този? — изръмжа той.
	Момчето се сви, озърна се с изкривено от страх лице и се спусна да бяга на зигзаг като заек. Само че не стигна далеч. Трима главорези се втурнаха след него и го заловиха пред статуята на Каприкорн.
	Мо остави книгата на плочите до себе си покри с длани лицето си.
	— Ей! Фулвио е изчезнал! — провикна се един от чернодрешковците. — Все едно потъна вдън земята!
	Всички приковаха очи в Мо. Страхът по лицата им се появи отново, но този път примесен не с възхищение, а с гняв.
	— Махни момчето оттук, Вълшебноезични! — заповяда Каприкорн гневно. — Имам предостатъчно като него. И ми върни Фулвио.
	Мо свали ръце от лицето си и се изправи.
	— За стохиляден път ти казвам: никого не мога да върна! — изрече той с усилие. — И това не е лъжа, макар да не вярваш. Не мога. Нито е по силите ми да определя кой ще се яви и кой ще изчезне.
	Меги посегна да хване ръката му. Неколцина от хората на Каприкорн се приближиха, двама държаха момчето. Дърпаха го за ръцете, сякаш искаха да го разкъсат на две. С разширени от ужас очи то гледаше непознатите им лица.
	— Връщайте се по местата си! — скара се Каприкорн на разгневените главорези, защото някои бяха опасно близо до Мо. — За какво е цялото това вълнение? Забравихте ли колко безмозъчно се прояви Фулвио при изпълнението на последната си задача? Едва не ни докара до главата полицията. Следователно е пострадал точно който е трябвало. А и кой знае? Може би това момче има дарба за подпалвач… Но въпреки всичко сега искам да видя перли, скъпоценности, злато. В крайна сметка в тази история не се разказва за нищо друго, затова ми ги дайте!
	Сред мъжете се надигна тревожен ропот. Въпреки това повечето се върнаха към стълбите и отново седнаха. Само трима останаха, вперили погледи в Мо. Един от тях беше Баста.
	— Е, добре, ще минем и без Фулвио! — възкликна той, без да сваля очи от Вълшебноезичния. — Но кого ще изпари следващия път този проклет вещер? Не искам да свърша в някоя трижди проклета пустинна история с чалма на главата!
	Хората около него занимаха утвърдително и изгледаха Мо толкова мрачно, че Меги почти забрави да диша.
	— Баста, няма да повтарям — в гласа на Каприкорн звънна заплаха. — Оставете го да продължи да чете! А който от вас не може да накара зъбите си да спрат да тракат от страх, по-добре да излезе навън и да помогне на жените с прането.
	Неколцина от обесниците с копнеж погледнаха към църковната врата, но никой не посмя да си тръгне. Накрая двамата до Баста се обърнаха и се присъединиха към другарите си.
	— Ще ми платиш за Фулвио! — изсъска Баста към Мо, преди да заеме отново мястото си зад Меги. Защо ли не изчезна той, помисли си момичето с копнеж.
	Новодошлото момче все още не беше издало звук.
	— Затворете го, по-късно ще видим дали ни е нужен — заповяда Каприкорн.
	Момчето дори не се възпротиви, когато Плосконосия го повлече навън, препъваше се като упоено след пазача си, сигурно всеки миг очакваше да се събуди от страшния си кошмар. Кога ли щеше да разбере, че този сън няма да свърши?
	Когато вратата зад двамата хлопна, Каприкорн се върна при стола си.
	— Продължавай да четеш, Вълшебноезични — подкани той. — Денят не е свършил.
	Ала Мо погледна книгите в нозете си и поклати глава:
	— Не! Ти видя, че онова нещо се случи отново. Уморен съм. Задоволи се с богатството, което ти взех от Острова на съкровищата. Осигурих ти цяло състояние. Искам да се прибера у дома и никога повече да не зърна лицето ти. — Гласът му прозвуча по-дрезгав от обикновено, сякаш беше чел с дни.
	Каприкорн за миг го изгледа преценяващо. После плъзна поглед по чувалите и сандъците, които хората му бяха натъпкали с монети, навярно пресмяташе наум колко дълго съдържанието им ще му подслажда живота.
	— Прав си — каза накрая. — Утре ще продължим. Иначе може да се яви някоя воняща камила или нов полуумрял от глад хлапак.
	— Утре ли? — Мо пристъпи към него. — Какво означава това? Един от хората ти вече изчезна, искаш ли ти да бъдеш следващият?
	— Мога да живея с този риск — не се впечатли Каприкорн. Хората му наскачаха, когато той бавно се изправи от креслото и заслиза по стълбите на олтара. Стояха като ученици, макар че имаше и по-високи от Каприкорн, със скръстени на гърба ръце, сякаш ги беше страх да не провери чисти ли са им ноктите. Меги си спомни думите на Баста, който разказваше колко млад бил дошъл при Каприкорн. И се запита дали главорезите снишават гласовете си от страх, или от възхищение.
	Каприкорн бе застанал пред един от натъпканите със злато чували.
	— Повярвай ми, имам големи планове за теб, Вълшебноезични — каза той, бръкна в чувала, загреба шепа монети и ги остави да се изсипят между пръстите му. — Днес беше само генералната репетиция. В крайна сметка трябваше да се убедя в способностите ти, нали? Златото наистина няма да ми е излишно, но утре ще ми прочетеш нещо друго.
	Той се приближи до кашоните с книги, от които вече не бе останало нищо освен пепел и някоя друга обгорена корица, и бръкна в единия.
	— Изненада! — във вдигнатата си ръка Каприкорн държеше книга. Усмихна се. Томчето не приличаше на онова, което му бяха донесли Меги и Елинор. Запазило, беше пъстрата хартиена обложка с илюстрация, която Меги не можеше да различи отдалеч.
	— Да, една ми остана — обяви Каприкорн. Изпитваше видимо удоволствие от поразените физиономии на околните. — Може да се каже, че е моят личен екземпляр, а утре, Вълшебноезични, ти ще ми го прочетеш на глас. Поне някои подбрани откъси. Както вече казах, този свят извънредно ми харесва, но ми липсва един приятел от старото време. Никога не се осмелих да разреша на твоя заместник да се опита да го върне, защото се страхувах, че ще вземе да го материализира без глава или само с един крак, но ето че ти вече си тук, и при това си истински майстор.
	Мо все още гледаше невярващо книгата в ръцете на Каприкорн, сякаш очакваше тя всеки момеят да се стопи.
	— Почини си, Вълшебноезични — посъветва го Каприкорн. — Пази безценния си глас. Ще имаш предостатъчно време, защото ми се налага да замина и ще се върна едва утре след обяд. Заведете тримата в покоите им! — заповяда той иронично на хората си. — Погрижете се да получат достатъчно храна и им дайте няколко одеяла за през нощта. А, и нека Мортола му занесе чай, разправят, че вършел чудеса за дрезгав и уморен глас. Ти не се ли кълнеше в лечебните свойства на чая с мед, Дариус?
	Четецът само кимна и погледна Мо със съжаление.
	— Покоите ли? Да не би да имате предвид дупката, в която снощи ни натика този касапин? — Лицето на Елинор се покри с червени петна и Меги така и не разбра дали причината бе ужас, или възмущение. — Това е самоуправство, ако искате да знаете. Какво говоря, чисто отвличане си е! Знаете ли колко години затвор се полагат за това?
	— Отвличане, да — Баста премлясна, изричайки думата, сякаш ядеше сладолед. — Добре звучи. Наистина.
	Каприкорн му се усмихна. После огледа Елинор, като че ли я виждаше за първи път.
	— Баста — попита той. — Имаме ли някаква полза от дамата там?
	— И да имаме, не ми е известна — отрече Баста и се усмихна като палавник, комуто са позволили да строши някоя играчка. Елинор пребледня и понечи да отстъпи крачка назад, но Кокерел й препречи пътя.
	— Как обичайно постъпваме с ненужните неща, Баста? — тихо попита Каприкорн.
	Баста продължаваше да се усмихва.
	— Престани! — сряза го в този миг Мо. — Веднага престани да я плашиш, Каприкорн, или няма да прочета нито думица повече!
	Каприкорн си наложи отегчена физиономия и му обърна гръб. Меги видя как Елинор притиска устата си с треперещи пръсти. Бързо застана до леля си.
	— Тя не е ненужна! Познава книгите по-добре от всеки друг! — Меги стисна ръката на Елинор.
	Каприкорн се обърна. Погледът му накара Меги да потръпне, сякаш студена ръка пролази по гърба й. Миглите му бяха светли като паяжини.
	— Елинор със сигурност знае повече истории за съкровища, отколкото мършавия ти четец! — заекна Меги. — Със сигурност!
	Елинор толкова силно отвърна на ръкостискането, че почти смаза пръстите на Меги. Ръката й беше мокра от пот.
	— Да, наистина — проговори тя дрезгаво. — Със сигурност ще се сетя за някои.
	— Тъй-тъй — поколеба се Каприкорн и сви красиво оформените си устни. — Е, ще видим. — После даде знак на главорезите, които подкараха Елинор, Меги и Мо пред себе си, покрай масите, покрай идола на Каприкорн и червените колони, през тежката порта, която изскърца, когато я разтвориха.
	Навън църквата хвърляше сянката си върху площада сред къщите. Ухаеше на лято и слънцето грееше от безоблачното небе, сякаш нищо не се беше случило.


>	Мрачни предчувствия

E>
	Каа наведе глава и за миг я положи нежно върху рамото на Маугли.
	— Имаш смело сърце и вежлив език — похвали го той. — Те ще ти помогнат да стигнеш далеч в джунглата, човешко дете. Но сега бързо се отдалечи заедно с твоите приятели. Легни да спиш, защото луната залязва, а това, което настъпва, не е предназначено за твоите очи.
@	Ръдиард Киплинг, „Книга за джунглата“
E$

	Поне имаше с какво да утолят глада и жаждата си. Към обяд една жена им донесе хляб и маслини, а на свечеряване ги нахраниха с макарони, които ухаеха на пресен розмарин. Но дори яденето не успя да съкрати безкрайните часове, нито пълният стомах можеше да прогони страха от следващия ден. Това може би нямаше да е по силите дори на книга, ала имаше ли смисъл да се размечтават? Книги нямаше, само голи стени без прозорци и една залостена врата. Е, от тавана поне висеше нова електрическа крушка, та не бяха принудени да прекарват времето си на тъмно. Меги все поглеждаше към процепа под вратата, за да установи дали пада нощта. Представи си как се припичат на слънце навън като гущерите. Беше видяла няколко на площада пред църквата. Дали смарагдовозеленото гущерче, появило се сред златните монети, бе сполучило да се измъкне? А какво беше станало с момчето? Щом затвореше очи, Меги виждаше слисаното му лице.
	Питаше се дали минават подобни мисли и през ума на Мо. Не беше проронил дума, откакто отново ги затвориха. Бе се хвърлил на сламеното ложе, обърнал лице към стената. И Елинор не се обаждаше.
	— Колко великодушно! — бе промърморила само, след като Кокерел залости вратата. — Домакинът ни е отпуснал още две купчини прогнила слама. — После бе седнала с изпружени крака в един ъгъл и се бе втренчила мрачно първо в коляното си, а после в мръсната стена.
	— Мо? — попита Меги по някое време. Повече не можеше да понася тишината. — Какво според теб ще направят с момчето? И кой е този приятел, когото Каприкорн иска да извадиш от книгата?
	— Не зная, Меги — отвърна баща й, без да се обърне.
	Меги реши да го остави на мира, стъкми си легло от слама до неговото и бавно тръгна покрай голите стени. Може би зад някоя от тях беше непознатото момче? Тя притисна ухо към зида, но никакъв звук не проникваше. Някой беше издълбал името си в стената. Рикардо Бентоне, 19 май 96. Меги проследи буквите с пръст. Две педи по-нататък прочете още едно име, после още едно. Запита се каква ли бе съдбата на тези хора — на Рикардо, на Уго, на Бернардо… Може би и аз трябва да издълбая името си до техните, помисли тя, в случай че… За по-сигурно не завърши мисълта си.
	Зад гърба й Елинор с въздишка се изтегна на сламата.
	— Какво ли не бих дала за един гребен! — въздъхна тя и отметна косите от челото си. — Не бих допуснала, че в подобна ситуация ще ми липсва най-много гребен, но е така. Небеса, дори фиба нямам. Сигурно изглеждам като вещица или като шомпол, който е виждал и по-добри времена.
	— Всъщност изглеждаш съвсем прилично. И без това фибите постоянно ти падаха — успокои я Меги. — Според мен така изглеждаш дори по-млада.
	— По-млада ли? Хм. Е, щом казваш. — Елинор се погледна. Сивият й пуловер бе зацапан, а по чорапите й се проточваха цели три бримки. — Наистина беше мило от твоя страна да ме подкрепиш в църквата — благодари тя и придърпа полата си. — Колената ми още са като от дъвка, толкова ме беше страх. Не знам какво ме прихваща. Чувствам се, сякаш не съм аз, сякаш добрата стара Елинор си е заминала вкъщи и ме е изоставила сама тук. — Устните й затрепериха и за миг Меги си помисли, че ще заплаче, но очевидно старата Елинор все пак не си беше тръгнала.
	— Да, ето как когато е в беда, човек показва от какво дърво е издялан. Винаги съм мислила, че съм от дъб, а излиза, че е по-скоро круша или някоя друга мека дървесина. Мека като масло. Само някакъв негодник да размаха ножа си пред носа ми, и веднага се разхвърчават стърготини. — Сълзите й напираха, колкото и да се опитваше да ги преглътне. Тя ядосано ги изтри с опакото на дланта си.
	— Според мен ти се държиш доста добре, Елинор — Мо още лежеше с лице, обърнато към стената. — Според мен и двете се държите добре. А на мен ми иде собственоръчно да извия собствения си врат за това, че ви докарах дотук.
	— Глупости, ако трябва да извиваме нечий врат, то това е вратът на Каприкорн — възрази Елинор. — И на онзи Баста. О, Боже, не съм и помисляла, че представата за това, как убивам човек, ще ми достави такова безгранично удоволствие. И все пак съм сигурна, че само да ми се удаде случай да пипна шията на този Баста…
	Лелята улови удивения поглед на Меги и виновно замлъкна, но племенницата само сви рамене.
	— И с мен е същото — промълви тя и започна да дълбае едно голямо М с ключа от велосипеда си. Колко невероятно, ключът си беше в джоба й. Като спомен от някакъв друг свят.
	Елинор проследи с пръст една от бримките на чорапогащите си, а Мо легна по гръб и се втренчи в тавана.
	— Толкова съжалявам, Меги — рече той изведнъж. — Толкова съжалявам, че позволих да ми отнемат книгата.
	Меги свърши да дълбае голямото Е.
	— О, и без това няма значение — каза тя и отстъпи крачка назад. Г-то имаше вид на бесилка. — Вероятно и без това никога нямаше да успееш да я извадиш оттам.
	— Да, вероятно — потвърди той и отново впери поглед в тавана.
	— Вината не е твоя, Мо — успокои го Меги. Искаше да добави: Важното е, че си при мен. Важното е Баста никога повече да не опира ножа си в гърлото ти. Аз едва си я спомням, знам я само от няколко снимки.
	Но замълча, защото знаеше, че всичко това нямаше да утеши Мо. Обратното, щеше да го натъжи още повече. Меги за първи път осъзна колко много му липсва майка й. И за миг я прониза ревност.
	Да издълбае И-то не представляваше никаква трудност, после тя отпусна ключа.
	Отвън приближиха стъпки.


	Когато спряха, Елинор притисна устата си с ръка. Баста отвори вратата. Зад него стоеше жена; Меги разпозна старицата, която беше видяла в къщата на Каприкорн. С навъсено лице тя се промуши покрай Баста и остави на пода чаша и термос.
	— Като че ли нямам достатъчно работа — изръмжа тя, докато излизаше. — Ами трябва да хрантутим и господарите тук. Като ги държите затворени, нека поне вършат нещо полезно!
	— Кажи го на Каприкорн — отвърна й Баста. После извади ножа си, усмихна се на Елинор и изтри острието в дрехата си. Навън падаше мрак и бялата му риза светеше в напиращия здрач.
	— Дано ти се услади чаят, Вълшебноезични — пожела той, докато се наслаждаваше на страха, изписан върху лицето на Елинор. — Мортола сложи толкова мед, че още първата глътка ще ти залепи устата, но утре гърлото ти ще е като ново.
	— Какво сторихте с момчето? — попита Мо.
	— О, мисля, че ви е съсед. Утре Кокерел ще го подложи на малко огнено изпитание, тогава ще узнаем става ли за нещо или не.
	Мо седна.
	— Огнено изпитание? — попита той, а в гласа му прозвучаха едновременно горчивина и подигравка. — Ти едва ли си го издържал. Та ти се страхуваш дори от кибритената кутия на Прашнопръстия.
	— Дръж си езика зад зъбите — изсъска Баста. — Още една дума, и ще ти го отрежа, колкото и да е ценен!
	— Не, няма да го направиш — възрази Мо, докато се изправяше. Той бавно напълни чашата с чай, от който се вдигаше пара.
	— Може би не — Баста сниши глас, сякаш го беше страх да не ги подслушват. — Но дъщеричката ти също има език. И той не е толкова ценен, колкото твоя.
	Мо запрати чашата с горещия чай към него, но Баста толкова бързо се скри зад вратата, че чашата се разби в нея.
	— Желая ти приятни сънища! — извика той отвън и пусна резето. — Ще наредя да ти донесат друга чаша. А утре ще се видим отново.
	Никой от тримата не продума. Дълго, дълго мълчаха.
	— Мо, разкажи ми нещо! — помоли Меги по-късно.
	— Какво искаш да чуеш? — попита баща й и я прегърна.
	— Разкажи ми как сме в Египет — прошепна тя, — как търсим съкровища и оцеляваме в пясъчни бури, как се спасяваме от скорпионите и от всички ужасни духове, които се надигат от гробовете си, за да пазят своите съкровища.
	— А, онази история! — досети се Мо. — Не я ли измислих за осмия ти рожден ден? Доста е мрачна, доколкото си спомням.
	— Да, много — съгласи се Меги. — Но завършва щастливо. Всичко се оправя, а ние се завръщаме, натоварени с всякакви скъпоценности.
	— И аз искам да я чуя! — призова го Елинор с треперещ глас. Вероятно още си мислеше за ножа на Баста.
	И така, Мо заразказва без шумоленето на страниците, без неизбродимия лабиринт на буквите.
	— Мо, нали никога нищо не е излизало, докато си разказвал? — попита по едно време загрижено Меги.
	— Не — успокои я той. — Вероятно са необходими печатарско мастило и друг човек, който да е измислил историята. — А после той продължи да разказва, а Меги и Елинор се заслушаха, докато гласът му ги отнесе надалеч. И така те заспаха.


	Събуди ги един и същи звук. Някой човъркаше ключалката на вратата. На Меги й се стори, че чува тихи проклятия, но не беше сигурна.
	— О, не! — прошепна Елинор. Беше скочила на крака. — Идат за мен. Старицата ги е убедила. Защо да ни хрантутят? Теб може би — каза тя и уплашено погледна към Мо. — Но защо мен?
	— Иди до стената, Елинор — рече Мо и избута Меги зад себе си. — Стойте настрана от вратата.
	Ключалката се отвори с глухо прищракване и някой открехна вратата, колкото да се промуши вътре. Прашнопръстия. Той хвърли последен тревожен поглед навън, после дръпна вратата и опря гръб в нея.
	— Чух, че отново си го направил, Вълшебноезични — произнесе той с тих глас. — Казват, че бедното момче още не е издало звук. Напълно го разбирам. Вярвай ми, ужасно чувство е да попаднеш изведнъж в друга история.
	— Какво търсите тук? — сряза го Елинор. Видът на Прашнопръстия бе прогонил страха от лицето й.
	— Остави го, Елинор! — Мо я избута настрана и пристъпи към Прашнопръстия. — Как са ръцете ти? — попита той.
	Прашнопръстия сви рамене.
	— Намазаха ме с някакъв мехлем, но кожата ми все още е червена като пламъците, които я облизаха.
	— Попитай го какво търси тук! — изсъска Елинор. — И ако е дошъл само за да ни разправя, че не е виновен за цялата каша, в която се забъркахме, моля те да му извиеш лъжливия врат.
	Вместо отговор Прашнопръстия й метна връзка ключове.
	— За какво, смятате, съм тук? — сопна й се той и загаси лампата. — Не беше лесно да отмъкна ключовете на автомобила от Баста, затова една малка благодарност би била съвсем намясто, но можем да я отложим и за по-късно. Повече не бива да се мотаем. Да изчезваме. — Той предпазливо отвори вратата и се ослуша. — Горе на камбанарията има пост — промълви. — Но наблюдават само хълмовете, не и селото. Кучетата са в кучкарника, ала в случай че все пак си имаме работа с тях, трябва да знаете, че ме обичат повече, отколкото Баста.
	— Защо да му се доверим? — възрази Елинор. — Ами ако отново си е наумил някоя дяволия?
	— Трябва да ме вземете със себе си! Това е цялата дяволия! — избухна Прашнопръстия. — Тук няма какво повече да правя. Каприкорн ме измами. Превърна в дим и последната ми надежда! Той си мисли, че може да постъпва с мен както си иска, Прашнопръстия е само нещастно псе, което можеш да риташ, без да бъдеш ухапан… О, колко се лъже! Той изпепели книгата, но аз ще му отнема четеца, когото му доведох. А що се отнася до вас — той заби показалец в гърдите на Елинор, — вие идвате с нас, защото имате кола. От това село човек не може да си отиде пешком заради хората на Каприкорн и заради змиите, които пълзят из хълмовете наоколо. Но аз не умея да шофирам, следователно…
	— Ето, моля ви се, знаех си! — Елинор забрави, че трябва да снишава гласа си. — Този тук иска единствено да спаси собствената си кожа. Затова ни помага! Не че съвестта му го гризе — от къде на къде, нима има причина?
	— Все едно ми е защо ни помага, Елинор — прекъсна я Мо. — За мен е важно да се махнем оттук. Но ще вземем с нас още някого.
	— Да вземем с нас ли? Кого? — Прашнопръстия го погледна тревожно.
	— Момчето. Момчето, на което навлякох същата съдба, каквато и на теб — отговори Мо, докато се промъкваше навън. — Баста каза, че са го затворили до нас, а за твоите чевръсти пръсти ключалката няма да представлява никакъв проблем.
	— Днес изгорих тези чевръсти пръсти! — ядосано просъска Прашнопръстия. — Но… както искаш. Някой ден мекото ти сърце ще затрие всички ни.
	Когато Прашнопръстия почука на вратата, означена с цифрата 5, зад нея се чу тихо шумолене.
	— Изглежда, решили са все пак да му подарят живота — прошепна той, докато човъркаше ключалката. — Осъдените на смърт затварят в гробницата под църквата. Всеки път, когато Каприкорн го прати долу, Баста побелява като тесто. Особено откакто си направих удоволствието да му разкажа как една бяла дама обикаля около ковчезите. — При този спомен той тихо се изкикоти. Приличаше на ученик след успешна лудория.
	Меги погледна към църквата.
	— Често ли убиват някого? — попита тя едва чуто.
	Прашнопръстия сви рамене:
	— Не толкова често, колкото в миналото… Но и това се случва.
	— Престани с твоите измислици! — промълви Мо. Той и Елинор не сваляха очи от църковната кула. Часовият бе застанал високо горе, редом с камбаната.
	— Това не са измислици, Вълшебноезични, това е истината! Нима вече не я разпознаваш? Да, истината е голяма грозница. Хората не обичат да я гледат в очите. — Прашнопръстия отстъпи от вратата и се поклони. — Заповедта ви е изпълнена. Отключено е. Можете да го отведете.
	— Влез вътре — прошепна Мо на Меги. — От теб ще се страхува най-малко.
	Зад вратата беше тъмно като в рог, но когато се потопи в мрака, Меги отново чу шумолене — сякаш някакво животно се въргаляше в сламата.
	Прашнопръстия протегна ръка и й подаде джобно фенерче. Когато Меги го запали, лъчът светлина падна право върху мургавото лице на момчето. Сламата, която му бяха хвърлили, бе още по-гнила от онази, върху която бе спала Меги, но момчето, изглежда, не бе мигнало, откакто Плосконосия го бе заключил тук. Седеше, прегърнало коленете си, и може би още чакаше да свърши лошият сън.
	— Ела — прошепна Меги и му протегна ръка. — Искаме да ти помогнем! Ще те отведем оттук!
	Момчето не помръдна. Беше се втренчило в нея с недоверчиво присвити очи.
	— Меги, побързай — прошепна Мо откъм вратата.
	Момчето го погледна и се дръпна назад, докато гърбът му опря в стената.
	— Моля те! — настоя Меги. — Трябва да дойдеш с нас! Тук ще ти сторят ужасни неща!
	Юношата все още я гледаше. После се изправи колебливо, без да я изпуска от очи. Беше почти педя по-висок от нея.
	И изведнъж се впусна към отворената врата. Блъсна Меги толкова грубо, че тя падна, но не успя да мине покрай Мо.
	— Хей! — промълви Мо в ухото му. — По-спокойно! Искаме да ти помогнем, но трябва да правиш каквото ти кажем, разбра ли?
	Момчето го гледаше враждебно.
	— Вие всички сте дяволи! — прошепна то. — Дяволи и демони! — Поне разбираше езика им. И защо не? Неговата история беше преведена на всички езици на света.
	Меги отново се изправи на крака и опипа коляното си. Положително го бе разкървавила на каменния под.
	— Ако толкова държиш да си сред дяволи, трябва само да останеш тук — просъска тя, докато минаваше покрай него. Младежът се дръпна като от огън. Сякаш Меги беше вещица!
	Мо го привлече към себе си.
	— Виждаш ли пазача там горе? — промълви той и посочи към камбанарията. — Ако ни забележи, ще ни убият.
	Момчето вдигна очи към пазача.
	Прашнопръстия застана до него.
	— Хайде, тръгвайте най-сетне! Ако момчето не иска, да си остане тук. А останалите си събуйте обувките — добави той и погледна към босите нозе на младия пленник. — Иначе ще вдигнете повече шум от стадо кози.
	Елинор с мърморене се подчини, а момчето ги последва, макар и колебливо. Прашнопръстия се втурна напред, сякаш бягаше от собствената си сянка. Меги се препъваше по стръмната уличка, по която ги поведе. Всеки път, когато си удареше пръстите в калдъръма, Елинор глухо проклинаше. Скупчените къщи тънеха в мрак. Зидани арки се извиваха между сградите, сякаш за да им попречат да се срутят. Ръждясалите фенери хвърляха призрачни сенки. Всеки котарак, който се провираше покрай зидовете, стряскаше Меги.
	Но селото на Каприкорн спеше. Един-единствен път минаха покрай пазач, който пушеше в страничната уличка. Два котарака се биеха на покрива и часовоят се наведе за камък, с който да ги замери.
	Точно от този миг се възползва Прашнопръстия. Меги изпита благодарност, че ги беше накарал да събуят обувките си. Безшумно се промъкнаха покрай пазача. Той остана с гръб към тях и момичето се осмели да си поеме въздух едва когато завиха зад следващия ъгъл. Отново се удиви колко много къщи бяха запустели, с мъртви прозорци и полуизгнили врати. Какво беше причинило тази разруха? Само времето ли? Какво се бе случило с жителите? Дали са избягали от разбойниците, или са изоставили селото още преди Каприкорн да се засели тук с главорезите си? Не беше ли разказал Прашнопръстия нещо подобно?
	В това време кибритогълтачът спря. Вдигна предупредително ръка и постави пръст върху устните си. Бяха стигнали края на селото. Пред тях се простираше само паркингът. Две улични лампи осветяваха напукания асфалт. Вляво имаше телена ограда.
	— Зад нея е мястото, където Каприкорн устройва празненствата си — прошепна Прашнопръстия. — В миналото младежите от селото сигурно са ритали футбол там, но сега празнуват дяволските забави на Каприкорн: огън, ракия, няколко изстрела във въздуха, няколко новогодишни фойерверки, начернени със сажди лица, и ето ти сполучлив фокус, за да сплашиш съседите.
	Обуха обувките си и последваха Прашнопръстия към паркинга. Меги не можеше да откъсне поглед от телената ограда. Дяволски празненства. Пред очите й блесна огънят, видя почернените лица…
	— Хайде, идвай, Меги — прошепна Мо и я дръпна за ръката. Някъде в тъмнината се чуваше шум на вода и тя си спомни моста, по който бяха дошли насам. Ами ако този път там имаше пост?
	На паркинга бяха оставени няколко автомобила, сред които и комбито на Елинор. Зад тях над покривите се издигаше църковната камбанария и нищо не ги скриваше от погледа на пазача. От толкова голямо разстояние Меги не можеше да го види, но той положително бдеше. Гледани отгоре, сигурно приличаха на черни буболечки, които пъплят по кухненската маса. Дали онзи горе имаше бинокъл?
	— Давай по-живо, Елинор — изсъска Мо, защото на лелята й отне цяла вечност, докато отвори колата.
	— Добре де. Моите ръце не са толкова чевръсти, колкото на прашнопръстия ни приятел.
	Мо прегърна Меги и тревожно се огледа, но нищо не помръдваше, нито по площада, нито сред къщите. Освен няколко скитащи котки. Той бързо напъха Меги на задната седалка.
	Момчето се поколеба за миг и огледа автомобила като не познато животно, за което не беше сигурно дали е добронамерено, или ще го погълне, но накрая се качи.
	Меги му хвърли не особено дружелюбен поглед и се отмести колкото бе възможно по-настрани. Коляното още я болеше.
	— Къде изчезна кибритогълтачът? — поинтересува се Елинор. — По дяволите, не ми казвайте, че отново се е омел.
	Меги първа откри Прашнопръстия. Прокрадваше се край колите. Елинор стисна волана, сякаш трудно устояваше на изкушението да потегли без фокусника.
	— Какво ни готви сега този негодник? — прошепна тя.
	Никой не беше в състояние да й отговори. Прашнопръстия се бави мъчително дълго, а когато се върна, прибираше сгъваем нож.
	— Какво трябваше да означава това? — нахвърли се върху него Елинор, докато той се наместваше на задната седалка до момчето. — Нали настоявахте да побързаме? Само не ми казвайте, че сте разпорили нечий корем!
	— Да не би името ми да е Баста? — раздразнено отвърна фокусникът и отново опита да намести краката си в тясното пространство зад седалката на шофьора. — Само им срязах гумите. За всеки случай. — Той все още държеше ножа в ръката си.
	Меги се обезпокои:
	— Това е ножът на Баста.
	Прашнопръстия се усмихна и го мушна в джоба на панталона си.
	— Вече не е. На драго сърце бих откраднал и глупавия му амулет, но той не го сваля от врата си дори нощем, затова се отказах.
	В далечината се разнесе кучешки лай. Мо свали прозореца и тревожно издаде главата си навън.
	— Ако искаш вярвай, но тази ужасна врява я вдигат някакви си нищо и никакви жаби — успокои го Елинор, но звукът, който Меги изведнъж чу да пронизва нощта, не бе квакане на жаби, и когато уплашено се взря през задния прозорец, видя някакъв човек да се измъква от паркирания наблизо мръснобял пикап. Беше от хората на Каприкорн, Меги го помнеше от църквата. Прозина се и сънливо се огледа.
	Елинор запали мотора, а той веднага дръпна пушката от рамото си и се втурна към колата. За миг Меги дори го съжали — толкова изненадан и сънлив изглеждаше. Как щеше да постъпи Каприкорн с пазач, който спи, вместо да внимава? Но тогава мъжът се прицели и стреля. Меги се сви зад облегалката на задната седалка, а Елинор даде газ.
	— Проклет да сте! — викна тя на Прашнопръстия. — Не видяхте ли човека, докато се мотахте около автомобилите?
	— Не, не го видях! — кресна й Прашнопръстия. — А сега карайте! Не по този път! Онзи, другият, води към морето!
	Елинор завъртя волана. Момчето до Меги също се сви. При всеки изстрел си запушваше ушите и стискаше очи. Дали в неговата история имаше пушки? Вероятно толкова, колкото имаше и автомобили. Колата на Елинор така силно заподскача по каменистия път, че Меги и момчето удариха главите си. Най-сетне излязоха на шосето, но нещата не станаха по-добри.
	— Това не е пътят, по който дойдохме! — възкликна Елинор. Селото на Каприкорн се беше надвесило над тях като крепост. Къщите просто не искаха да се отдалечат.
	— Напротив, същият е! Но когато идвахме, Баста ни пресрещна по-нагоре! — Прашнопръстия се държеше с едната ръка за седалката, а с другата стискаше раницата си. От нея се разнасяше гневно гъргорене и момчето я гледаше ужасено.
	Меги сякаш разпозна мястото, на което бяха срещнали Баста, и хълмчето, от което за първи път бе зърнала селото на Каприкорн. После къщите, изведнъж се стопиха. Нощта ги погълна, сякаш селото на Каприкорн никога не бе съществувало.
	Слава Богу, нямаше пазачи нито на моста, нито при ръждясалата преграда, която препречваше пътя към селото. Меги се взираше назад в тъмнината. Свърши, помисли си тя. Наистина, всичко свърши.
	Нощта беше ясна. Никога не беше виждала толкова много звезди. Черното небе се издуваше над хълмовете като обшита с перли завеса. Като че ли целият свят се състоеше само от хълмове, извили се като котешки гърбици пред лицето на нощта, без хора, без къщи. Без страх.
	Мо се извърна и отметна косата на Меги от челото й.
	— Всичко наред ли е? — попита той.
	Тя кимна и затвори очи. Изведнъж й се прииска да заспи… ако й позволеше лудо биещото сърце.
	— Това е сън — прошепна някой до нея. — Само сън. Какво друго би могло да бъде?
	Меги се обърна. Момчето не я поглеждаше.
	— Всичко е неистинско и абсолютно объркано, както става в сънищата, а сега… — то посочи навън — … сега дори летим. Или нощта прелита покрай нас. Или каквото там става.
	Меги едва не се усмихна.
	— Не е сън — понечи да му обясни, но беше прекалено уморена, за да разкаже цялата заплетена история. Погледна Прашнопръстия. Той поглаждаше раницата си, вероятно се опитваше по този начин да успокои побеснялото животинче.
	— Не ме гледай така! — отвърна той на настоятелния поглед на Меги. — Аз няма да му го обясня. Нека го стори баща ти. В крайна сметка той е отговорен за неговия кошмар.
	По лицето на Мо беше изписана гузната му съвест. Той се обърна към момчето:
	— Как се казваш? Името ти не беше написано в…
	— Фарид — глухо отвърна младежът. — Името ми е Фарид, но аз мисля, че да говориш насън, носи нещастие. Няма да можеш да намериш обратния път. — После веднага стисна устни, отправи поглед напред, сякаш за да не среща ничии очи, и замлъкна. Дали имаше родители в своята история? Меги не можеше да си спомни. Разказваше се само за едно момче, за някакво безименно момче, което прислужва на банда разбойници.
	— Сън е! — прошепна отново Фарид. — Само сън. Слънцето ще изгрее и всичко ще изчезне. Да.
	Мо го изгледа нещастно, без да знае какво да направи, като човек, който неволно е докоснал малко птиче и сега е принуден да наблюдава как родителите му го отхвърлят. Бедният Мо, помисли си Меги. Бедният Фарид. Но друга мисъл не й даваше мира, мисъл, заради която се срамуваше. Глождеше я, откакто бе видяла гущерчето да изпълзява от купчината злато в църквата на Каприкорн. „Искам да го умея и аз“ — шепнеше оттогава нещо у нея, тихичко, но настойчиво. Желанието се бе наместило в сърцето й като кукувица в чуждо гнездо и растеше, и се ширеше, колкото и да се опитваше да го прогони. — „Искам да го умея и аз — шепнеше то. — Искам да умея да ги изваждам наяве с четеното си, всички герои, всичките чудесни герои, искам да излизат от страниците, да сядат до мен, да ми се усмихват, искам, искам, искам…“
	Навън беше все още тъмно като в рог, сякаш утрото никога нямаше да настъпи.
	— Няма да спирам никъде! — зарече се Елинор. — Ще карам, докато не стигнем до моята къща.
	В този миг далеч зад тях, като пръсти, които опипом се движат през мрака, се появиха фарове.


>	Змии и тръни

E>
	Бориблите се обърнаха и точно в началото на моста съзряха ослепително бяло петно светлина, което се пречупваше в тъмното небе. Бяха фаровете на автомобил, наближаващ мястото, което бегълците току-що бяха напуснали.
@	Майкъл де Ларабети, „Бориблите, част втора — В лабиринта на венделите“
E$

	Светлините на фаровете приближаваха, колкото и решително Елинор да натискаше педала на газта.
	— Може пък да е някоя случайна кола — предположи Меги, но сама знаеше, че вероятността е повече от нищожна. Край черния, осеян с дупки, път имаше само едно село, и то беше на Каприкорн. Само оттам можеха да са потеглили преследвачите.
	— Ами сега? — възкликна Елинор. От възбуда не можеше да удържи колата и автомобилът се движеше като змия. — Няма да позволя отново да ме затворят в онази дупка. Не. Не. Не — при всяко отрицание тя удряше с длан по кормилото. — Не казахте ли, че сте им пробили гумите? — заяде се тя с Прашнопръстия.
	— Правилно сте ме разбрали! — отвърна той ядно. — Но очевидно те са били подготвени за подобни случаи, или никога не сте чували за резервни гуми? Дайте газ! Скоро трябва да стигнем някое селище. Не може да е далеч. Ако успеем да се доберем дотам…
	— Ако, правилно, ако! — възкликна Елинор и почука с пръст по стъклото на бензиномера. — Горивото ще свърши най-много след десетина-двадесет километра.
	Но бегълците не стигнаха и дотам. На следващия остър завой се спука предната гума. Елинор едва успя да завърти волана, и автомобилът излезе от пътя. За момент помислиха, че ще се сринат по стръмния склон, който се спускаше вляво, но колата литна надясно, бръсна с калника си ниския каменен зид, който опасваше пътя, издаде последна въздишка и спря под висящите клони на един благороден дъб, надвесили се над пътя, сякаш искаха да докоснат остатъците асфалт.
	— О, проклятие, проклятие, проклятие — изруга Елинор, докато се мъчеше да откопчае колана си. — Наред ли е всичко?
	— Вече знам защо автомобилите винаги са ми изглеждали подозрителни — мърмореше Прашнопръстия. После отвори вратата. Меги трепереше цялата. Мо я измъкна от колата и я погледна тревожно.
	— Всичко наред ли е?
	Меги кимна.
	Фарид се измъкна от страната на Прашнопръстия. Дали продължаваше да вярва, че всичко е сън?
	Прашнопръстия застана край пътя, нарами раницата си и се ослуша. В нощта се чуваше далечен рев на мотор.
	— Трябва да махнем колата от пътя! — каза той.
	— Какво? — Елинор го погледна, сякаш не беше с всичкия си.
	— Трябва да я бутнем надолу по склона.
	— Моята кола? — Елинор вече крещеше.
	— Той е прав, Елинор намеси се Мо. Може би така ще ни се удаде да се отървем от тях. Ще бутнем колата по склона. Така няма да я забележат в тъмнината. А ако я видят, ще си помислят, че сме катастрофирали. През това време ние ще се покатерим нагоре и ще се скрием между дърветата.
	Елинор го погледна отчаяно.
	— Прекалено стръмно е! Ами змиите?
	— Баста положително вече се е обзавел с нов нож — предположи Прашнопръстия.
	Елинор го изгледа мрачно. После безмълвно заобиколи колата и хвърли поглед в багажника.
	— Къде е багажът ни? — изуми се тя.
	Прашнопръстия я изгледа развеселено.
	— Предполагам, че Баста го е раздал на прислужниците на Каприкорн. Той обича да им се подмилква.
	Елинор недоверчиво го погледна. После хлопна капака на багажника, опря ръцете си на автомобила и започна да го тласка напред.
	Не успяха. Колкото да бутаха и да се потяха, автомобилът на Елинор се запъна на не повече от два метра под нивото на пътя. Там заклещи тенекиения си нос в ниските храсти и не помръдна. Ръмженето на другия мотор обаче звучеше сред безнадеждната пустош и се усилваше заплашително. Плувнали в пот, те отново се изкачиха на пътя, но не преди Прашнопръстия да награди с последен ритник упорития автомобил, прехвърлиха се през ниския каменен зид, който изглеждаше така, сякаш всеки от камъните му беше поне на хиляда години, и запъхтяно се закатериха по склона. Единственото им желание бе да се махнат по-далеч от пътя. Мо влачеше Меги, а Прашнопръстия помагаше на Фарид. Елинор беше достатъчно заета със себе си. Целият склон беше пресечен от ниски зидове — мъчителни опити да се отвоюват тесни ивици градини или ниви от бедната земя, върху която тук-там растяха маслинови дървета и лози. Ала дръвчетата отдавна бяха подивели, а земята беше осеяна с плодове, които никой не беше прибрал, защото хората отдавна бяха напуснали това място, за да намерят по-лек живот някъде другаде.
	— Наведете се! — изпъшка Прашнопръстия и заедно с Фарид се хвърли зад полуразрушените зидове. — Идат!
	Мо дръпна Меги под най-близкото дърво. Храсталаците които стърчаха между възлестите му корени, криво-ляво ги закриха.
	— А змиите? — прошепна Елинор, която се метна подире им.
	— За тях нощем е прекалено студено! — изсъска Прашнопръстия от укритието си. — Нищо ли не сте научили от умните си книги?
	Елинор вече бе отворила уста да отговори, но Мо я запуши с ръка. Под тях се появи автомобилът на преследвачите. Беше пикапът, от който се бе измъкнал заспалият пазач. Без да намалява, той подмина мястото, на което бяха избутали комбито на Елинор по склона, и изчезна зад следващия завой. Меги облекчено понечи да надигне глава от тръните, но Мо я натисна обратно.
	— Още не! — промълви той и се ослуша.
	Меги не помнеше толкова тиха нощ. Струваше й се, че долавя как дишат дърветата, тревата, дори самата нощ.
	Фаровете на пикапа се появиха на отсрещния хълм: две пипала от светлина, които опипваха невидимото шосе. Но изведнъж се заковаха на място.
	— Обръщат! — прошепна Елинор. — О, Господи! Ами сега?
	Тя понечи да се изправи, но Мо я задържа:
	— Полудя ли? Късно е да се катерим нагоре. Ще ни видят.
	Прав беше. Пикапът бързо се връщаше. Меги видя как спря само на метри от мястото, където бяха избутали комбито на Елинор. Чу как се отварят вратите, от които изскочиха двама мъже. И двамата стояха с гръб, но когато единият се извърна за част от секундата, на Меги й се стори, че разпознава лицето на Баста, макар да беше само бледо петно в нощта.
	— Ето я колата! — възкликна вторият. Може би беше Плосконосия? Приличаше на него.
	— Провери дали са вътре! — Да, това беше Баста. Нямаше как да сбърка гласа му дори сред глъчка от хиляди други.
	Тромав като мечка, Плосконосия заслиза по склона. Меги го чу да ругае тръните, храсталаците, бодлите, мрака и проклетите нещастници, заради които бе принуден да се блъска среднощ по пътищата. Чертите на лицето му рязко изпъкнаха, когато щракна запалка, за да си запали цигара. Белият дим се извиси към тях и Меги дори го подуши.
	— Няма ги! — викна Плосконосия. — Продължили са пеш. По дяволите! Смяташ ли, че трябва да ги последваме?
	Баста пристъпи до ръба на шосето и погледна надолу. После вдигна очи към склона, където Меги с туптящо сърце се притисна към Мо.
	— Не може да са много далеч — предположи той. — Но в тъмнината ще е трудно да намерим следите им.
	— Точно това имам предвид! — изпъшка Плосконосия, когато отново се изкачи на равното. — В крайна сметка ние не сме някакви си проклети индианци, нали?
	Баста не отговори. Стоеше мълчаливо, слухтеше и дърпаше от цигарата си. Накрая тихо каза нещо на Плосконосия. Сърцето на Меги спря.
	Плосконосия загрижено се озърна.
	— Не, по-добре да доведем кучетата — дочу възражението му Меги. — Дори да се крият някъде наоколо, откъде да знаем дали са тръгнали да се катерят, или да слизат?
	Баста хвърли поглед към дърветата, после надолу към пътя и стъпка фаса си. Накрая се върна до пикапа и извади две пушки.
	— Първо ще опитаме надолу — каза той и хвърли едната на Плосконосия. — Дебеланата със сигурност предпочита да слиза. — Без дума повече той изчезна в мрака. Плосконосия погледна с копнеж към пикапа, после с мърморене последва спътника си.
	Двамата едва се бяха скрили, когато Прашнопръстия се изправи безшумно като сянка и посочи нагоре към стръмното. Поеха нагоре. Сърцето на Меги биеше до пръсване. Катереха се от дърво към дърво, от храст на храст, винаги с боязлив поглед назад. При всяко пукане на клон под краката им Меги се стряскаше, но за щастие Плосконосия и Баста също вдигаха шум, докато си проправяха път.


	След време пътят се скри от очите им. Страхът, че Баста се е върнал и ги преследва нагоре по склона, все още не им даваше мира. Ала когато спираха да се ослушат, чуваха само собственото си дишане.
	— Скоро ще разберат, че са сбъркали посоката! — прошепна Прашнопръстия. — И тогава ще доведат кучетата. — Имаме късмет, че не са ги взели от самото начало. Баста не ги обича особено, смята ги за негодни, и то с основание, понеже аз често ги хранех със сирене. То притъпява кучешкото обоняние. Но въпреки това ще ги доведат, защото дори Баста не обича да носи лоши вести на Каприкорн.
	— Това означава, че трябва да побързаме — рече Мо.
	— Накъде? — задъха се Елинор.
	Прашнопръстия се огледа. Меги се запита какво би могъл да види в този толкова непроницаем мрак, в който тя самата не различаваше нищо.
	— Трябва да поемем на юг — обясни Прашнопръстия. — Към крайбрежието. Да сме сред хора, само това може да ни спаси. Там долу нощите са ясни и никой не вярва в дяволи.
	Фарид стоеше до Меги. Взираше се в нощта тъй усърдно, сякаш така би могъл да примами изгрева или да открие в непрогледния мрак хората, за които бе споменал Прашнопръстия, ала в тъмнината не се виждаше никаква светлинка, само небрежно разпръснатите купчини звезди, които хладно и чуждо светеха високо в небето. За миг те се сториха на Меги предателски очи и тя сякаш ги чу да шептят: „Виж, Баста, бегълците са там долу! Хайде, хвани ги!“
	Петимата продължиха да се препъват из храсталаците в плътна групичка, за да не изгубят някого. Прашнопръстия извади Гуин от раницата и го завърза с повода, после го пусна на земята. Това не хареса на животинчето. Господарят му бе принуден постоянно да го дърпа и да го извлича от гъсталаците, където го мамеха безброй изкусителни миризми, недоловими за човешките носове. Гуин гъргореше и ръмжеше недоволно, хапеше верижката и продължаваше да се дърпа.
	— По дяволите, следващия път проклетият звяр ще ме препъне! — избухна Елинор. — Не може ли да се съобрази с изранените ми крака? Едно е сигурно: само да стигнем човешкия свят, и ще си взема най-скъпата хотелска стая, където ще положа бедните си нозе върху мека възглавница.
	— Нима си успяла да запазиш парите си? — Гласът на Мо прозвуча недоверчиво. — На мен ми взеха всичко още в началото.
	— О, Баста, разбира се, веднага отмъкна портмонето ми — обясни Елинор. — Но аз съм предвидлива жена. Кредитната ми карта е скрита на сигурно място.
	— Има ли място, недостъпно за Баста? — Прашнопръстия смъкна Гуин, който се бе покатерил по дънера на едно дърво.
	— Разбира се — потвърди Елинор. — Никой мъж не напира да претърсва някаква стара дебелана. Това си има своите предимства. Дължа някои от най-ценните си книги на това… — Тя рязко прекъсна и се покашля, когато погледът й срещна очите на Меги. Ала Меги се престори, че не е чула последното изречение на Елинор.
	— Не си чак толкова дебела — успокои тя леля си. — А да се наричаш стара, е чиста хипербола. — Господи, колко я боляха краката!
	— О, много ти благодаря, съкровище — изуми се Елинор. — Смятам да те откупя от баща ти и да те натоваря със задължението три пъти на ден да ми говориш все подобни любезности. Колко искаш за нея, Мо?
	— Трябва да помисля — поколеба се Мо. — Какво ще кажеш за три шоколада дневно?
	Те продължаваха да си разменят реплики с приглушени гласове, докато си проправяха път из трънливата козина на хълмовете. Нямаше значение за какво говореха — всички прошепнати думи имаха една-единствена цел: да прогонят страха и да облекчават умората, от която крайниците им тежаха като оловни. Вървяха все по-нататък с надеждата, че Прашнопръстия знае накъде ги води. Меги се движеше плътно след Мо. Гърбът му предлагаше поне малко защита от бодливите клони и храсти. Те все закачаха дрехите и драскаха лицето й като зверове, които дебнат в мрака с остри като игли нокти.
	По едно време се натъкнаха на тясна пътечка и поеха по нея. Отстрани бяха разпилени празни гилзи — следи от ловци, донесли смъртта в безутешната пустош. По отъпканата земя се вървеше по-лесно, макар че от изтощение Меги едва влачеше крака. Когато за втори път настъпи петите на Мо, той я метна на гръб и я понесе така, както беше правил толкова често по времето, когато беше малко детенце и не успяваше да го настига. Тогава се обръщаше към нея с шеговити имена: моя бълхичке, сладкото ми перце или Камбанке, като феята от „Питър Пан“. Понякога още я наричаше така.
	Меги уморено долепи буза до неговата и безуспешно се опита да мисли за Питър Пан, вместо за змии или мъже с ножове.
	Фарид не беше продумал от дълго време. Само се препъваше зад Прашнопръстия. Изглежда, беше харесал Гуин и всеки път, когато невестулката се заклещваше някъде, Фарид се втурваше да я освободи, макар че животинчето гъргореше и се опитваше да го захапе за пръстите. Веднъж дори успя — заби зъбките си толкова дълбоко в палеца му, че рукна кръв.
	— Е, още ли вярваш, че всичко е сън? — подигравателно попита Прашнопръстия, докато Фарид бършеше кръвта.
	Момчето не отговори. Само погледна ранения си пръст. После го засмука и изплю кръвта.
	— Какво друго може да бъде? — попита то.
	Прашнопръстия погледна Мо, но той бе потънал тъй дълбоко в мислите си, че дори не го забеляза.
	— Какво ще кажеш за такъв отговор: това е просто друга история — предложи Прашнопръстия.
	Фарид се засмя.
	— Нова история. Това ми харесва. Винаги съм обичал приказки и истории.
	— Така ли? А как ти харесва тази?
	— Тръните ми идват в повече, би могло вече да се е съмнало, но в замяна на това още никой не ме е накарал да работя. Все е нещо.
	Меги неволно се усмихна.
	В далечината се чу птичи крясък. Гуин се закова на място и вдигна муцуна с душещ нос. Нощта винаги е принадлежала на хищниците. Под покрив, на сигурно и светло зад каменните стени, този факт лесно се забравя. Нощта пази ловците, улеснява ги да се прокрадват и наказва жертвите им със слепота. Меги си спомни думи от една от любимите си книги: „Защото часовете на нощта са часове на мощта за Зъб, Остър нокът и Тежка лапа…“
	Тя скри лице в рамото на Мо. Толкова дълго ме носи вече, помисли си тя. После задряма.


>	Баста

E>
	Представях си как гората, в която сега цареше дълбоко спокойствие, в миналото е била огласяна от предсмъртни стонове. И мисълта за това бе толкова настойчива, че сякаш ги чувах.
@	Робърт Л. Стивънсън, „Островът на съкровищата“
E$

	Меги се събуди, когато Мо спря. Пътеката ги беше извела почти до билото. Все още беше тъмно, но нощта бледнееше и новото утро скоро щеше да настъпи.
	— Трябва да починем, Прашнопръсти — чу Меги баща си. — Момчето едва се държи право, нозете на Елинор сигурно също имат нужда от отмора, а това място не е най-лошото, ако ме питаш.
	— Кои нозе? — удиви се Елинор и с въздишка се отпусна на земята. — Имаш предвид болезнените буди на мястото на стъпалата ми?
	— Точно тях — потвърди Мо, докато отново я изправяше. — Трябва да направиш само още няколко стъпки. Ще си починем ей там.
	На петдесетина метра вляво, на върха на хълма, сред маслинените дървета се гушеше къща, ако можеше да се нарече къща. Преди да поемат нагоре, Меги се плъзна от гърба на Мо. Стените на постройката сякаш бяха струпани набързо от неодялани скални отломъци, покривът бе продънен, а там, където в миналото е била вратата, зееше черна дупка.
	За да се промуши вътре, Мо трябваше да се наведе много ниско. Подът бе осеян със счупени керемиди, в ъглите се валяха празен чувал, глинени парчета, може би от чиния или паница, както и няколко старателно оглозгани кокала.
	Мо въздъхна:
	— Не е най-уютното местенце, Меги. Но просто си представи, че си в скривалището на изгубените момчета или…
	— … в бъчвата на Хъкълбери Фин. — Меги се извърна. — Май въпреки всичко предпочитам да спя навън.
	Елинор също влезе. И на нея убежището, изглежда, не й хареса особено.
	Мо целуна Меги и тръгна към вратата.
	— Повярвай ми, тук вътре е по-сигурно!
	Меги го погледна тревожно.
	— Къде отиваш? Нали и ти трябва да поспиш?
	— Глупости, аз не съм уморен — лъжата ясно пролича на лицето му. — Сега ще поспиш, нали? — и Мо изчезна.
	Елинор подритна с крак счупените керемиди.
	— Ела — тя съблече жилетката си и я постла на пода. — Ще опитаме да се сгушим заедно. Баща ти е прав, просто ще да представим, че сме някъде другаде. Защо ли приключенията са толкова забавни само докато четеш за тях? — въздъхна лелята и се изтегна на пода.
	Меги колебливо се отпусна до нея.
	— Поне не вали — установи Елинор с поглед към продънения покрив. — И можем да гледаме звездите, макар вече да избледняват. Може би трябва да накарам да пробият няколко дупки в тавана на къщата ми. — Елинор с нетърпеливо кимане подкани Меги да сложи глава на ръката й. — За да не ти влязат в ухото паяци, докато спиш — обясни тя и затвори очи. — Небеса — чу я Меги да мърмори. — Май ще трябва да си купя нов чифт крака. Тези вече не стават за нищо.
	После Елинор заспа.
	Меги обаче лежеше, с широко отворени очи и се ослушваше за шумовете отвън. Чу как Мо тихо разговаря с Прашнопръстия, но не успя да разбере за какво. Май споменаха името на Баста. Момчето също беше останало навън. Фарид. И от него не се чуваше звук.
	Само след минути Елинор захърка. Но Меги не успя да заспи, колкото и да се опитваше, затова накрая тихичко стана и излезе навън. Мо беше буден. Беше опрял гръб на едно дърво и гледаше как утринта прогонва нощта над околните хълмове. На няколко крачки от него седеше Прашнопръстия. Когато Меги излезе на прага, той вдигна глава. Дали си мислеше за феите и коболдите? Фарид лежеше до него, свит като куче, а Гуин се беше изтегнал в нозете му и ръфаше нещо, но Меги бързо извърна глава.
	Над хълмовете се развиделяваше, светлината очертаваше гърбиците на възвишенията. В далечината Меги забеляза къщи, пръснати по зелените склонове като играчки. Някъде зад онези хълмове трябваше да се намира морето. Тя положи глава в скута на Мо и вдигна очи към лицето му.
	— Тук няма да ни намерят, нали?
	— Не, със сигурност няма! — уверено отговори той, но в очите му се таеше тревога. — Защо не си поспиш при Елинор?
	— Тя хърка — промърмори Меги.
	Мо се усмихна. После отново погледна намръщен надолу по хълма, където, скрита сред жълтуга и диви рози, се виеше пътечката, довела ги тук.
	Прашнопръстия също не сваляше очи от нея. Гледката, на двамата бдящи мъже успокои Меги и скоро тя заспа също толкова дълбоко, колкото и Фарид — сякаш земята пред порутената къщурка не бе покрита с тръни, а с пух. А когато усети, че Мо я разтърсва и едновременно закрива устата й с ръка, реши, че сънува кошмар.
	Видя как баща й предупредително вдига пръст към устните си. Дочу шумолене на суха трева и кучешки вой. Мо я изправи на крака и заедно с Фарид я изтласка в сигурната тъмнина на къщурката. Елинор все още хъркаше. В светлината, в която настъпващата утрин потапяше лицето й, тя изглеждаше като младо момиче, но щом Мо я събуди, и умората, и тревогите, и страхът се завърнаха.
	Мо и Прашнопръстия се залепиха един срещу друг от двете страни на вратата, с опрени до стената гърбове. В утринната тишина се чуваха мъжки гласове. На Меги й се счу душене на кучета и тя с цялата си душа пожела да се превърне във въздух, във въздух без вкус, цвят или мирис. Фарид стоеше до нея с разширени от страх очи. Меги за първи път забеляза, че са черни. Никога не беше виждала толкова тъмни очи, обрамчени с дълги като на момиче мигли.
	Елинор се облегна на срещуположната стена и прехапа устни от страх. Прашнопръстия даде знак на Мо и преди Меги да разбере какво замислят двамата, те се промъкнаха навън. Маслинените дървета, зад които се криеха, бяха ниски, с преплетени клони, увиснали доземи, сякаш бремето на листата им тежеше. Дете лесно би се прикрило зад тях, но бяха ли достатъчна защита за двама възрастни?
	Меги надникна иззад вратата. Сърцето й се бе качило в гърлото, малко оставаше да я задуши. Навън слънцето се издигаше все по-високо. Дневната светлина проникваше във всяка падина, под всяко дърво и изведнъж на Меги й се прииска нощта да се върне. Мо беше коленичил, за да не стърчи главата му над гъсталака от клони. Прашнопръстия се притискаше към кривия дънер, а ужасно близо, най-много на двадесетина крачки от двамата, крачеше Баста. И приближаваше нагоре по склона сред тръните и високата до коленете трева.
	— Онези отдавна са стигнали долината! — чу Меги недоволен глас и в следващия миг до Баста изникна Плосконосия. Водеха две кучета със заплашителен вид. Меги видя как душеха и се провираха през тревата.
	— С двете деца и дебеланата? — Баста поклати глава и се озърна. Фарид погледна през рамото на Меги и като разпозна двамата, се дръпна назад като опарен.
	— Баста? — устните на Елинор безмълвно оформиха въпроса. Меги кимна, а леля й пребледня още повече.
	— Проклет да си, Баста, колко дълго искаш още да обикаляме? — Гласът на Плосконосия прокънтя надалеч в тишината, която обгръщаше хълмовете. — Скоро ще се разбудят змиите, пък и съм гладен. Нека просто да кажем, че са паднали с колата си в пропастта. Ще я избутаме още малко и никой няма да усети лъжата! Вероятно змиите и без това ще ги довършат. Ако ли не, ще се заблудят, ще умрат от глад, ще ги убие слънчев удар или не знам какво още. Така или иначе, никога няма да ги видим отново.
	— Той им даваше сирене! — Баста гневно придърпа поводите на кучетата. — Проклетият огнегълтач ги хранеше със сирене, за да им съсипе обонянието. Но нали не ми вярвахте. Нищо чудно, че всеки път, щом видят онзи грозник, песоглавците започват да квичат от радост.
	— Ти прекалено много ги биеш — промърмори Плосконосия. — Затова не си дават зор. Кучетата не обичат да ги бият.
	— Глупости! Трябва да се бият, защото иначе ще те ухапят. Те затова обичат огнегълтача, защото е същият, като тях: квичащ, вероломен, хаплив. — Едно от кучетата легна в тревата и облиза лапите си. Баста гневно го срита и го дръпна нагоре. — Но аз ще хвана онзи проклетник и ще му отрежа пръстите един по един. Да видим ще може ли тогава да си играе с шарените си топки. Винаги съм казвал, че не може да му се има доверие, но господарят тооолкова се забавляваше с неговите огнени игрички.
	— Еее, добре. Всеки знае, че никога не си могъл да го траеш — прозвуча отегченият глас на Плосконосия. — Но може би той няма нищо общо с изчезването на пленниците. Винаги е идвал и си е отивал както му падне и кой знае, може утре да се появи, без нищо да подозира!
	— Да, нищо чудно! — изръмжа Баста. С всяка стъпка се приближаваше към дърветата, зад които се криеха Мо и Прашнопръстия. — Ами ключът от колата на дебеланата? Сигурно Вълшебноезичния с магия го е измъкнал изпод възглавницата ми, а? Не. Този път няма да му помогне и най-умелото извинение. Защото е откраднал още нещо, което ми принадлежи.
	Прашнопръстия неволно опипа с ръка колана си, сякаш се боеше, че ножът на Баста може да привлече своя господар. Едно от кучетата вдигна глава, подуши и повлече Баста към дърветата.
	— Надушил е нещо — Баста сниши глас. Беше дрезгав от вълнение. — Тъпото животно действително е надушило нещо!
	Прашнопръстия и Мо бяха изтръпнали.
	След десетина стъпки той щеше да се озове точно между двете дървета. Какво да правят? Какво да правят?
	Плосконосия тромаво се влачеше след Баста. По лицето му беше изписано недоверие.
	— Може да са надушили глиган — чу го Меги. — Трябва много да се пазиш от тези зверове, способни са да те стъпчат до смърт. О, проклятие, там май има змия. От черните. Нали носиш противоотрова в колата?
	Беше замръзнал неподвижно, не помръдваше, втренчен в краката си. Баста не му обърна внимание. Следваше душещото куче. Само още няколко крачки, и Мо можеше да протегне ръка и да го докосне. Баста смъкна пушката си от рамото, спря и се ослуша. Кучетата го повлякоха наляво и с вой заскачаха около един дънер.
	Между клоните висеше Гуин.
	— Какво ти казах? — викна Плосконосия. — Надушили са невестулка! Тия животни смърдят така, че дори аз мога да ги открия.
	— Това не е обикновена невестулка — просъска Баста. — Не я ли позна? — Той се втренчи в порутената къщурка.
	В този миг Мо изскочи иззад дървото, налетя върху него и се опита да му отнеме пушката.
	— Дръжте! Дръжте го, проклети песове! — кресна Баста и кучетата се втурнаха към Мо с оголени жълти зъби.
	Меги не успя да изтича при баща си, защото Елинор я задържа, колкото и да се съпротивляваше, както беше направила онази нощ в къщата си.
	Но този път имаше кой да се притече на помощ на Мо. Прашнопръстия се появи, преди кучетата да впият зъбите си в краката му. Той ги улови за нашийниците и ги откъсна от баща й, когато Меги ужасена си помисли, че ще го разкъсат. Вместо това те заблизаха ръцете му, заподскачаха около него като около стар приятел и почти го събориха на земята, докато Мо затискаше с ръка устата на Баста, за да не може да ги повика. Но оставаше Плосконосия. За щастие умът му не беше особено бърз. Това ги спаси — краткият миг, в който той спря като ударен от гръм, докато Баста се извиваше в хватката на Мо.
	Прашнопръстия беше отвел кучетата до най-близкото дърво и тъкмо увиваше поводите им около възлестия дънер, когато Плосконосия се събуди от вцепенението си.
	— Остави го! — ревна той и насочи пушката си към Мо.
	Фокусникът изруга тихо и пусна кучетата, но по-бърз от него се оказа камъкът, който хвърли Фарид. Той уцели Плосконосия в средата на челото. Беше малко камъче, но огромният великан рухна в тревата като повалено дърво, точно в нозете на Прашнопръстия.
	— Пази ме от кучетата! — викна Мо, който все още се опитваше да отнеме пушката на Баста. Едно от тях беше захапало ръкава му, поне Меги се надяваше да е само ръкавът.
	Преди Елинор да успее да я възпре, Меги се откъсна, изтича при разярените животни и грабна бодливия нашийник на едното. Кучето не пускаше, колкото и да го дърпаше. Тя видя кръв да избива по ръкава на Мо, а дулото на Баста почти опря в главата й.
	Прашнопръстия се опита да викне обратно кучетата и отначало те почти му се подчиниха, поне пуснаха Мо, но в същото време Баста успя да се освободи.
	— Дръжте — насъска ги той и песовете се заковаха, без да могат да решат дали да се подчинят на него или на Прашнопръстия.
	— Проклети помияри! — изкрещя Баста и насочи пушката към гърдите на Мо, но в същия миг Елинор опря дулото на другата пушка в главата му. Ръцете й трепереха, а лицето й бе покрито с червени петна, както винаги, когато се вълнуваше, но беше повече от ясно, че е твърдо решена да използва оръжието.
	— Свали пушката — произнесе тя с пресекващ глас. — И горко ти, ако кажеш на кучетата и една неправилна дума. Може и да не съм пипвала пушка в живота си, но определено ще успея да натисна спусъка.
	— Мирно! — заповяда Прашнопръстия на кучетата. Те се хвърлиха на тревата и приковаха очи в Баста, но понеже той мълчеше, позволиха на Прашнопръстия да ги завърже за най-близкото дърво.
	От ръкава на Мо продължаваше да се процежда кръв и Меги усети как от гледката й се завива свят.
	Прашнопръстия превърза раната с червения си копринен шал, който попи кръвта и я скри.
	— Не е и наполовина толкова страшно, колкото изглежда — успокои той Меги, която се приближи с омекнали колене.
	— Имаш ли в раницата си нещо, с което да го вържем? — попита Мо и кимна към Плосконосия, който продължаваше да лежи в несвяст.
	— Човекът с ножа също трябва да бъде добре опакован! — напомни им Елинор. Баста прикова в нея пълен с омраза поглед. — Не се пули така — подвикна му тя и заби в гърдите му дулото на пушката. — Тази пушка със сигурност е способна да направи също толкова бели, колкото и ножът ти, а аз, повярвай ми, имам няколко извънредно неприлични идеи.
	Баста презрително сви устни, но не изпускаше от очи показалеца на Елинор, легнал на спусъка.
	В раницата на Прашнопръстия намериха въже, не особено дебело, но здраво.
	— Няма да стигне за двамата — установи фокусникът.
	— Защо ще ги връзвате? — удиви се Фарид. — Защо направо не ги убиете? Нали това искаха да направят с нас!
	Меги го погледна изумена, но Баста се изсмя.
	— Я виж ти! — подигра се той. — Момчето можеше да ни свърши добра работа. Но кой ти каза, че сме искали да ви убием? Каприкорн ви иска живи. Мъртъвците не могат да четат.
	— Наистина ли? А не се ли канеше да ми отрежеш няколко пръста? — попита фокусникът, докато увиваше с въжето краката на Плосконосия.
	Баста сви рамене.
	— Откога се умира от рязане на пръсти?
	В отговор Елинор толкова силно го ръгна в ребрата с пушката, че той едва не се претърколи назад.
	— Чухте ли? Според мен момчето е право. Май наистина ще трябва да застреляме тези типове.
	Естествено, не го направиха.
	Намериха още едно въже в другия сак на Прашнопръстия, който се зае да овърже и Баста. Фарид му помогна, очевидно разбираше от тази работа.
	Отнесоха пленниците в порутената къщурка.
	— Нима не сме любезни? Под покрив змиите ще ви оставят на мира, поне на първо време — каза Прашнопръстия, докато внасяха Баста през тясната врата. По обяд дори тук ще стане доста горещо, но дотогава, надяваме се, ще са ви намерили. Ще пуснем на свобода кучетата. Ако са умни, няма да се върнат в селото, но кучетата рядко биват умни — ето защо най-късно следобед цялата банда вече ще е тръгнала да ви търси.
	Плосконосия се събуди едва когато го сложиха до Баста под продънения покрив. Очите му гневно се завъртяха в орбитите си, лицето му се обагри в пурпурночервено, но и той като Баста не можа да издаде нито звук, защото Фарид майсторски бе запушил устата на двамата.
	— Момент още — каза Прашнопръстия, преди да ги изостави на съдбата им. — Има нещо, което трябва да свърша, нещо, което винаги съм искал да направя. — За ужас на Меги той извади ножа на Баста от колана си и се приближи към двамата пленница.
	— Какво си намислял? — Мо му препречи пътя. Очевидно си беше помислил същото като Меги, но Прашнопръстия само се засмя. — Не се тревожи, не се каня да издълбая на бузите му същия мотив, с който ме украси той. Само искам да го посплаша.
	В следващия миг се наведе и сряза кожената каишка, която Баста носеше около врата си. На нея висеше малка торбичка, завързана с червен конец. Прашнопръстия се надвеси още по-ниско над Баста и разклати торбичката над лицето му.
	— Взимам със себе си твоя късмет, Баста! — каза той тихо и се изправи. — Вече нищо не те пази от зли очи, духове и демони, от проклятия, черни котки и от каквото още се страхуваш.
	Баста се опита да го ритне със завързаните си крака, но Прашнопръстия го избягна без усилие.
	— Надявам се никога повече да не те видя, Баста! — извика той. — А ако пътищата ни някога отново се пресекат, имам това тук. Той старателно нави около пръста си кожената каишка. — Сигурно вътре има кичур от твоите коси, нали? Не? Може би тогава ще е добре да си взема един. Нали най-страшното наказание постига някого, ако хвърлиш кичур от косата му в огъня?
	— Стига! — намеси се Мо и го дръпна назад. — Да се махаме. Кой знае кога Каприкорн ще усети, че двамата липсват. Разказах ли ти всъщност, че той не е изгорил всички книги? Съществува един последен екземпляр от „Мастилено сърце“.
	Прашнопръстия спря толкова рязко, сякаш го беше ухапала змия.
	— Не можех да не ти кажа — Мо го погледна замислено. Макар и да е възможно тази вест да те накара да извършиш някои глупости.
	Прашнопръстия само кимна. После тръгна, без да каже и дума.
	— Защо да не вземем тяхната кола? — предложи Елинор, когато се върнаха на пътечката, по която бяха дошли. Сигурно са я оставили на шосето.
	— Прекалено е опасно — възрази Прашнопръстия. Кой знае дали някой не чака на пътя. Освен това обратният път ще ни отнеме повече време, отколкото да стигнем оттук до най-близкото село. А и подобна кола се открива лесно. Нима искате да покажете на Каприкорн следите ни?
	Елинор въздъхна:
	— Беше само идея — и потърка глезените си.
	Придържаха се към пътечката, защото във високата трева вече пъплеха змии. Веднъж една прекоси пътя им — тънка назъбена линия, открояваща се на фона на жълтата земя. Прашнопръстия плъзна пръчка под люспестото й тяло и я метна обратно в храсталаците, откъдето беше изпълзяла. Меги си беше представяла опасните змии по-големи, но Елинор я увери, че най-малките са най-страшни. Елинор куцаше, но с всички сили се стараеше да не бави останалите. Мо също вървеше по-бавно от обикновено. Опитваше се да го скрие, но ухапването на кучето му създаваше проблеми.
	Меги го следваше плътно, приковала тревожен поглед в червения шал, който Прашнопръстия бе увил около раната. След известно време най-сетне стъпиха на истинско шосе. Срещу тях изникна камион, натоварен с ръждясали бутилки за газ. Вяха прекалено изтощени, за да се крият, а освен това автомобилът не идваше от посоката на Каприкорн. Меги забеляза колко учудено ги изгледа шофьорът, докато ги задминаваше. Сигурно представляваха странна гледка. Дрехите им бяха замърсени, подгизнали от пот и разкъсани от трънаците.
	Малко след това стигнаха до първите къщи, а после домовете, залепнали за стръмните склонове, с пъстро боядисани стени и цветя по прозорците, ставаха все по-многобройни. Не след дълго се озоваха в покрайнините на доста голямо селище. Меги видя къщи на няколко етажа, палми с прашни листа и изведнъж, все още далечно и посребрено от слънцето, пред очите им блесна морето.
	— За Бога, надявам се да ни пуснат в банката — рече Елинор. — Сигурно изглеждаме така, сякаш си имаме вземане-даване с разбойници.
	— И това е чистата истина — потвърди Мо. — Не си ли съгласна?


>	В безопасност

E>
	Дните се точеха бавно един подир друг и всеки изминал ден намаляваше страха и опасенията, които измъчваха душата на Том.
@	Марк Твен, „Приключенията на Том Сойер“
E$

	Въпреки скъсаните си чорапогащи Елинор успя да влезе в една банка. Но преди това хлътна в първото кафене, покрай което минаха, и изчезна в дамската тоалетна. Меги така и никога не узна къде леля й криеше скъпоценностите си, но когато Елинор се завърна, лицето й бе измито, косата пригладена, а в ръката си тържествено размахваше златна кредитна карта. После поръча закуска.
	Странно чувство — седяха си в спретнатото кафене, хапваха си сладко и наблюдаваха как обикновените хора минаваха по улицата на път за работа, пазаруваха или просто седяха и си бъбреха. На Меги направо не й се вярваше, че са изминали едва две нощи и един ден и че шумното всекидневие, което я заобикаляше сега, бе продължило, докато тя се измъчваше в селото на Каприкорн.
	И все пак нещо се бе променило. Откакто Меги видя как Баста притиска ножа си към врата на Мо, някой сякаш лепна на света грозно кафяво-черно петно, което миришеше ужасно и се разрастваше.
	Дори най-безобидните неща внезапно бяха придобили мръсен оттенък. Някаква жена й се усмихна мило, но веднага след това се спря пред кървавото агнешко шкембе, изложено във витрината на месарницата. Един мъж тъй нетърпеливо дръпна за ръка детето си, че то се спъна, удари си коляното и заплака. А защо сакото на онзи младеж беше тъй подозрително издуто в областта на кръста? Може би носеше нож като Баста?
	Спокойствието наоколо изглеждаше нереално, измамно. Нощното им бягство и ужасът, който бе изпитала в порутената къщурка, изглеждаха на Меги по-истински, отколкото лимонадата, която й наля Елинор.
	Фарид само подуши жълтеникавата течност, потопи устни в нея и пак залепи поглед в прозореца. Очите му като че ли не можеха да решат кого или какво да проследят първо. Главата му се мяташе наляво-надясно, сякаш гледаше невидима игра на тенис, чиито правила отчаяно се опитваше да разгадае.
	След като закусиха, Елинор попита собственика кой е най-добрият хотел в града. Докато плащаше с кредитната си карта, Меги и Мо се любуваха на различните лакомства, подредени зад стъклената витрина, затова не забелязаха изчезването на Прашнопръстия и Фарид. Това доста обезпокои Елинор, но Мо се опита да я успокои.
	— Не можеш да изкушиш Прашнопръстия с хотелско легло. Той не обича да спи на закрито и винаги е вървял по собствени пътища. Може би просто ще изчезне за известно време, а може би ще спре на следващия ъгъл и ще даде представление за туристите. Повярвай ми, в никакъв случай няма да се върне при Каприкорн.
	— А Фарид? — Меги не можеше да повярва, че момчето просто бе изчезнало с фокусника. Но Мо само сви рамене.
	— Не забеляза ли, че през цялото време Фарид не се откъсна от Прашнопръстия? Макар да не съм сигурен дали това не се дължи повече на Гуин, отколкото на господаря му.


	Хотелът, който собственикът на кафенето бе препоръчал на Елинор, беше разположен на площад, недалеч от главната улица, която пресичаше градчето, опасана от палми и магазинчета. Елинор нае две стаи на последния етаж, от чиито тераси се виждаше морето. Беше голям хотел. Долу до входа стоеше странно облечен мъж, който видимо се учуди от липсата на багаж, но пропусна да забележи замърсените им дрехи и вместо това се усмихна любезно. Завивките бяха толкова бели и меки, че първата работа на Меги беше да зарови лице в тях. И въпреки това чувството, че всичко наоколо е недействително, не я напускаше. Частица от нея беше останала в селото на Каприкорн, препъваше се из трънаците и тръпнеше, притисната до стената в порутената къщурка, докато навън Баста приближаваше. Мо, явно, не се чувстваше по-различно. Всеки път, когато го погледнеше, изражението му беше унесено и вместо облекчение на лицето му бяха изписани печал и мисли, които я плашеха.
	— Нали не смяташ да се върнеш там? — попита го тя. Така добре го познаваше.
	— Не, не се тревожи! — отвърна той и погали косата й. Но Меги не му повярва.
	Елинор навярно имаше подобни опасения. Тя няколко пъти заговори Мо тихо и настойчиво — в коридора пред хотелската стая, на закуска, на обяд, но щом Меги се приближеше, млъкваше по средата на думата. Повика лекар, който превърза ръката на Мо въпреки неговите протести, а после купи на всички нови дрехи, като дори се съобрази с предпочитанията на Меги.
	— Ако аз сама ти избера нещо, ти никога няма да го облечеш.
	Освен това Елинор не спря да говори по телефона. А когато не говореше, обикаляше книжарниците в градчето. На третия ден, докато закусваха, оповести, че смята да се прибере у дома.
	— Краката вече не ме болят, копнея до смърт за книгите си, а ако видя още някой турист по шорти, ще изпадна в истерия — обясни тя на Мо. — Вече наех кола. Но преди да си замина, искам да ти дам това.
	С тези думи тя плъзна към него някаква бележка. На нея с едрия й, смел почерк бяха записани име и адрес.
	— Познавам те, Мортимер! — продължи лелята. — Знам, че не можеш да забравиш „Мастилено сърце“. Затова намерих адреса на Фенолио. Повярвай ми, не беше лесно, но в крайна сметка има шанс да е запазил няколко екземпляра. Обещай ми, че ще го посетиш, той не живее далеч. Обещай ми, че ще си избиеш от главата онази книга в проклетото село!
	Мо дълго гледа адреса, сякаш искаше да го научи наизуст, после пъхна бележката в новия си портфейл.
	— Права си, наистина си струва да опитам. Много ти благодаря, Елинор — по лицето му се появи нещо, което наподобяваше щастливо изражение.
	Меги не разбра нито дума. Но едно беше ясно: предчувствието не я лъжеше. Мо все още мислеше за „Мастилено сърце“, не можеше да се примири, че книгата е изгубена.
	— Фенолио ли? Кой е той? — попита тя колебливо. — Търговец на книги може би? — Името й се струваше познато, но не помнеше откъде.
	Мо не отговори. Гледаше през прозореца.
	— Нека си тръгнем с Елинор, Мо! — настоя Меги. — Моля те.
	Сутрешните разходки край морето бяха прекрасни, ярко боядисаните къщи й харесваха, но тя копнееше да се махне оттук. Всеки път, когато зърнеше хълмовете, които се издигаха над градчето, сърцето й започваше да бие до пръсване, а сред уличната тълпа постоянно виждаше лицата на Баста и Плосконосия. Искаше да се прибере у дома, а ако не беше възможно — поне у Елинор. Искаше да гледа как Мо облича книгите на Елинор в нови дрехи, как с помощта на печатите си украсява кожата с позлатени орнаменти, как избира форзац хартията, как забърква лепилото, как затяга пресата. Искаше всичко да бъде както преди нощта, когато се появи Прашнопръстия.
	Ала Мо поклати глава.
	— Трябва да направим това посещение, Меги. После ще заминем при Елинор. Най-късно вдругиден.
	Меги сведе поглед към чинията си. Колко удивително вкусни неща сервираха за закуска в този хотел! Но апетитът й за прясно изпечени гофрети с ягоди се беше изпарил.
	— Добре, значи ще се видим след два дни. Дай ми честната си дума, Мортимер! — Тревогата в гласа на Елинор беше кристално ясна. — Ще дойдеш, независимо дали при Фенолио ще успееш или не. Обещай ми!
	Мо се усмихна.
	— Честна дума, Елинор.
	Елинор издаде дълбока въздишка на облекчение и най-после захапа кроасана, който лежеше в чинията й.
	— Не ме питай какво ми струваше да намеря адреса му! — изрече тя с пълна уста. — Човекът живее буквално зад ъгъла; на не повече от час път с кола. Странно, че той и Каприкорн са се установили толкова близо един до друг, нали?
	— Да, странно — промърмори Мо и погледна през прозореца. Бризът полюляваше листата на палмите в градината на хотела.
	— Действието на почти всичките му истории се развива в този район — продължи Елинор. — Но доколкото ми е известно, той е живял дълго в чужбина и се е върнал тук едва преди няколко години. — Тя махна на сервитьора да й налее още кафе.
	Меги поклати глава, когато младежът я попита дали желае да й донесе нещо друго.
	— Мо, не искам да оставам повече тук — прошепна тя. — Не искам и да посещаваме никого. Искам да се прибера у дома. Или поне у Елинор.
	Мо посегна за кафето си. Лицето му се сгърчи. Ухапаната ръка все още го болеше.
	— Ще направим това посещение още утре, Меги — обеща той. — Нали чу, не е далеч. И най-късно вдругиден вечерта отново ще заспиш в гигантското легло на Елинор, в което могат да се поберат всичките ти съученички.
	Той очевидно искаше да я разсмее, но Меги не беше в настроение. Тя огледа ягодите в чинията си. Прекалено червени бяха.
	— Ще трябва да наема кола, Елинор — продължи Мо. — Бъди така любезна да ми заемеш малко пари. Ще ти ги върна, щом се приберем при теб.
	Елинор кимна и продължително изгледа Меги.
	— Знаеш ли, Мортимер? Според мен в момента дъщеря ти не е настроена особено приятелски към книгите. Много добре си спомням това чувство. Всеки път, когато баща ми отново потънеше в някоя книга толкова дълбоко, че забравяше всичко останало, включително и нас, на мен ми идеше да взема ножицата и да я нарежа на парченца. А днес? Днес съм точно толкова побъркана по книгите, колкото беше и той. Не е ли странно? Е, добре — тя сгъна салфетката си и се изправи. — Аз отивам да си събера багажа, а ти ще разкажеш на дъщеря си кой е Фенолио.
	Меги остана на масата с баща си. Той си поръча още кафе, макар обикновено да не пиеше повече от чаша.
	— А ягодите? Не ги ли искаш вече? — попита той.
	Меги поклати глава.
	Мо въздъхна и си взе една.
	— Фенолио е човекът, написал „Мастилено сърце“. Възможно е да притежава още няколко екземпляра. Дори е твърде вероятно.
	— Ами! — презрително тръсна глава Меги. — Каприкорн сигурно ги е откраднал всичките.
	Ала баща й възрази:
	— Според мен не се е сетил за Фенолио. Знаеш ли, нещата с писателите са особени. Повечето хора не могат да си представят, че тези, които пишат книгите, не са по-различни от тях самите. За писателите обикновено се предполага, че са умрели отдавна и че не е възможно да ги срещнеш по улицата или на пазара. Хората знаят историите, които са измислили, но не разпознават имената, камо ли лицата им. А на повечето писатели това им харесва. Нали чу колко усилия е положила Елинор, за да открие адреса на Фенолио. Каприкорн сигурно дори не подозира, че създателят на неговата история живее на по-малко от два часа път от него.
	Меги обаче не беше толкова сигурна. Тя замислено мачкаше и после отново разглаждаше бледожълтата покривка.
	— Въпреки това предпочитам да се върнем при Елинор. Тази книга… — тя се запъна, но после довърши мисълта си. — Не разбирам защо толкова искаш да я имаш. И без това няма да ти е от полза. — Тя е изчезнала, и то завинаги, добави момичето наум. Нали си се опитвал да я върнеш, но не си успял. Нека се приберем у дома.
	Мо си взе още една от нейните ягоди, най-мъничката.
	— Малките са винаги най-сладки — установи той и я лапна. — Майка ти обичаше ягоди. Никога не можеше да им се насити и ужасно се ядосваше, ако пролетта се случеше дъждовна и ягодите, които садеше, изгниеха още в лехите. — По лицето му пробяга усмивка и той отново плъзна поглед към прозореца.
	— Само още един опит, Меги — помоли Мо. — Само още един опит. А вдругиден заминаваме при Елинор. Обещавам.


>	Нощ, пълна с думи

E>
	Кое дете, преследвано от безсъница в топлата лятна нощ, не е вярвало, че съзира в небето платнохода на Питър Пан?
	Ще те науча как наистина да виждаш този кораб.
@	Роберто Котронео, „Когато едно дете е лятната утрин…“
E$

	Меги остана в хотела, а Мо се запъти към агенцията за коли под наем. Тя изнесе стол на балкона и през боядисания в бяло парапет се загледа в морето, което блестеше над къщите като синьо стъкло. Опита се да не мисли за нищо, просто за нищо. Шумът на колите, който идваше отдолу, бе толкова силен, че почти заглуши почукването на Елинор.
	Леля й вече се отдалечаваше по коридора, когато Меги отвори вратата.
	— А, тук си била — усмихна се тя и се върна. Криеше нещо зад гърба си.
	— Да, Мо отиде да наеме кола.
	— Нося ти нещо за сбогом — Елинор измъкна някакво пакетче. — Не беше лесно да открия книга без злодеи, но аз държах непременно да имаш някоя, която баща ти да може да ти чете, без да натвори куп бели. Надявам се, че с тази ще е безопасно.
	Меги разгърна пъстрата хартия, с която бе увита книгата. Върху корицата бяха изобразени две деца и куче, коленичили на тясна скала или канара, загледани тревожно в бездната пред тях.
	— Поезия — поясни Елинор. — Не знам дали обичаш стихове, но си помислих, че ако баща ти ги прочете, те със сигурност ще прозвучат прекрасно.
	Меги разтвори книгата. Прочете:
P>
	Сянката си никога няма да излича, колкото и отдавна да я имам…
P$
	Думите я лъхнаха като тиха мелодия. Тя внимателно затвори томчето.
	— Благодаря, Елинор! Аз… за съжаление нямам нищо за теб.
	— Ами в такъв случай ми оставаш длъжница! — Елинор измъкна от чантата си второ пакетче. — Нима има по-подходящ подарък за запалена читателка като теб? Тази тук по-добре чети сама. Направо гъмжи от злодеи. И въпреки това предполагам, че ще ти хареса. В крайна сметка на чуждо място нищо не помага толкова, колкото няколко утешителни страници, не съм ли права?
	Меги кимна:
	— Мо ми обеща, че още вдругиден ще те последваме. Нали ще се сбогуваш и с него? — Тя остави първия подарък на Елинор върху шкафа и разопакова втория. Дебела тухла, колко хубаво.
	— Ами! Ти ще му кажеш довиждане вместо мен — нареди Елинор. — Не съм много-много по сбогуванията. Освен това скоро ще се видим отново. И му кажи, че съм поръчала да те пази! Никога не оставяй книгите отворени на обратно — добави тя, преди да се насочи към вратата. — Така се нараняват гърбовете им. Но баща ти сигурно ти го е повтарял хиляда пъти.
	— Често се случва — потвърди Меги, ала Елинор вече бе излязла. Не след дълго чу как някой влачи куфар към асансьора, но не излезе да види дали е лелята. И Меги не обичаше сбогуванията.


	Остатъкът от деня тя прекара в мълчание. Късно следобед Мо я заведе да обядват в малък ресторант, само на няколко преки от хотела. Когато излязоха, вече се здрачаваше, а хората се тълпяха по улиците, които бавно потъваха в мрак. На един площад се беше струпало истинско множество и докато Меги се провираше из навалицата, опитвайки се да не изостане от Мо, видя, че хората са наобиколили огнегълтач.
	Всички затаиха дъх, когато Прашнопръстия позволи на пламъка да оближе голата му ръка. Докато фокусникът се покланяше, а зрителите ръкопляскаха, Фарид ги обиколи с малка сребърна купа. Тя беше единственото, което не подхождаше на това място. Самият Фарид не изглеждаше много по-различно от момчетата, които се мотаеха долу по плажа, и всеки път, когато покрай тях минеше момиче, се ръгаха с лакти и се кикотеха. Кожата му може и да бе малко по-мургава, а косата по-черна, но видът му изобщо не подсказваше, че се е измъкнал на този свят от приказка, в която килимите летят, планините се разтварят, а лампите умеят да изпълняват желания. Вече не носеше синята си, дълга до глезените роба, а панталон и тениска. Облечен така изглеждаше по-голям. Сигурно Прашнопръстия му беше купил дрехите, както и обувките, с които пристъпваше предпазливо, навярно стъпалата му още не бяха свикнали с тях. Когато срещна погледа на Меги в тълпата, той срамежливо й кимна и после бързо се отдалечи.
	Прашнопръстия изплю във въздуха последното си огнено кълбо, чийто обем накара дори най-смелите зрители да отстъпят назад, и посегна за топките си. Хвърли ги толкова нависоко, че хората отметнаха глави назад, улови ги и отново ги отблъсна нагоре с помощта на коляното си. Топките се плъзнаха по ръцете му, сякаш теглени от невидими конци, появиха се иззад гърба му, като че ги бе извадил от прозрачния въздух, заотскачаха от брадичката му — леки, безтегловни, танцуващи сфери… Всичко изглеждаше лесно изпълнимо, без тежест, една красива игра… ако не беше лицето на Прашнопръстия. Зад премятащите се топки то оставаше сериозно, сякаш нямаше нищо общо с вихъра им, с ръцете, с умението му, с безгрижната лекота. Меги се запита дали пръстите още го болят. Бяха зачервени, но може би само заради отблясъците на огъня.
	Когато Прашнопръстия отново се поклони и прибра топките обратно в раницата, зрителите започнаха да се разотиват с нежелание. Последни останаха само Мо и Меги. Фарид клечеше на паважа и броеше парите, които бе събрал, и изглеждаше доволен.
	— Значи все пак си останал — проговори Мо.
	— Защо не? — Прашнопръстия прибираше вещите си: двете бутилки, които бе използвал и в градината на Елинор, изгорелите факли, паничката за плюене, чието съдържание небрежно изля в канавката. Беше се сдобил с нов сак, старият навярно бе останал в селото на Каприкорн. Меги се приближи до раницата, но Гуин го нямаше.
	— Надявах се, че ще заминеш някъде, на място, където Баста няма да те открие.
	Прашнопръстия сви рамене.
	— Първо трябва да спечеля пари. Освен това климатът тук ми харесва повече, а и хората се спират по-охотно и са по-щедри. Нали, Фарид? Колко събрахме този път?
	Момчето се сепна, когато Прашнопръстия се обърна към него. Беше оставило паничката настрана и тъкмо се канеше да лапне запалена клечка кибрит. Припряно я загаси с пръсти. Прашнопръстия скри усмивката си.
	— Той държи непременно да научи как да си играе с огъня. Показах му как да си направи малки факли за упражнение, но той няма търпение. Постоянно си гори устните. Излизат му даже мехури.
	Меги тайничко изви очи към Фарид. Той се престори, че не я забелязва, и започна да прибира вещите на Прашнопръстия в сака. Но тя беше сигурна, че не изпуска нито дума от разговора. Два пъти срещна тъмния му поглед и втория път той толкова рязко се извърна, че едва не изпусна бутилката.
	— Ей, внимавай, чуваш ли? — подвикна му раздразнено Прашнопръстия.
	— Надявам се, оставането ти не е продиктувано от друга причина? — попита Мо, когато фокусникът отново се обърна към него.
	— Какво искаш да кажеш? — Прашнопръстия не го погледна. Мислиш, че бих се върнал заради книгата? Надценяваш ме. Аз съм страхливец.
	— Глупости. — Гласът на Мо прозвуча ядосано. — Елинор се върна у дома.
	— Радвам се за нея. — Прашнопръстия погледна Мо с безизразна физиономия. — А ти? Няма ли да я последваш?
	Мо огледа околните къщи и поклати глава:
	— Искам да посетя един човек.
	— Тук ли? Кого? — Прашнопръстия нахлузи риза с къси ръкави на едри цветя, която никак не подхождаше на белязаното му лице.
	— Има един човек, който може би притежава екземпляр… знаеш от какво.
	Лицето на Прашнопръстия не трепна, но пръстите му го издадоха. Изведнъж се затрудниха да закопчаят копчетата на ризата.
	— Не е възможно! — изрече дрезгаво той. — Каприкорн със сигурност не е пропуснал никоя.
	Мо сви рамене.
	— Може би. Въпреки това смятам да опитам. Мъжът, за когото говоря, не е антиквар, нито търговец на книги. Каприкорн по всяка вероятност дори не подозира, че въпросната личност съществува.
	Прашнопръстия се огледа. В съседната къща някой затваряше капаците, а в противоположния край на площада няколко деца тичаха около столовете на едно ресторантче, докато келнерът не ги прогони. Ухаеше на прясна гозба и на огнените игри на Прашнопръстия, а покрай къщите не се виждаше нито един облечен в черно човек — с изключение на сервитьора, който оправяше столовете с отегчено лице.
	— И кой е този тайнствен непознат? — Прашнопръстия понижи глас до шепот.
	— Човекът, написал „Мастилено сърце“. Живее недалеч оттук.
	Фарид се приближи към тях, понесъл сребърната паничка с парите.
	— Гуин така и не се завърна — рече той на Прашнопръстия. — А и нямаме с какво да го примамим. Дали да не купя няколко яйца?
	— Не, той ще се погрижи за себе си. — Прашнопръстия поглади с пръст белезите си. — Сложи парите в кожената пунгия, дето е на дъното на раницата ми. — Гласът му прозвуча раздразнено. Ако Мо си бе позволил подобен тон, щеше да си спечели обвинителен поглед от страна на Меги, но Фарид очевидно не се впечатляваше. Той послушно се отдалечи.
	— А аз си мислех, че всичко е свършило, че този път няма връщане, че никога… Прашнопръстия замлъкна и вдигна очи. Самолет с ярко мигащи светлини пресичаше нощното небе. Фарид също го проследи с поглед. Беше прибрал парите и чакаше до раницата. Нещо рунтаво се шмугна по паважа, залови се за крачола му и изпълзя на рамото му. С усмивка Фарид бръкна в джоба си и подаде на Гуин коричка хляб.
	— И какво, ако наистина съществува още един екземпляр? — Прашнопръстия отметна с ръка дългата си коса. — Ще ми подариш ли още един шанс? Ще се опиташ ли да ме върнеш обратно? Само един-единствен път? — В гласа му Меги долови толкова силен копнеж, че я заболя.
	Но по лицето на Мо беше изписано отрицание.
	— Ти не можеш да се върнеш! Не и в тази книга! Знам, че не искаш и да чуеш за това, но е така. Примири се най-сетне. Може би някой ден ще успея да ти помогна, имам някаква бегла идея, която е доста налудничава, но… — Мо млъкна, поклати глава и изрита празната кибритена кутия. Меги удивено го изгледа. За каква идея говореше? Наистина ли беше измислил нещо, или искаше просто да утеши Прашнопръстия? Ако беше така, то опитът му се бе провалил. Прашнопръстия го изгледа с обичайната си враждебност.
	— Ще дойда с теб — съгласи се той. По лицето му бяха останали черни следи. — Ще дойда с теб при този човек, а после ще видим.
	Зад тях прозвуча смях. Прашнопръстия се извърна. Гуин се опитваше да се покатери на главата на Фарид, а момчето се кикотеше, сякаш на света нямаше нищо по-прекрасно от чифт лапички с остри нокти, които дерат кожата ти.
	— Той изобщо не изпитва тъга по дома! — промърмори Прашнопръстия. — Попитах го. Нито следа от носталгия! Всичко наоколо му харесва. Дори шумът и смрадта на автомобилите. Радва се, че е тук. Очевидно си му направил услуга. — Погледът, който придружи тези думи, беше толкова укоризнен, че Меги неволно посегна да хване ръката на Мо.
	Гуин беше скочил от рамото на Фарид и любопитно душеше по паважа. Едно от децата, които лудуваха сред масите на ресторанта, се наведе и невярващо заразглежда рогцата му. Но преди да успее да посегне, за да ги пипне, Фарид се намеси, улови животинчето и го постави на рамото си.
	— Къде живее този… — Прашнопръстия не завърши въпроса.
	— На около час оттук.
	Фокусникът замълча. В небето отново замигаха светлините на самолет.
	— Понякога, когато на разсъмване отивах да измия лицето си в кладенеца — промърмори той, — над водата прелитаха мънички феи, не по-големи от водни кончета и лилави като теменужки. Обичаха да се заплитат в косите на хората, понякога плюеха право в лицата ни. Не бяха особено любезни, ала нощем светеха като светулки. Случваше се да уловя някоя и да я затворя в буркан. И ако я пуснех вечер преди да заспя, цяла нощ сънувах дивни сънища.
	— Каприкорн обаче каза, че имало коболди и великани — тихо възрази Меги.
	Прашнопръстия замислено я погледна.
	— Да, имаше — съгласи се той. — Коболди, мъхнатки, стъклени човечета… Каприкорн не ги обичаше. Ако можеше, щеше да ги избие всичките. Той ги преследваше, заповядал бе да умъртвяват всичко, което можеше да се движи…
	— Трябва да е бил опасен свят. — Меги се опита да си го представи, населен с великани, коболди и феи. Веднъж Мо й беше подарил книга за феите.
	Прашнопръстия сви рамене:
	— Вярно, опасен е, и какво от това? — Той рязко обърна гръб на Меги, взе раницата си и я нарами. После махна на момчето. Фарид вдигна сака с топките и факлите и усърдно го повлече след него. Прашнопръстия още веднъж се обърна към Мо.
	— Само посмей да разкажеш на този човек нещо за мен! — заплаши той. — Не желая да го виждам. Ще те чакам в колата. Искам само да науча дали притежава книгата, разбра ли? Защото никога няма да успея да я взема от Каприкорн.
	Мо сви рамене.
	— Твоя воля…
	Фокусникът огледа зачервените си пръсти и поглади опънатата им кожа.
	— Боя се да не би да ми разкаже как свършва моята история… — промърмори той.
	Меги го изгледа невярващо:
	— Нима не знаеш?
	Прашнопръстия се усмихна. Меги не харесваше усмивката му. Струваше й се, че я използва само когато трябва да скрие нещо.
	— Какво особено намираш в това, принцесо? — тихичко попита той. — Нима ти знаеш как свършва твоята история?
	Меги нямаше какво да му отговори.
	Прашнопръстия й смигна и се обърна да си върви.
	— Утре сутринта ще дойда в хотела! — обеща той.
	И се отдалечи, без да погледне назад. Фарид го последва с тежкия сак, щастлив като скитащо куче, което най-сетне си е намери до господар.


	Тази нощ луната увисна на небето, пълна и оранжево-червена като портокал. Преди да си легнат, Мо спусна завесите, за да не им свети — пъстър лампион сред безбройните бели звезди.
	Но и двамата не можаха да спят. Мо си беше купил няколко книги с меки корици, така опърпани, явно бяха минали през десетки ръце. Меги се зачете в книгата със злодеите, която й беше подарила Елинор. Хареса й, но клепачите й започнаха да падат от умора. После бързо заспа, сгушена до Мо, който продължаваше да чете, докато навън оранжевата луна висеше на чуждото небе.
	По едно време се стресна след поредния объркан сън и видя Мо все още с отворена книга в ръка.
	— Не можеш ли да заспиш? — попита Меги и се изправи.
	— Ами… Глупавото куче ме захапа за лявата ръка, а нали знаеш, че това е страната, на която спя най-добре. Освен това доста неща ми минават през главата.
	— И на мен. — Меги взе от нощната масичка книгата със стихове, подарена й от Елинор. Погали я с длан, плъзна пръсти по извитото й гръбче и проследи с показалец буквите на обложката.
	— Знаеш ли, Мо — каза тя колебливо. — Мисля, че и на мен ми се иска да мога така.
	— Да можеш какво?
	Меги още веднъж погали обложката на книгата. Струваше й се, че я чува да шепне. Съвсем тихичко.
	— Да чета така — продължи тя. — Да чета като теб. Така, че всичко да оживява.
	Мо я изгледа.
	— Ти си луда! Всичките ни неприятности са заради тази дарба.
	— Знам.
	Мо затвори книгата, но остави пръста си между страниците.
	— Прочети ми нещо, Мо! — едва чуто се примоли Меги. — Моля те. Само веднъж. — Тя побутна към него томчето със стихове. — Елинор ми подари тази книга. Смята, че е напълно безопасна.
	— Така ли? — Мо разгърна страниците. — Ами ако въпреки това…
	Меги подпря възглавницата си в неговата.
	— Наистина ли имаш идея как да върнеш обратно Прашнопръстия? Или го излъга?
	— Глупости. Никак не ме бива да лъжа, нали знаеш.
	— Вярно е. — Меги не можа да сдържи усмивката си. — Каква е тогава тази идея?
	— Ще ти кажа, когато науча дали ще подейства.
	Мо все още разлистваше книгата на Елинор. С навъсено чело прочете една страница, обърна я и продължи на следващата.
	— Моля те, Мо! — Меги се притисна към него. — Само едно-единствено стихотворение. Едно мъничко стихотворенийце. Моля те. Заради мен.
	Той въздъхна.
	— Едно-единствено ли?
	Меги кимна.
	Шумът на автомобилите навън бе изчезнал. Светът бе притихнал, като какавида се бе увил в копринена нишка, за да изпълзи на следващата сутрин и да разтвори криле… чисто нов.
	— Моля те, Мо. Чети! — не се отказваше Меги.
	И тогава Мо започна да пълни тишината с думи. Подмамваше ги извън страниците, а те сякаш бяха чакали само неговия глас — дълги и кратки, остроноси и кръглолики, меки, мъркащи, пърхащи думи. Затанцуваха из стаята, нарисуваха картини като витражи от пъстро стъкло и погъделичкаха кожата на Меги. Дори когато задряма, тя продължи да ги чува, макар Мо отдавна да беше затворил книгата. Думи, които й обясняваха света, които описваха тъмната му и светлата му половина, които издигнаха защитна стена срещу кошмарите, и през тази нощ нито един не я споходи.
	На следващата сутрин край леглото на Меги пърхаше птица, оранжево-червена като луната миналата нощ. Тя посегна да я хване, но птицата литна към прозореца, отвъд който я очакваше синьото небе. Блъскаше се в невидимото стъкло, но не се отказваше, удряше мъничката си главица, докато Мо не се съжали и не отвори прозореца да я пусне на свобода.
	— Е, все още ли мечтаеш за подобна дарба? — попита Мо изумената Меги, която не откъсваше поглед от посоката, в която птицата бе отлетяла.
	— Беше прекрасна! — възхити се момичето.
	— Да, но дали ще й хареса тук? — усъмни се Мо. — И кой от нашия свят я е заместил там, откъдето долетя?
	Меги остана до прозореца, а Мо слезе, за да плати сметката. Тя много добре помнеше кое стихотворение последно беше прочел Мо. Взе книгата от нощното шкафче, поколеба се за миг и я отвори.
P>
	Има място, където свършва тротоарът,
	Току преди да започне улицата,
	И там расте тревата, меката, бялата,
	И там грее слънцето, пурпурно цялото,
	И лунната птица спи там през лятото,
	Обвита в ментовия му дъх.
P$
	Меги тихо мълвеше думите на Шел Силвърстайн, но лунната птица така и не се появи. А що се отнася до уханието на мента, сигурно си въобразяваше.


>	Фенолио

E>
	Надали ще ме знаете, ако не сте чели книгата за приключенията на Том Сойер; но това не е важно. Тази книга е от мистър Марк Твен и е горе-долу вярно написана. Някои работи ги е поизмислил, но, общо взето, казва истината. Както и да е. Не съм видял още човек, който да не послъгва сегиз-тогиз…
@	Марк Твен, „Приключенията на Хъкълбери Фин“
E$

	Когато излязоха от хотела, Прашнопръстия и Фарид вече ги чакаха на паркинга. Над близките хълмове бяха надвиснали дъждовни облаци. Топлият вятър бавно ги тласкаше към морето. Този ден всичко изглеждаше сиво, дори пъстро боядисаните къщи и цъфналите храсти край шосето. Мо пое по крайбрежния път, за който Елинор им бе разказала, че е построен още от римляните, и се отправи на запад.
	През цялото време пътуваха покрай морето. Водата стигаше чак до хоризонта и на места я закриваха ту къщи, ту дървета. Но тази сутрин морето не изглеждаше дори наполовина тъй приветливо, колкото в деня, когато Меги бе пристигнала от планините с Прашнопръстия и Елинор. Сивото небе мътно се оглеждаше във вълните, които се пенеха като в леген със сапунена вода, с която е бил измит най-мръсният под на света. Меги все по-често усещаше как погледът й бяга надясно, към хълмовете, сред които, някъде там, сред пустошта, се криеше селото на Каприкорн. По едно време й се стори, че в една от сенчестите гънки изниква бялата камбанария и сърцето й заби до полуда, макар да знаеше, че е невъзможно това да е църквата на Каприкорн. Та нали краката й все още помнеха безкрайния път дотам.
	Мо караше по-бързо от обикновено, много по-бързо, личеше си, че няма търпение да стигне целта. След близо час те отбиха от крайбрежното шосе и поеха по тесен, криволичещ път през долина, посивяла от къщи. Хълмовете бяха покрити с оранжерии, изложили белите си стъкла срещу слънцето, което днес се криеше зад облаците. Едва когато пътят започна да се изкачва, зеленината се завърна от двете му страни. Ливади изместиха зидовете, край шосето се подредиха възлести маслинови дървета. Минаха няколко разклона и Мо бе принуден често да поглежда картата, която беше купил, но накрая видяха името, което търсеха, изписано на указателната табела.
	Навлязоха в малко селище — самотен площад с няколко десетки къщи и църква, която много приличаше на онази в селото на Каприкорн. Когато Меги излезе от колата, съзря морето дълбоко под тях. Дори от такова разстояние си личеше пяната по вълните, толкова бурно беше този ден. Мо беше паркирал на селския площад, точно до паметника на загиналите в две отминали войни. Списъкът с имена бе прекалено дълъг за такова малко селце; на Меги й се стори, че имената на загиналите са толкова, колкото и къщите.
	— Спокойно можеш да оставиш колата отворена, аз ще я пазя! — обади се Прашнопръстия, когато Мо понечи да я заключи. Той метна раницата си на рамо, завърза сънливия Гуин и седна на стъпалата пред паметника. Фарид мълчаливо се отпусна до него. Меги тръгна след Мо.
	— Помни, че си обещал да не разказваш нищо за мен! — викна Прашнопръстия подире им.
	— Да, да, знам — отговори Мо.
	Фарид отново си играеше с кибрита. Меги няколко пъти се обърна да го види. Доста добре беше овладял номера с лапането на горящата клечка, но Прашнопръстия въпреки това му отне кутията. Фарид нещастно заоглежда празните си ръце.


	Поради професията на баща си Меги често се бе запознавала с хора, които обичаха, продаваха и колекционираха книги или ги предпазваха от разпадане като баща й, но никога не бе срещала човек, който пишеше изреченията, които пълнеха страниците. Всъщност тя дори не знаеше имената на авторите на някои от любимите си книги, да не говорим, че нямаше понятие как изглеждат. Мо беше прав: хората най-често си представяха писателите мъртви или много, много грохнали. Но мъжът, който им отвори, след като Мо позвъни два пъти на вратата му, не беше нито едното, нито другото. Е, всъщност си беше стар, поне стар в очите на Меги — към шестдесетте или дори повече. Лицето му беше набръчкано като костенурка, но косата му беше съвсем черна (по-късно тя щеше да установи, че я боядисва), а и не изглеждаше немощен. Напротив, той толкова впечатляващо запълни рамката на вратата, че езикът на Меги се скова начаса. За щастие Мо не се поддаде на объркването.
	— Господин Фенолио? — попита, той.
	— Да? — изражението на лицето стана още по-отнесено. Всяка бръчка изразяваше неодобрение. Но Мо, поне видимо, не се засегна.
	— Мортимер Фолхарт — представи се той. — А това е дъщеря ми Меги. При вас ме води една от вашите книги.
	Редом с Фенолио изведнъж изникна момче, хлапенце на не повече от пет годинки, а от другата страна на писателя се промуши момичешка глава. Малката любопитно загледа първо Мо, после Меги.
	— Пипо изчопли шоколада от сладкиша — чу я да шепне Меги. Момиченцето вдигна тревожен поглед към Мо. Той и смигна и малката с кикот се скри зад гърба на Фенолио, чийто поглед остана недружелюбен.
	— Целият шоколад ли? — промърмори писателят. — Идвам веднага. Междувременно можеш да кажеш на Пипо, че ще си има страхотни неприятности.
	Момиченцето кимна и хукна назад, очевидно нямаше нищо против да бъде приносителка на лошите вести. Момченцето продължаваше да се притиска към крака на Фенолио.
	— Става дума за точно определена книга — продължи Мо. — За „Мастилено сърце“. Написали сте я много отдавна и за съжаление никъде вече не може да се намери. — Меги се зачуди как Мо успяваше да говори под този тежък поглед, който тегнеше върху тях.
	— А, онази история. Е, и? — Фенолио скръсти ръце. От лявата му страна отново се появи момиченцето.
	— Пипо се е скрил — прошепна то.
	— Това няма да му помогне — закани се Фенолио. — Винаги ще го намеря.
	Малката отново изчезна. От вътрешността на къщата Меги я чу как на висок глас започна да зове крадеца на шоколад.
	Фенолио се обърна към Мо:
	— Какво искате? Ако сте дошли да ми задавате дълбокомислени въпроси за книгата, забравете. Нямам време за подобни неща. Освен това, както сам казахте, я написах преди цяла вечност.
	— Не, нямам въпроси за книгата освен един. Бих искал да зная дали притежавате още екземпляри и дали ще позволите да купя един.
	Погледът на стария човек омекна.
	— Я виж ти. Книгата наистина трябва да ви е впечатлила. Чувствам се поласкан. Макар че… — лицето на писателя отново стана мрачно. — Да не би да сте някой от онези изперкали люде, които колекционират книги само защото са редки?
	Мо се усмихна.
	— Не — отрече той. — Искам да я прочета. Просто да я прочета.
	Фенолио се опря на рамката на вратата и се втренчи в отсрещната къща. Уличката, на която живееше, беше толкова тясна, че ако застанеше по средата и изпънеше ръце, Мо щеше да докосне срещуположните стени. Повечето от къщите бяха изградени от пясъчносиви, грубо издялани камъни, подобно на къщите в селото на Каприкорн, но тук пред прозорците и край вратите бяха подредени саксии с цветя, а дървените им рамки им бяха прясно боядисани. Пред една от къщите беше оставена детска количка, пред друга бе облегнат мотопед, иззад пердетата се разнасяха гласове. Имало е време, помисли си Меги, когато и селото на Каприкорн е изглеждало така.
	Покрай тях мина стара жена и недоверчиво изгледа непознатите. Фенолио й кимна, промърмори неразбираем поздрав и я изчака да се скрие зад боядисана в зелено врата.
	— „Мастилено сърце“ значи — повтори той. — Наистина беше много отдавна. Странно, че питате точно за нея.
	Момиченцето се върна. То дръпна Фенолио за ръкава и прошепна нещо в ухото му. Сбръчканото лице на писателя се разтегна в усмивка и Меги почти започна да го харесва.
	— Да, той всеки път се крие там, Паула — обърна се той към момиченцето. — Може би ще го посъветваш да опита друго скривалище.
	Паула избяга за трети път, но не преди да удостои Меги с дълъг любопитен поглед.
	— Добре, влизайте, щом е така — покани ги Фенолио. Без дума повече той махна на Меги и Мо да го последват в къщата и тръгна пред тях по дълъг тъмен коридор, като накуцваше, защото момченцето все още висеше като маймунка на крака му. После бутна вратата към кухнята, в чийто център, върху старата маса, стърчеше развалината на въпросния сладкиш. Кафявата глазура беше надупчена като корица на книга, с която книжните червеи са се угощавали от столетия.
	— Пипо? — извика Фенолио тъй високо, че дори Меги се стресна, макар да нямаше никаква вина. — Знам, че ме чуваш. И ти обещавам, че за всяка дупка в този сладкиш ще ти направя възел в ухото. Разбра ли?
	Меги чу кикот. Изглежда, идваше от шкафа до хладилника. Фенолио отчупи парче от сладкиша.
	— Паула — нареди той, — дай едно парче и на момичето, в случай че не го дразнят дупките.
	Паула изпълзя изпод масата и въпросително погледна Меги.
	— Не ме дразнят — съобщи Меги, след което Паула взе един огромен нож, отряза също толкова огромно парче от сладкиша и го остави на покривката пред нея.
	— Пипо, я подай една от чиниите с розите — помоли Фенолио и от шкафа се показа ръка. В оплесканите си с шоколад пръсти държеше чиния. Меги припряно я улови миг преди да падне на пода, и постави в нея парчето сладкиш.
	— А за вас? — предложи Фенолио на Мо.
	— Аз бих предпочел книгата — отвърна Мо. Беше бледен, твърде бледен.
	Фенолио откъсна момченцето от крака си и седна.
	— Рико, потърси си друго дърво за катерене — посъветва го той. После замислено изгледа Мо. — Не мога да ви я дам — продължи. — Не притежавам нито един екземпляр. Откраднаха всичките. Бях ги предоставил за една изложба на стари детски книги в Генуа. Имаше едно пищно илюстрирано извънредно издание и друго, на което илюстраторът саморъчно ми бе изрисувал посвещение, както и два екземпляра, които принадлежаха на моите деца, заедно с всички изписани от тях забележки (винаги ги молех да посочат кое им харесва най-много), и накрая моят личен екземпляр. Откраднаха всичките два дни след откриването на изложбата.
	Мо прекара ръка по лицето си, сякаш да изтрие разочарованието си.
	— Откраднати — повтори той. — Естествено.
	— Естествено ли? — Фенолио присви очи и го погледна с любопитство. — Трябва да ми обясните. Няма да ви пусна да си тръгнете, преди да ми обясните защо търсите точно тази книга. Ще насъскам децата срещу вас, а, уверявам ви, това не е никак приятно.
	Мо се опита да се усмихне, но без особен успех.
	— И моята книга я откраднаха — промълви накрая той. — Тя също беше много специален екземпляр.
	— Удивително! — Фенолио вдигна вежди. Те се извиваха над очите му като мъхнати гъсеници. — Хайде, разкажете ми. — По лицето му вече нямаше и следа от враждебност. Любопитството, всевластното любопитство бе удържало победа. В очите на Фенолио Меги видя същия неутолим глад за непознати истории, който я обземаше при вида на всяка нова книга.
	— Няма много за разказване. — По гласа на Мо Меги позна, че нямаше намерение да сподели истината. — Аз се занимавам с реставриране на книги. Така си изкарвам прехраната. Вашата открих преди доста години в една антикварна книжарница, имах намерение да я подвържа наново и да я продам, но толкова ми хареса, че я задържах. А после ми я откраднаха и аз напразно се опитах да си купя нова. Накрая една приятелка, която е много веща в откриването на редки книги, ми предложи да опитам с автора. Тя ми даде адреса ви. И аз дойдох.
	Фенолио бръсна с ръка няколко трохи от сладкиша от покривката.
	— Хубаво — установи той. — Но това не е цялата история.
	— Какво искате да кажете?
	Възрастният човек се взря в лицето на Мо, а после отвърна поглед към кухненския прозорец.
	— Искам да кажа, че надушвам добрата история от километри, така че не се опитвайте да я криете от мен. Разкажете я. За награда ще получите парче майсторски изчоплен сладкиш.
	Паула се настани в скута на Фенолио. Пъхна главата си под брадичката му и се втренчи в Мо със същото нетърпеливо очакване.
	Но Мо само поклати глава.
	— Не, по-добре да не го правя. И без това няма да ми повярвате нито дума.
	— О, аз вярвам в най-налудничавите неща! — възрази Фенолио, докато си отрязваше поредното парче сладкиш. — Вярвам на всяка история, стига да е добре разказана.
	Вратичката на шкафа се открехна и Меги забеляза как една момчешка глава се промуши през процепа.
	— Какво става с наказанието ми? — попита главата. Трябва да принадлежеше на Пипо, ако се съдеше по омацаните с шоколад пръсти.
	— По-късно — успокои го Фенолио. — Сега имам друга работа.
	Пипо разочаровано се измъкна от шкафа.
	— Каза, че ще ми направиш възли в ухото.
	— Двойни възли, моряшки възли, пеперудени възли, каквито си пожелаеш, но първо искам да чуя тази история. Така че докато се освободя, можеш да извършиш още няколко лудории.
	Пипо обидено издаде напред долната си устна и изчезна в коридора. Момченцето го последва с подскоци.
	Мо все още мълчеше, подритваше трохите на пода и рисуваше с показалеца си по неравния плот на масата.
	— В нея има едно действащо лице, на което обещах да не разказвам за него — оправда се той.
	— Лошото обещание не става по-добро от това, че го спазват — цитира Фенолио. — Поне така пише в една от любимите ми книги.
	— Не знам дали беше лошо обещание. — Мо въздъхна и погледна към тавана, сякаш там бе написан отговорът. — Е, добре. Ще ви разкажа. Но Прашнопръстия ще ме убие, когато научи.
	— Прашнопръстия ли? Така нарекох един от героите си… Разбира се, фокусника от „Мастилено сърце“. Описах смъртта му в предпоследната глава и плаках, докато писах, толкова ме трогна краят му.
	Меги едва не се задави с парчето сладкиш, което преглъщаше в същия миг, но Фенолио невъзмутимо продължи:
	— Не съм убивал много от героите си, но понякога е просто неизбежно. Сцените на смъртта се пишат трудно, защото неусетно могат да се получат прекалено сладникави, но тази на Прашнопръстия ми се удаде много добре.
	Меги потресена погледна Мо.
	— Той умира? А ти… ти знаеше, нали?
	— Разбира се. Чел съм цялата история, Меги.
	— Но защо не си му казал?
	— Той не желаеше да чуе.
	Фенолио озадачено следеше диалога им.
	— Кой го убива? — попита Меги. — Баста ли?
	— Ааа, Баста! — Фенолио се усмихна. — Всяка една от старческите му бръчки издаваше самодоволство. — Един от най-добрите негодници, които съм измислял. Бясно куче, но дори и наполовина не толкова опасен като другия ми герой — Каприкорн. Заради господаря си Баста би си изтръгнал сърцето от гърдите, ала на Каприкорн са чужди подобни страсти. Той не изпитва нищо, нищичко, дори собствената му жестокост не го забавлява. Да, в „Мастилено сърце“ измислих наистина куп мрачни герои, накрая и Сянката, кучето на Каприкорн, както го нарича самият той. Разбира се, това е твърде ласкаво име за едно чудовище.
	— Сянката ли? — Меги едва успя да прошепне въпроса. — Сянката ли убива Прашнопръстия?
	— Не, не. Извинявай, съвсем забравих да ти отговоря. Като започна да разказвам за героите си, никой не може да ме спре. Не, Прашнопръстия го убива един от главорезите на Каприкорн. Наистина, много добре написана сцена. Прашнопръстия има за домашен любимец една питомна невестулка и човекът на Каприкорн иска да я убие просто защото изпитва огромно удоволствие да убива животинчета и, е… Прашнопръстия се хвърля да спасява рунтавото си приятелче и умира заради него.
	Меги замълча. Клетият, помисли си тя. Клетият, клетият Прашнопръст.
	— Кой от хората на Каприкорн го убива? — попита тя накрая. — Плосконосия? Или Кокерел?
	Фенолио я изгледа възхитено.
	— Я виж ти! Запомнила си всички имена. Самият аз ги забравям малко след като ги измисля.
	— Нито един от двамата, Меги — отговори й Мо. — В книгата дори не се споменава името на убиеца. Цяла глутница от главорезите на Каприкорн е подгонила Гуин и някой от тях пронизва Прашнопръстия с ножа си. Някой, който вероятно още го чака.
	— Чака ли? — Фенолио объркано изгледа Мо.
	— Това е отвратително! — възмути се Меги. — Добре че не я дочетох.
	— Какво трябва да означава това? Да не би да говориш за книгата ми? — Гласът на Фенолио прозвуча обидено.
	— Да — потвърди Меги. — Точно това правя. — Тя изгледа въпросително баща си. — А Каприкорн? Него кой го убива?
	— Никой.
	— Никой ли?
	Меги с такъв укор се вгледа във Фенолио, че той виновно се почеса по носа. Беше забележителен нос.
	— Какво ме гледаш? — възкликна писателят. — Да, оставям го да се измъкне. Той е един от най-добрите ми негодници. Защо да го убивам? В живота нямаше да стане по-различно: големите убийци се измъкват и заживяват щастливо до края на дните си, докато добрите умират, често умират най-най-добрите. Така върви светът. Защо в книгите трябва да е различно?
	— Ами Баста? Да не би и той да остава жив? Меги си спомни думите на Фарид в къщурката. „Защо не ги убиете? — беше запитал той. Нали това искаха да сторят с нас?“
	— И Баста остава жив — потвърди Фенолио. — По онова време си играех с мисълта да напиша продължение на „Мастилено сърце“ и никак не ми се искаше да се лиша от двамата. Гордеех се с тях! Е, и Сянката беше добро попадение, наистина, но най-много държа на героите си с човешки черти. Знаеш ли, ако по онова време ме бяха попитали с кого се гордея повече — с Баста или с Каприкорн, нямаше да мога да отговоря!
	Мо отново гледаше през прозореца. После прикова очи във Фенолио.
	— Бихте ли искали да се срещнете с двамата? — попита той.
	— С кого? — Фенолио го погледна втрещен.
	— С Каприкорн и с Баста.
	— По дяволите, не! — Фенолио се изсмя толкова високо, че Паула уплашено му затисна устата.
	— Е, ние ги срещнахме — уморено произнесе Мо. — Аз, Меги… и Прашнопръстия.


>	Неправилен край

E>
	Разказът, романът, приказката — те приличат на живи същества, а може би наистина са живи. Имат глава, нозе, кръвообращение и дрехи като живите хора.
@	Ерих Кестнер, „Емил и детективите“
E$

	Фенолио дълго мълча, след като Мо завърши разказа си. Паула отдавна бе тръгнала да търси Пипо и Гико. Меги я чуваше да топурка по дюшемето на горния етаж: насам-натам, скок, плъзгане, кикот и вик. Но в кухнята на Фенолио беше толкова тихо, че се чуваше тиктакането на часовника, закачен до прозореца на стената.
	— Има ли по лицето си онези белези… знаете за какво говоря — писателят въпросително погледна Мо.
	Бащата на Меги кимна.
	Фенолио изчетка с ръка няколко трохи от панталона си.
	— Белезите са от рани, които му нанесе Баста — обясни той. — Двамата харесваха едно и също момиче.
	Мо отново кимна.
	— Да, и това знам.
	Фенолио погледна през прозореца.
	— Феите се погрижиха да излекуват разрезите. Затова са останали само тънки белези, само три бледи черти върху кожата, нали? — отново се обърна той към събеседника си.
	Мо кимна за трети път. А Фенолио пак се загледа навън. Прозорецът на къщата отсреща бе отворен, чуваше се как някаква жена гълчи дете.
	— Всъщност сега би трябвало да се гордея, да съм изключително горд — установи Фенолио. Всеки писател си мечтае за герои, изпълнени с живот, а моите буквално са излезли от книгата!
	— Причината е, че баща ми ги извади с четене — намеси се Меги. — Правил го е и с други книги.
	— О, разбира се — Фенолио кимна. — Добре че ми напомни. Иначе щях да се помисля за Господ, нали? Искрено съжалявам за майка ти. Макар че, погледнато от друга страна, вината съвсем не е моя.
	— Татко страда повече. Аз почти не си я спомням.
	Мо я изгледа изненадано.
	— О, да. Била си по-малка от внуците ми — съгласи се Фенолио. Той пристъпи към прозореца. — Наистина бих искал да го видя. Искам да кажа, Прашнопръстия. Сега, разбира се, съжалявам, че измислих тъй страшен край за клетника. Но някак си му подхождаше. Както прекрасно го е казал Шекспир: „Всеки играе ролята си, а моята е трагична“. — Той плъзна поглед към улицата. На горния етаж нещо се счупи, но Фенолио остана безучастен.
	— Това всъщност вашите деца ли са? — попита Меги и посочи тавана.
	— Да пази Господ, не. Това са моите внуци. Една от дъщерите ми също живее в селото. Постоянно ме посещават, а аз им разказвам разни истории. Разказвам истории на половината село, но вече нямам желание да ги записвам. Къде е той сега?
	— Прашнопръстия ли? Обещал съм да не казвам — отговори Мо.
	— Той доста се уплаши, когато татко му разказа за вас — добави Меги. Прашнопръстия трябва да узнае какво ще му се случи накрая, помисли си тя. Трябва да узнае. Тогава ще разбере, че не може да се върне в своя свят. И вечно ще продължи да тъгува за него. Вечно.
	— Трябва да го видя! Само веднъж. Не ме ли разбирате? — Фенолио умолително погледна Мо. — Бих могъл просто да ви последвам незабелязано. Как ще ме познае? Искам само да се уверя, че наистина изглежда така, както си го представях.
	Но Мо само поклати глава.
	— Мисля, че трябва да го оставите на мира.
	— Глупости! Имам право да го видя, когато поискам. В края на краищата аз съм го измислил!
	— И сте го убили — допълни Меги.
	— Е, да. — Фенолио безпомощно вдигна ръце. — Исках да създам напрежение. Ти не обичаш ли истории, които спират дъха?
	— Само ако имат добър край.
	— Добър край! — презрително изпръхтя писателят и се заслуша какво става на горния етаж. Нещо или някой беше тупнал на пода, трясъкът бе последван от силен плач. Фенолио се втурна към вратата. — Чакайте тук! Веднага се връщам — извика той и изчезна в коридора.
	— Мо! — прошепна Меги. — Трябва да кажеш на Прашнопръстия! Трябва да му кажеш, че не може да се върне обратно.
	Ала Мо само поклати глава.
	— Няма да поиска да ме чуе, повярвай ми. Опитвал съм поне дузина пъти. Може би въпреки всичко не е лоша идея да ги събера с Фенолио. На създателя си вероятно ще повярва повече, отколкото на мен. В „Мастилено сърце“ има една илюстрация — промърмори той, докато поглаждаше плота с дланта си, сякаш можеше да накара картината да се появи по магически начин. — На нея се вижда група жени, които минават под арка, облечени пищно като за празник. Една от тях има същата светла коса като майка ти. На картината не се вижда лицето й, жената е обърнала гръб на наблюдателя, но аз винаги съм си представял, че това е тя. Налудничаво, нали?
	Меги сложи ръката си върху дланта на Мо.
	— Обещай ми, че никога повече няма да се върнеш в онова село! — настоя тя. — Обещай ми, че няма да се опитваш да си върнеш книгата.
	Секундарникът на часовника до прозореца наряза времето на многобройни, болезнено тънки филийки, докато Мо най-сетне й отговори.
	— Обещавам ти.
	— Погледни ме в очите!
	Той се подчини.
	— Обещавам — повтори. — Искам само да обсъдя нещо с Фенолио и после ще се върнем вкъщи и ще забравим за книгата. Доволна ли си?
	Меги кимна. Макар че се питаше какво толкова имаше за обсъждане.


	Фенолио се върна, понесъл на гърба си разплакания Пипо. Другите две деца следваха дядо си с физиономии, по които се четеше разкаяние.
	— Дупки в сладкиша, а сега и на челото — май наистина трябва да ви изпратя у вас! — скара се Фенолио, докато настаняваше Пипо на стола. После порови в големия шкаф, докато откри лепенка и крайно внимателно я залепи върху разкървавеното чело на внучето си.
	Мо бутна стола си назад и се изправи.
	— Размислих — рече той. — Ще ви заведа при Прашнопръстия.
	Фенолио изненадано се обърна.
	— Може би вие ще можете веднъж завинаги да го убедите, че не е възможно да се върне обратно — обясни Мо. — Кой знае какво ще направи иначе. Боя се, че може да е нещо опасно… Освен това имам една идея, може да е налудничава, но бих искал да я обсъдя с вас.
	— По-налудничава от това, което вече чух? Едва ли е възможно. — Внуците на Фенолио бяха изчезнали в големия шкаф и с кикот притваряха вратите. — Ще изслушам вашата идея — съгласи се Фенолио. — Но преди това искам да видя Прашнопръстия!
	Мо погледна Меги. Не се случваше често Мо да нарушава дадените обещания и очевидно никак не се чувстваше добре. Меги го разбираше прекрасно.
	— Чака на площада — каза той. — Но оставете ме първо аз да говоря с него.
	— На площада ли? — очите на Фенолио се разшириха. — Но това е прекрасно! — Той пристъпи към малкото огледало, окачено до кухненската врата, и прокара пръсти през тъмната си коса, сякаш се страхуваше, че Прашнопръстия ще се разочарова от външния вид на създателя си. — Ще се преструвам, че изобщо не го забелязвам, докато ме повикате! Да, така ще направим.
	От шкафа се разнесе трополене и Пипо изскочи, облечен в сако, което му висеше до глезените. На главата му бе нахлупена шапка, толкова голяма, че закриваше очите му.
	— Разбира се! — Фенолио свали шапката от главата на Пипо и си я сложи. — Това е. Ще взема децата! Дядо с три внучета не може да бъде подозрителна гледка, нали?
	Мо само кимна и избута Меги в тесния коридор. Тръгнаха по уличката, която водеше към площада, където бе оставена колата им, а Фенолио ги последва на няколко метра разстояние. Внуците му подскачаха около него като кутрета.


>	Тръпка и подозрение

E>
	Едва сега тя остави книгата. И ме погледна. И го изрече:
	— Животът не е справедлив, Бил. Залъгваме децата, че има справедливост, но това е низост. Не е просто лъжа, а жестока лъжа. Животът не е справедлив, никога не е бил и няма да бъде.
@	Уилям Голдман, „Принцесата годеница“
E$

	Прашнопръстия приседна на хладните каменни стълби и зачака. Повдигаше му се от страх, макар да не знаеше точно от какво се бои. Може би паметникът зад гърба му прекалено силно му напомняше за смъртта. Винаги се беше страхувал от смъртта, представяше си я студена, като нощ без огън. Но междувременно беше започнал да се страхува и от нещо друго — от своята печал. Откакто Вълшебноезичния го бе отвлякъл в този свят, тя го следваше като сянка. Печал, която кара крайниците да натежават и оцветява небето в сиво.
	Момчето до него подскачаше по стълбите. Нагоре и надолу, неуморно и с доволно изражение на лицето, сякаш Вълшебноезичния го бе довел направо в рая. Какво го правеше толкова щастлив? Прашнопръстия се огледа. Малките къщурки бяха боядисани в бледожълто, розово и прасковено, с тъмнозелени рамки на прозорците и ръждивочервени керемиди. Олеандровите храсти цъфтяха тъй пищно, сякаш клоните им пламтяха, а по напечените зидове се разхождаха котки. Фарид се присламчи към една от тях, погали сивата й козина и я взе в скута си, макар тя да заби нокти в бедрата му.
	— Знаеш ли как постъпват хората тук, за да не позволят на котките да се размножават прекомерно? — Прашнопръстия изпружи крака и примигна към слънцето. — Щом дойде зимата, те прибират у дома собствените си котки, а за бездомните оставят панички с отровна храна.
	Фарид галеше острите уши на сивия котак. Лицето му замръзна и в него не остана и следа от предишното доволство. Прашнопръстия бързо отмести поглед. Защо трябваше да казва това? Толкова ли го беше подразнило чуждото щастие?
	Фарид пусна котката и се изкачи по стъпалата до паметника.
	Когато Меги и Мо се завърнаха, фокусникът все така седеше на стъпалата. Вълшебноезичния не носеше в ръката си книга, лицето му беше напрегнато и издаваше гузна съвест.
	Защо ли беше гузен Вълшебноезичния? Прашнопръстия подозрително се огледа, без да знае какво точно търси. Всеки можеше да прочете чувствата на Вълшебноезичния по лицето му, то беше като отворена книга. Дъщеря му обаче беше различна. Никак не беше лесно да разбереш какво става в душата й. Докато приближаваха, на Прашнопръстия му се стори, че открива в очите й тревога, дори съчувствие. Към него ли беше насочено? Какво им беше разказал онзи драскач, че момичето го гледаше така?
	Прашнопръстия се изправи и изтупа праха от панталона си.
	— Нямаше книга, нали? — попита той.
	— Така е. Всички били откраднати — отговори Вълшебноезичния. — Преди години.
	Дъщеря му не изпускаше Прашнопръстия от очи.
	— Какво ме гледаш, принцесо? — сряза я той. — Да не би да знаеш нещо, което аз не зная?
	Без да иска, беше улучил в десетката. Изобщо не желаеше да прави разкрития, най-малкото да попада на някоя спотаявана истина. Момичето прехапа устни и продължи да го гледа със смесица от съжаление и тревога.
	Прашнопръстия поглади лицето си и усети белезите. Физиономията му бе издълбана като релефна поздравителна картичка: Сърдечни поздрави от Баста. И да искаше, не можеше да забрави бясното куче на Каприкорн дори за минута. „За да те харесват момичетата повече занапред!“ — беше изсъскал Баста, преди да избърше кръвта му от ножа си.
	— О, проклятие, проклятие, трижди проклятие! — Прашнопръстия толкова силно ритна най-близката стена, че кракът му го боля още няколко дни. — Разказал си на драскача за мен! — нахвърли се той върху Вълшебноезичния. — И сега дори дъщеря ти знае за мен повече, отколкото аз самият! Е, добре, изплюй камъчето. Винаги си искал да ми го кажеш. Баста ще ме обеси, нали? Ще ми извие врата, ще ми спре въздуха, докато пукна, така ли? Но защо да се тревожа? Баста вече е тук, в този свят. Историята се е променила, трябва да се е променила! Баста не може да ми стори нищо, ако ти ме върнеш обратно там, където ми е мястото!
	Прашнопръстия се приближи към Вълшебноезичния, сякаш искаше да го сграбчи, да го разтърси, да го пребие заради всичко, което му беше причинил, ала момичето се изправи между двамата.
	— Престани! Не е Баста! — извика тя, докато го отблъскваше. — Някой от главорезите на Каприкорн е, някой, който отдавна те чака! Искали са да убият Гуин, ти ще му помогнеш, а те ще отнемат живота ти! Нищо не се е променило! Просто ще се случи, а ти няма да можеш да го предотвратиш! Затова трябва да останеш тук, не бива да се връщаш там, никога!
	Прашнопръстия се втренчи в нея, но Меги устоя на погледа му. Дори се опита да улови ръката му.
	— Бъди доволен, че си тук — заекна тя, докато той се отдръпваше назад. — Тук можеш да избягаш от тях. Тук можеш да заминеш надалеч и… — гласът й замря.
	Може би беше видяла сълзите в очите на Прашнопръстия. Той ядно ги избърса с ръкав. Огледа се като животно, уловено в капан, търсещо изход. Но изход нямаше. Нито напред, нито назад, което беше още по-страшно.
	На автобусната спирка отсреща чакаха три жени и мятаха любопитни погледи. Прашнопръстия често привличаше подобни погледи, всички виждаха, че не си е на мястото. Винаги беше изглеждал като чужденец и такъв щеше да си остане.
	В другия край на площада три деца и един стар човек играеха футбол с тенекиена кутия. Фарид гледаше към тях. Беше метнал през кльощавото си рамо раницата на Прашнопръстия, а по панталона му бяха полепнали сиви котешки косми. Дълбоко потънал в мисли, той заравяше босите пръсти на краката си между паветата. Постоянно сваляше маратонките, които му беше купил Прашнопръстия, ходеше бос дори по горещия асфалт, завързал обувките си за раницата като плячка, която се канеше да отнесе у дома.
	Вълшебноезичния също хвърли поглед към играещите деца. Нима беше дал знак на стареца? Онзи изостави децата и приближи. По гърба на Прашнопръстия пропълзяха тръпки.
	— Внуците ми през цялото време се възхищават на питомната невестулка, която момчето държи на каишка — каза старецът.
	Прашнопръстия отстъпи още една крачка. Защо го гледаше така непознатият? Съвсем различно от начина, по който го бяха оглеждали жените на спирката.
	— Децата твърдят, че животинчето умее да прави номера. И че момчето гълта огън. Позволявате ли да се приближим и да погледаме?
	Тръпките обхванаха цялото тяло на Прашнопръстия, макар че слънцето изгаряше кожата му. Как само го гледаше старецът — като куче, което много отдавна е избягало, а сега се завръща с подвита опашка и козина, пълна с бълхи, но което все пак е неговото куче.
	— Глупости, никакви номера не показваме! — изрече мъчително. — Тук няма нищо за гледане! — Отстъпи още една крачка назад, но старецът го следваше, сякаш ги свързваше невидима нишка.
	— Съжалявам! — каза той и вдигна ръка, сякаш искаше да докосне белезите по лицето му.
	Прашнопръстия опря гръб в някаква паркирана кола. Старецът стоеше плътно пред него. Как само се пулеше…
	— Изчезвайте! — Прашнопръстия грубо го отблъсна. — Фарид, донеси ми нещата!
	Момчето с един скок се озова до него. Прашнопръстия изтръгна от ръката му раницата, грабна невестулката и я натъпка вътре, без да обръща внимание на острите зъби, които се впиха в плътта му. Старецът не отлепваше очи от рогцата на Гуин. С треперещи ръце Прашнопръстия нарами раницата и се опита да се промъкне покрай него.
	— Моля те, само искам да поговоря с теб. — Старецът му препречи пътя и посегна да хване ръката му.
	— А аз не искам.
	Прашнопръстия се опита да се освободи. Кокалестите пръсти на непознатия бяха удивително силни, но той се сети за ножа, ножа на Баста. Извади го от джоба си, натисна копчето, за да изскочи острието, и го насочи към брадичката на стареца. Ръката му трепереше, никога не беше изпитвал удоволствие от това да завира нож в нечие лице, но старецът го пусна.
	И Прашнопръстия хукна да бяга.
	Не обърна внимание, че Вълшебноезичния се втурна след него. Избяга, както трябваше да направи много по-рано. Можеше да разчита на нозете си, дори да не знаеше къде в крайна сметка ще го отнесат. Остави зад себе си селото и шосето, провираше се през дървета и дива трева, потъна в жълтугата с цвят на горчица, скри се зад сребристите листа на маслините… далеч, само по-далеч от къщите и от хорските пътища. Дивата пустош винаги го беше закриляла.


	Едва когато започна да изпитва болка при всяко поемане на въздух, Прашнопръстия се хвърли в тревата зад един изоставен зидан резервоар, в който квакаха жаби, а насъбралата се в него дъждовна вода, се изпаряваше от слънцето. Просна се запъхтян, вслуша се в биенето на собственото си сърце и се втренчи в небето.
	— Кой беше старецът?
	Прашнопръстия скочи. Момчето. Бе го последвало.
	— Изчезвай — изпъшка той.
	Фарид клекна сред дивите цветя. Растяха навсякъде — червени, сини, жълти. Цветчетата им в тревата приличаха на пръски пъстра боя.
	— Не ми трябваш! — грубо го отпъди Прашнопръстия.
	Момчето замълча, откъсна една дива орхидея и загледа растението. Приличаше на стършел, закачен за дръжка на цвете.
	— Колко странно растение! — възхити се Фарид. — Никога не съм виждал такова.
	Прашнопръстия седна и опря гръб в стената на резервоара.
	— Ще съжаляваш, ако продължиш да ме следваш. Връщам се. Знаеш къде.
	Едва когато го изрече, осъзна факта, че е взел решение. И то отдавна. Щеше да се върне обратно. Прашнопръстия страхливец щеше да се върне в пещерата на лъва. Все едно какво казваше Вълшебноезичния, все едно какво говореше дъщеря му… Искаше само едно. Винаги го беше искал. И ако не можеше да го има веднага, то поне искаше да си запази надеждата, че един ден желанието му ще се сбъдне.
	Момчето не си тръгваше.
	— Върви най-после. Върни се при Вълшебноезичния. Той ще се погрижи за теб.
	Фарид не помръдна. Седеше неподвижно, обгърнал коленете си с ръце.
	— В селото ли се връщаш?
	— Да! Връщам се там, където живеят дяволите и демоните. Повярвай ми, те биха убили момче като теб за закуска, после кафето ще им се услади двойно.
	Фарид погали бузите си с цвета на орхидеята. Венчелистчетата го погъделичкаха.
	— Гуин иска да излезе — каза той.
	Прав беше. Животинчето хапеше плата на раницата и се опитваше да промуши муцунка навън. Прашнопръстия разкопча ремъците и го пусна.
	Гуин примигна към слънцето, изгъргори възмутено, вероятно защото го бяха разбудили посред бял ден, и скочи в скута на момчето.
	Фарид го вдигна на рамото си и прикова сериозните си очи в Прашнопръстия.
	— Никога не съм виждал такова растение — повтори той. — Нито такива зелени хълмове, нито такова умно животинче. Но хора като тези, за които говориш, познавам. И то много добре. Те навсякъде са еднакви.
	Прашнопръстия поклати глава.
	— Тези са особено опасни.
	— Не са.
	Упорството в гласа на Фарид разсмя Прашнопръстия.
	— Бихме могли да отидем другаде — предложи момчето.
	— Не бихме.
	— Защо? Какво ще търсиш в селото?
	— Да открадна нещо — призна Прашнопръстия.
	Момчето кимна, сякаш кражбата беше най-обичайното намерение на света, и внимателно пъхна орхидеята в джоба на панталона си.
	— Преди това ще ме научиш ли на още нещо за огъня?
	— Преди това? — Прашнопръстия неволно се усмихна. Момчето не беше загубено, знаеше, че няма да има после.
	— Разбира се. Ще те науча на всичко, което знам. Преди това.


>	Само идея

E>
	— Всичко това може и да е вярно — рече Плашилото. — Но обещанието си е обещание, а обещанията трябва да се спазват.
@	Л. Франк Баум, „Магьосникът от Оз“
E$

	Не се върнаха при Елинор след изчезването на Прашнопръстия.
	— Меги, знам, че обещах да отидем при леля ти — призна Мо, докато стърчаха посред площада, пред паметника. — Но бих предпочел да тръгнем утре. Вече ти казах, имам да обсъдя нещо с Фенолио.
	Старецът не беше помръднал от мястото, на което бе разговарял с Прашнопръстия. Гледаше към улицата. Внуците му го дърпаха за дрехите и му говореха, но той сякаш не ги забелязваше.
	— Какво искаш да обсъдиш с него?
	Мо седна на стъпалата пред паметника и привлече Меги до себе си.
	— Виждаш ли тези имена? — попита той и посочи плочата, върху която бяха издълбани букви, разказващи за хора, които вече ги нямаше. — Зад всяко име стои семейство: баща, майка, братя и сестри, може би съпруга. Ако някой от тях научи, че е възможно тези букви да бъдат събудени за нов живот, отново да станат плът и кръв, мислиш ли, че няма да стори всичко, което е по силите му, за да го направи?
	Меги се загледа в дългата редица от имена. Някой беше нарисувал сърце зад едно от тях, а на камъните пред паметника беше оставен увехнал букет.
	— Никой не може да възкреси мъртвите, Меги — продължи Мо. — Може би е вярно, че със смъртта започва друга, нова история, ала никой още не е прочел книгата, в която е записана тя, а и авторът й определено не живее в малко селце край морето и не играе футбол с внуците си. Но името на твоята майка не е издълбано на паметник, а се крие някъде в една книга и аз имам идея как може би ще съумеем да променим онова, което се случи преди девет години.
	— Искаш да се върнеш в селото!
	— Не, не искам. Дадох ти думата си. Нарушавал ли съм я някога?
	Меги поклати глава. Обаче наруши обещанието, което даде на Прашнопръстия, помисли тя. Но не го изрече.
	— Виждаш ли — рече Мо. — Искам да говоря с Фенолио, само заради това искам да остана.
	Меги се загледа в морето. Слънцето бе пробило през облаците и изведнъж водата заблестя, сякаш някой беше излял отгоре й лак.
	— Не е далеч оттук — промърмори тя.
	— Кое?
	— Селото на Каприкорн.
	Мо погледна на изток.
	— Да, странно, че нещо го е привлякло точно насам, нали? Сякаш е търсил място, което да напомня за страната, в която се развива действието на неговата история.
	— Какво ще стане, ако ни намери?
	— Глупости. Знаеш ли колко такива селища има по крайбрежието?
	Меги сви рамене.
	— Веднъж вече те откри, въпреки че ти беше избягал надалеч.
	— Намери ме с помощта на Прашнопръстия, който със сигурност няма да му помогне втори път. — Мо стана и й подаде ръка. — Ела, нека попитаме Фенолио къде можем да пренощуваме. Освен това ми се струва, че той има нужда от компания.


	Фенолио не сподели дали Прашнопръстия изглежда такъв, какъвто си го бе представял. По пътя към дома почти не пророни дума. Но когато Мо му призна, че той и Меги биха искали да останат още един ден, лицето му се проясни. Дори им предложи да пренощуват в апартамента, който от време на време давал под наем на туристи. Мо с благодарност прие.
	Двамата с Фенолио разговаряха чак до вечерта, а през това време внуците на писателя играха на гоненица с Меги из всички потайни кътчета на старата къща. Мъжете се бяха затворили в кабинета на писателя. Той се намираше непосредствено до кухнята и Меги все се опитваше да подслушва зад затворената врата, но Пипо и Рико винаги я залавяха на местопрестъплението и я издърпваха към стълбите с мръсните си ръчички, преди да успее да чуе и десетина думи.
	Накрая тя се отказа. Накара Паула да й покаже малките котета, които подскачаха около майка си в миниатюрната градинка зад къщата, и последва тримата до дома, където живееха с родителите си. Не останаха дълго там, само докато успеят да придумат майката да им разреши да вечерят при дядото.
	Фенолио им поднесе юфка със сал вия. Пипо и Рико с отвращение изстъргваха ароматните зелени листенца от юфката си, но Меги и Паула решиха, че са вкусни. След вечеря Фенолио и Мо изпиха цяла бутилка червено вино и когато старецът накрая ги изпрати до вратата, каза на сбогуване:
	— Е, разбрахме се, Мортимер, ти ще се погрижиш за книгите ми, а аз още утре се залавям за работа.
	— Каква е тази работа, Мо? — попита Меги, докато вървяха из оскъдно осветените улици. Нощта не беше донесла прохлада, над селото вееше пустинен вятър, който сякаш идваше от непознати земи.
	— Предпочитам да не мислиш много-много за това — отвърна Мо. — Нека за няколко дни да се престорим, че сме във ваканция. Според мен всичко тук напомня ваканция, нали?
	Меги само кимна. Да, Мо наистина я познаваше твърде добре, често отгатваше какво си мисли, преди да е проговорила, но от време на време забравяше, че дъщеря му вече не е петгодишна и че само три-четири успокоителни думи не са достатъчни, за да отклонят вниманието й от тревогите.
	Е, добре, помисли си тя, докато мълчаливо вървеше след Мо из спящото село. Щом Мо не иска да ми разкаже какво ще прави онзи писател, ще попитам самия него. А ако и той не каже, все някой от внуците му ще узнае! Меги отдавна вече не можеше да се скрие под масата, но Паула имаше изключително подходящ ръст, за да шпионира.


>	У дома

E>
	… на Просперо му стига да княжества над своята библиотека…
@	Уилям Шекспир, „Бурята“
E$

	Беше почти полунощ, когато Елинор най-сетне застана пред градинската си порта. Долу край езерото светлините се нижеха една до друга като светулки и хвърляха трепкащи отблясъци в черната вода. Хубаво беше да се завърнеш у дома. Дори вятърът, който обрули лицето на Елинор, когато слезе да отвори портата, изглеждаше познат. Всичко беше познато: ароматът на храстите, на земята и на въздуха, който беше много по-хладен и по-влажен, отколкото на юг. И нямаше солен вкус. Може би този вкус ще ми липсва, помисли си Елинор. Морето винаги я изпълваше с копнеж, сама не знаеше по какво.
	Желязната порта тихо проскърца като приветствие, когато я отвори. Никой друг нямаше да я посрещне с добре дошла.
	— Каква глупава мисъл, Елинор! — промърмори тя ядосано, докато отново се качваше в автомобила. — Ще те поздравят книгите ти. Това, мисля, е достатъчно.
	По пътя я бе обзело странно предчувствие. Не беше карала бързо, нарочно бе избирала обиколни шосета, пренощува в малко селище в планините, чието име вече не помнеше. Изпитваше удоволствие, че е отново сама; в крайна сметка това бе обичайното й състояние; но изведнъж тишината в колата я беше подразнила и Елинор спря в едно сънливо градче, което дори не разполагаше с книжарница, и седна в кафенето на площада единствено за да чуе човешки гласове. Не остана дълго там, само колкото надве-натри да изгълта кафето си, защото се ядоса на себе си.
	— Какво става, Елинор — бе измърморила, когато отново се настани в колата. — Откога изпитваш нужда от човешка компания? Наистина, крайно време е да се прибереш вкъщи, преди окончателно да си изперкала.
	Приближаваше дома си, който й се стори тъмен и изоставен, почти чужд. Уханието на градината прогони неприятното чувство, но не задълго. Изкачи стълбите към входната врата. Лампата, която обикновено светеше нощем, бе загасена и Елинор изгуби ужасно много време, докато успее да напъха ключа в ключалката. Отвори и се препъна в прага на тъмното преддверие, като изруга човека, който трябваше да наглежда градината в нейно отсъствие. Преди да замине, цели три пъти се беше опитала да се свърже с него, но той навярно за пореден път бе заминал при дъщеря си… Защо никой не проумяваше какви съкровища крие къщата й? Е, ако бяха от злато, щеше да е друга работа, но ставаше дума за хартия, за печатарско мастило и обикновена хартия…
	Беше тихо, страшно тихо, и за миг Елинор си въобрази, че чува гласа Мортимер, който беше изпълнил с живот боядисаната в червено църква на Каприкорн. Можеше да го слуша сто години и нямаше да й омръзне, о, не, дори двеста. Най-малко двеста.
	— Ще го накарам да ми чете, когато се върне — промърмори тя и освободи уморените си крака от обувките. — Все ще се намери книга, която да е безопасна.
	Защо никога преди това не й беше правило впечатление колко тиха е къщата? Тишината бе направо мъртвешка и радостта, която Елинор беше очаквала да я обземе веднага щом пристъпи прага на собствения си дом, някак си не идваше.
	— Ехооо, върнах се! — извика тя и опипа стената, за да намери електрическия ключ. — Чака ви бърсане на прах и подреждане, съкровища мои!
	Лампата на тавана светна и Елинор така изплашено се дръпна назад, че се спъна в собствената си пътна чанта, оставена на пода.
	— Небеса! — прошепна тя, докато се изправяше на крака. — Мили Боже. Не!
	Шкафовете край стените, които бяха изработени ръчно по специална поръчка, бяха празни, а книгите, които бе оставила грижливо подредени, гръбче до гръбче, се валяха на купчини по пода — изпомачкани, изпотъпкани, замърсени, сякаш тежки ботуши ги бяха газили в див танц. Елинор цялата се разтрепери. Запрепъва се през осквернените си съкровища като през блато, измести ги с отмалели ръце настрана, вдигна една книга и я остави, продължи напред по дългия коридор, който водеше към библиотеката.
	В коридора нещата не изглеждаха по-добре. Книгите бяха натрупани толкова нависоко, че Елинор едва успяваше да си пробие път през разрухата. А после се озова пред библиотеката. Вратата беше притворена и Елинор цяла вечност стоя пред нея с треперещи колене, докато най-сетне се осмели да я отвори.
	Библиотеката беше празна.
	Нямаше нито една книга, дори едничка, нито в шкафовете, нито във витрините с разбити стъкла. Всичките бяха изчезнали. А от тавана се полюшваше мъртъв червен петел.
	При вида му Елинор запуши устата си с ръка. Главата му висеше, гребенът бе закрил изцъклените очи. Перата му още лъщяха, сякаш животът бе потърсил убежище в тях, в мекия ръждивочервен пух на гърдите, в тъмните петнисти криле и в дългите пера на опашката, тъмнозелени и блестящи като коприна.
	Един от прозорците беше отворен. Върху боядисания в бяло дървен капак със сажди бе нарисувана черна стрела. Сочеше навън. Елинор се втурна към прозореца, онемяла от страх. Нощта не беше достатъчно тъмна, за да скрие гледката — вън, на моравата, се издигаше безформена купчина пепел, белезникава като криле на молец, сива като изгоряла хартия.
	Там бяха. Безценните й книги. Или каквото бе останало от тях.
	Елинор се свлече на дървения паркет, който сама старателно беше избирала. През отворения прозорец над нея влизаше вятърът, който имаше същия познат мирис като въздуха в църквата на Каприкорн. Елинор изпита желание да крещи, да проклина, да беснее, но не можа да издаде нито звук. Само безутешни сълзи се затъркаляха по лицето й.


>	Закътано местенце

E>
	— Нямам майка — отвърна Питър. Не само нямаше майка, но и не копнееше да има. Смяташе, че много ги надценяват.
@	Джеймс М. Бари, „Питър Пан“
E$

	Апартаментът, който Фенолио даваше под наем, беше само на две преки от къщата му. Състоеше се от миниатюрна баня, кухня и две стаи. Беше малко тъмен, понеже бе разположен на партера, а леглата скърцаха, но въпреки това Меги спа добре, във всеки случай по-добре, отколкото върху влажната слама на Каприкорн или в къщурката с продънения покрив.
	За разлика от Мо. През първата нощ Меги три пъти се стряска, защото на уличката вън се биеха котараци, и всеки път го виждаше да гледа през прозореца, излегнал се със скръстени под главата ръце.
	На следващата сутрин Мо стана много рано и купи закуска от магазина в дъното на уличката. Хлебчетата бяха още топли и Меги се почувства почти във ваканция. Още повече, че след закуска с Мо отидоха до близкото градче, за да купят необходимите инструменти — четки, ножове, плат, картони, и заедно ометоха великанска купа сладолед в едно кафене край морето. Вкусът му още галеше езика на Меги, когато отново почукаха на вратата на Фенолио. Старецът пи кафе с Мо в боядисаната си в зелено кухня, после тримата се качиха на тавана, където държеше книгите си.
	— Направо не е за вярване — скара му се Мо, когато видя потъналите в прах лавици. — Би трябвало да ти отнемат всички книги, и то незабавно! Кога си бил за последен път тук? Затрупани са с пластове прах!
	— Принуден бях да ги преместя тук — оправда се Фенолио, докато всяка от бръчките му издаваше гузна съвест. — Долу стана много тясно, освен това внуците ми щяха да им видят сметката.
	— Те едва ли биха ги повредили толкова, колкото влагата и прахът — възрази Мо тъй раздразнено, че Фенолио побърза да се оттегли на долния етаж.
	— Клетото дете. Баща ти винаги ли е толкова строг? — попита той Меги, докато слизаха по стръмната стълба.
	— Само когато става дума за книги — отвърна тя.
	Преди Меги да успее да го разпита, както възнамеряваше, Фенолио се затвори в кабинета си. Внуците му бяха на училище или на детска градина, затова тя извади книгите, подарени от Елинор, и седна на стълбите, които водеха към малката градинка на писателя. В нея растяха диви рози, толкова гъсти, че човек не можеше да направи и крачка, без клонките им да одраскат краката му, а от най-горното стъпало се виждаше морето, което изглеждаше далечно и все пак бе близко.
	Меги отново разгърна томчето със стихотворенията. Слънцето толкова ярко светеше в лицето й, че тя бе принудена да присвие очи. Преди да започне да чете, погледна отново през рамо, за да е сигурна, че Мо не я вижда. Не искаше да я заловят на местопрестъплението. Срамуваше се, но изкушението беше прекалено силно.
	Когато се увери, че никой няма да дойде, тя пое въздух, прочисти гърлото си и започна. Оформяше всяка една дума с устните си така, както бе видяла да прави Мо, почти гальовно, сякаш всяка буква бе нота, а всяка небрежно изговорена дума нарушаваше хармонията на музиката. Но скоро забеляза, че ако раздвоява вниманието си между отделните думи и общия смисъл, изречението не звучеше както трябва, а образите, които то криеше, избледняваха. Трудно беше. Ужасно трудно. А слънцето я приспиваше, затова накрая Меги затвори книгата и изложи лицето си на топлите му лъчи. И без това беше глупаво да опитва.
	В късния следобед дойдоха Пипо, Паула и Рико. Меги тръгна да обикаля селото с тях. Пазаруваха в магазина, в който сутринта се бе отбила с Мо, поседяха един до друг на зида в края на селото, наблюдаваха как мравките влачат борови иглички и семена по обветрените камънаци и броиха корабите, които плаваха в далечното море.
	Така измина вторият ден. От време на време Меги се питаше къде ли е Прашнопръстия и дали Фарид все още е с него, как е Елинор и дали вече се тревожи защо не се връщат.
	На тези въпроси нямаше отговор, нито пък ставаше ясно какво прави Фенолио зад вратата на кабинета си.
	— Дъвче си молива — съобщи Паула, която само веднъж успя да се скрие под масата. — Дъвче си молива и крачи напред-назад.
	— Мо, кога ще отидем при Елинор? — попита Меги през втората нощ, когато усети, че баща й отново не може да заспи. Тя се изправи и седна на края на леглото. То проскърца.
	— Скоро — успокои я той. — Но сега заспивай, чуваш ли?
	— Тя ти липсва, нали? — Меги сама не знаеше как думите сами се откъснаха от върха на езика й. Измина дълго време, преди Мо да отговори.
	— Понякога — призна той. — Сутрин, по обед, вечер и нощем. Почти непрестанно.
	Меги усети как ревността впи острите си нокти в сърцето й. Познаваше това чувство, то напираше всеки път, когато Мо се сдобиеше с нова приятелка. Но да го ревнува от собствената си майка?
	— Разкажи ми за нея — помоли тя тихо. — Но без измислени истории като по-рано.
	Често й се беше случвало да търси подходящ образ на майка в книгите си, но в никоя от любимите й истории не се срещаше майка. В „Том Сойер“ нямаше майка. Нито в „Хъкълбери Фин“. Питър Пан и изгубените момчета? Също. Джим Кнопф, и той беше без майка… а в приказките се прескачаха само лоши мащехи, безсърдечни или ревниви… Списъкът беше безкраен. Това я успокояваше. Изглежда, не беше рядко явление да си без майка — поне в любимите й истории.
	— Какво да ти разкажа? — Мо гледаше през прозореца. Навън отново се биеха котараци. Писъците им напомняха крясъците на малки деца. — За щастие ти приличаш много повече на нея, отколкото на мен. Тя се смее като теб и точно по същия начин си хапе косата, докато чете. Късогледа е, обаче е прекалено суетна, за да сложи очила…
	— Напълно я разбирам. — Меги седна до баща си. Ръката вече почти не го болеше, раната от ухапването на кучето зарастваше. Но щеше да остане белег, светъл като онзи, който бе оставил ножът на Баста преди девет години.
	— Как така я разбираш? — попита Мо. — Аз харесвам очила.
	— Аз пък не харесвам. И…?
	— Тя обича камъни, плоски, обли камъни, които галят дланите. Винаги носи един-два в джобовете си. Освен това има навика да ги поставя върху книгите си, предимно върху онези с меките корици, защото ненавижда кориците им да се огъват. А ти все й взимаше камъните, за да ги търкаляш по пода.
	— И тя се е сърдела.
	— Ами. Гъделичкаше мекичкото ти вратле, докато се разкикотиш и ги оставиш. — Мо се обърна към дъщеря си. — Настина ли не ти липсва, Меги?
	— Не знам. Само когато ме ядосаш.
	— Значи около двайсетина пъти на ден.
	— Глупости! — Меги го сръга с лакът. Двамата останаха, заслушани в нощта. Прозорецът беше открехнат, навън беше тихо. Котараците бяха замлъкнали, вероятно ближеха рани. Пред магазина се навърташе едър мъжки екземпляр на ивици с откъснато ухо. За миг на Меги й се стори, че чува рева на морето, но навярно беше само бученето на близката магистрала.
	— Къде според теб се е запилял Прашнопръстия? — Мракът бе загърнал Меги като воал. Ще ми липсва топлината, помисли си тя. Да, наистина.
	— Не знам — отвърна Мо. Гласът му прозвуча отнесено. — Надявам се, надалеч, но не съм сигурен.
	— Мислиш ли, че момчето още е с него? — Фарид. Меги харесваше това име.
	— Вероятно. Следваше го по петите като куче.
	— Аз го харесвам. Мислиш ли, че и Прашнопръстия го харесва?
	Мо сви рамене.
	— Не съм сигурен какво или кого харесва Прашнопръстия.
	Меги облегна глава на гърдите му, както правеше у дома, когато Мо й разказваше поредната история.
	— Той все още иска книгата, нали? — прошепна тя. — Баста ще го нареже на филийки, ако го докопа. Положително има нов нож.
	Навън някой приближаваше по тясната уличка. Отвори се и се затвори врата, излая куче.
	— Ако не беше ти — призна Мо, — и аз щях да се върна.


>	Бъбривият Пипо

E>
	— Неправилно са ви осведомили — каза му жълтурчето. — Тук няма село, няма и на много мили околовръст.
	— В такъв случай няма кой да чуе виковете ти — отвърна сицилианецът и неочаквано се нахвърли върху нея.
@	Уилям Голдман, „Принцесата годеница“
E$

	На следващата сутрин към десет часа Елинор се обади на Фенолио. Меги седеше на тавана при Мо и наблюдаваше как баща й сваля мухлясалата подвързия на една книга. Пипаше внимателно, сякаш освобождаваше ранено животно от капан.
	— Мортимер! — извика Фенолио откъм стълбището. — На телефона е някаква истерична жена, която ми проглуши ушите с нечленоразделните си крясъци. Твърди, че ти е приятелка.
	Мо остави съблечената книга и слезе. Фенолио мрачно му подаде слушалката. Гласът на Елинор избълва струи гняв и отчаяние в смълчания кабинет. Мо с мъка свързваше словата, които тя сипеше.
	— Как може да е знаел… ами да, разбира се — чу го Меги. — Изгорени? Всички ли? — Той разтърка лицето си и погледна Меги, но й се стори, че гледа през нея, сякаш е прозрачна. — Добре — продължи баща й. — Да, сигурно, макар да се боя, че и тук няма да ти повярват нито дума. Освен това тукашната полиция няма правомощия да разследва какво се е случило с твоите книги… Но добре. Ще те взема. Да.
	После Мо постави слушалката.
	Фенолио не криеше любопитството си. Подушваше нова история.
	— Какво има? — нетърпеливо попита писателят, защото Мо продължаваше да гледа втренчено телефона и мълчеше. Беше събота. Рико бе увиснал на гърба на Фенолио като маймунка, другите две деца още не бяха се появили.
	— Мортимер, какво има? Погледни баща си, Меги! Стои като истукан.
	— Беше Елинор — съобщи Мо. — Лелята на майката на Меги. Разказвал съм ти за нея. Главорезите на Каприкорн са проникнали с взлом в дома й. Извадили книгите от шкафовете в цялата къща и ги използвали за изтривалки, а томовете от библиотеката й, най-ценните й книги… — Гласът му изневери за миг. — Струпали ги в градината и ги изгорили. В библиотеката си не намерила нищо, освен един мъртъв петел.
	Фенолио спусна внучето си на земята.
	— Рико, иди да нагледаш котенцата! — отпрати го той. — Това тук не е за твоите уши. — Рико се опита да протестира, но дядо му безмилостно го избута от кабинета и затвори вратата. — Защо си толкова сигурен, че всичко това е дело на Каприкорн? — попита той, когато отново се обърна към Мо.
	— Чие дело да бъде? Освен това червеният петел, доколкото си спомням, беше символ. Нима си забравил собствената си история?
	Фенолио замълча тревожно.
	— Не, не, спомням си — промърмори след известно време.
	— Как е Елинор? — Меги с туптящо сърце зачака отговора на Мо.
	— За щастие не е била вкъщи, защото се забавила на връщане. Слава Богу. Но нали си представяш какво й е. Най-хубавите й книги, Господи!
	Фенолио с треперещи пръсти се зае да събере от килима няколко оловни войничета.
	— Да, Каприкорн обича огъня — потвърди той с дрезгав глас. — Ако наистина е бил той, приятелката ви трябва да е доволна, че не я е изгорил заедно с книгите.
	— Ще й предам думите ти. — Мо посегна към кибритената кутия на бюрото на Фенолио, отвори я и бавно я затвори.
	— А моите книги? — Меги едва се реши на този въпрос. — Бяха в сандъка, скрити под леглото.
	Мо отново остави кибрита върху бюрото.
	— Това е единствената добра новина — съобщи той. — На твоя сандък му няма нищо. Още си е под леглото. Елинор е проверила.
	Меги си пое въздух. Дали Баста бе подпалил книгите? Не, Баста се страхуваше от огъня, тя много добре си спомняше как Прашнопръстия му се бе подигравал за това. Но в крайна сметка беше все едно кой е драснал клечката. Съкровищата на Елинор бяха изчезнали и дори Мо не можеше да ги върне.
	— Елинор пристига със самолет, иска да я взема от летището — каза Мо. — Зарекла се е да насъска тукашната полиция по следите на Каприкорн. Казах й, че смятам намерението й за безполезно. Дори да успее да докаже, че неговите хора са влезли с взлом в къщата й, как ще докаже, че той е дал заповедта? Но нали познаваш Елинор.
	Меги мрачно кимна. Да, тя познаваше Елинор. И много добре я разбираше.
	Но Фенолио се разсмя.
	— Полицията! Каприкорн не може да го уплаши никаква полиция! Той сам създава правилата, кове свои собствени закони…
	— Престани! Това не е книга, която пишеш! — грубо го прекъсна Мо. — Вероятно е забавно да измислиш герой като Каприкорн, но, повярвай ми, никак не е забавно да го срещнеш! Тръгвам за летището, ще оставя Меги тук. Пази я.
	Преди Меги да успее да възрази, баща й беше излязъл. Тя изтича след него, но по уличката я пресрещнаха Паула и Пипо и я задържаха. Започнаха да я уговарят да се включи в играта им и да бъде човекоядец, вещица или шестглаво чудовище, все герои от приказките на дядо им, които населяваха техния въображаем свят. Когато Меги най-сетне успя да се изплъзне от децата, Мо отдавна беше изчезнал. Площадът, където беше паркирал взетата под наем кола, беше пуст и Меги остана там, сама с паметника на загиналите и неколцина старци, които гледаха морето, заровили ръце в джобовете си.
	Тя нерешително се изкачи по стъпалата към паметника и седна. Не й беше до внуците на Фенолио и игрите им. Не, искаше само да седи така и да чака завръщането на Мо. Горещият вятър, който миналата нощ бе духал над селото и бе поръсил первазите с фин пясък, беше утихнал. Въздухът бе по-хладен, отколкото през последните дни. Небето над морето още беше ясно, но иззад хълмовете се задаваха облаци и всеки път, когато някой от тях закриеше слънцето, над селото падаше сянка, която караше Меги да потръпва.
	Към нея се присламчи котка със сковани крака и вирната опашка. Беше мило малко създание с бълхи в козината и ребра, които стърчаха под кожата. Меги с тих глас го примами, а котето пъхна глава под ръката й и с мъркане я помоли за ласка. Изглеждаше бездомно. Меги го почеса зад ушите, под брадичката, по гърба, но без да сваля очи от шосето, което изчезваше в остър завой веднага след последната къща на селото.
	Колко се пътуваше до най-близкото летище? Меги подпря глава на дланите си. Над нея облаците се струпваха все по-заплашително. Идваха все по-близо и по-близо, тъмносиви от дъжда, който носеха.
	Котето отри гръб в коляното й и докато пръстите й галеха мърлявата му козина, Меги се сети за нов проблем. Ами ако Прашнопръстия бе разказал на Каприкорн не само за дома на Елинор? Ако му беше разкрил къде беше техният дом — нейният и на Мо? И тях ли ги очакваше купчина пепел на двора? Не. Не искаше да мисли за това.
	— Той не знае! — промълви тя. — Нищо не знае. Прашнопръстия не му е разказал. — Повтаряше думите, шепнеше ги като заклинание.
	По-късно усети на ръката си дъждовна капка, после още една. Вдигна поглед към небето. Колко бързо се променяше времето край морето! Добре, реши Меги, тогава ще ги чакам в апартамента. Може би щеше да се намери малко мляко за котето. Бедното създание не тежеше повече от кърпа за лице и когато го вдигна, Меги се уплаши да не го счупи.
	В апартамента беше тъмно като в рог, защото сутринта Мо беше затворил капаците на прозорците — страхуваше се да не стане душно, когато слънцето напече. Меги потръпна, когато, мокра от ситния дъждец, влезе в хладната спалня. Остави котката върху неоправеното си легло, нахлузи пуловера на Мо, който й беше прекалено голям, и се отправи към кухнята. Картонената опаковка с мляко беше полупразна, но ако го разредеше с малко топла вода, щеше да стигне за една паничка.
	Котето едва не се препъна в собствените си лапи, толкова жадно се втурна към млякото, което Меги остави до леглото си. Навън дъждът се усилваше. Тя чуваше как капките удрят по паважа. Приближи се до прозореца и отвори капаците. Ивицата небе между покривите беше толкова тъмна, сякаш слънцето бе залязло. Меги седна върху леглото на Мо. Котето още облизваше паничката. В старанието си да не изпусне нито една капчица, малкото му езиче алчно се плъзгаше по глазурата на цветчета. Меги чу стъпки на уличката, някой похлопа на вратата. Кой можеше да бъде? Мо едва ли се беше завърнал. Или беше забравил нещо? Котето не се виждаше никъде, вероятно се беше скрило под леглото.
	— Кой е? — извика Меги.
	— Меги! — обади се детски глас. Ами да, Паула или Пипо. Вероятно въпреки дъжда не се бяха отказали от намерението си да отидат заедно да наблюдават мравките. Изпод леглото се показа сива лапичка и се заигра с връзката на маратонката й. Меги излезе в тясното коридорче.
	— Нямам време за игри! — отговори тя през затворената врата.
	— Моля те, Меги! — Пипо звучеше много настойчиво. Меги с въздишка отвори вратата — и се озова лице в лице с Баста.
	— Я, кого виждаме? — попита той със заплашително тих глас, докато пръстите му обгръщаха тънкото вратле на Пипо.
	— Какво ще кажеш, Плосконоси? Тя няма време за игри. — Баста грубо блъсна Меги и нахълта в коридора заедно с Пипо. Естествено, и Плосконосия беше тук. Едва успя да се провре през вратата.
	— Пусни го! — нахвърли се Меги върху Баста, но гласът й трепереше. — Причиняваш му болка.
	— Нима? — Баста погледна надолу към пребледнелия Пипо.
	— Колко нелюбезно от моя страна, при това той така услужливо ни показа къде живееш. — При тези думи пръстите му се сключиха още по-плътно около детското вратле. — Имаш ли представа колко дълго трябваше да се въргаляме в онази мърлява колиба?
	Меги отстъпи назад.
	— Мнооого дълго! — проточи Баста и тикна лисичето си лице толкова близко до Мегиното, че тя се огледа в очите му.
	— Прав ли съм, Плосконоси?
	— Проклетите плъхове едва не ми изгризаха пръстите на краката — изръмжа великанът. — Сега с радост бих извил шийката на малката вещица така, че да си гледа гърба.
	— Може би по-късно. — Баста избута Меги в тъмната спалня. — Къде е баща ти? — попита той. — Дребосъкът тук — той пусна врата на Пипо и го награди с груб удар по гърба, който го изпрати в прегръдките на Меги — ни каза, че е заминал. Къде?
	— На пазар. — Меги едва дишаше от страх. — Как ни намери? — прошепна тя. И сама си отговори. Прашнопръстия. Разбира се. Кой друг? Но защо ги беше предал този път?
	— Прашнопръстия — повтори Баста, сякаш бе прочел мислите й. — На този свят няма много луди, които обикалят по площадите, гълтат огън и притежават питомна невестулка, да не говорим за рогата. Всичко, което трябваше да направим, е да поразпитаме тук-там, а щом надушихме следата на нашето приятелче, имахме и следата на баща ти. И положително щяхме да ви посетим много по-рано, ако този глупак тук — той толкова силно ръгна Плосконосия с лакът в корема, че онзи издаде болезнено грухтене — не беше ви изпуснал по пътя насам. Претърсихме поне дузина села, устните ни станаха на дреб от питане, а обувките ни се изтриха от ходене, докато най-сетне се добрахме дотук и един от старчоците, дето се блещят в морето от площада, си спомни белезите по лицето му. Къде е онзи нещастник? И той ли е — Баста подигравателно сви устни — на пазар?
	Меги поклати глава.
	— Отиде си — отговори тя с беззвучен глас. — Отдавна. — Значи Прашнопръстия все пак не ги беше предал. Не и този път. И се беше изплъзнал от хватката на Баста. Меги едва не се усмихна, но в този миг се сети: — Изгорили сте книгите на Елинор! — каза заплашително тя, докато притискаше към себе си онемелия Пипо. — Ще съжалявате.
	— Нима? — Баста злобно се усмихна. — Кое те кара да мислиш така? Кокерел страшно се забавлява с цялата работа. Но край на приказките, нямаме много време. Това момче — той посочи Пипо, който отстъпи пред показалеца му — ни разказа няколко прелюбопитни неща за дядо си, който пишел книги, и за една от книгите, от която пък живо се интересувал твоят баща.
	Меги преглътна. Глупавият Пипо. Глупавият, бъбрив Пипо.
	— Да не си глътна езика? — излая към нея Баста. — Или искаш да извия мършавия му врат!
	Пипо заплака и притисна лице в пуловера на Мо, който Меги още носеше. За утеха тя го погали по къдравата глава.
	— Книгата, която имаш предвид, вече не е у дядо му — сопна се тя на Баста. — Вие отдавна сте я откраднали! — Гласът й беше дрезгав от омраза, повдигна й се от собствените й мисли. Изпитваше желание да тъпче Баста, да го удря, да забие в корема му собствения му нож, новичкия лъскав нож, затъкнат в колана му.
	— Откраднали сме я били, ние, не може да бъде! — Баста се ухили на Плосконосия. — Предпочитаме сами да се уверим в това, нали?
	Плосконосия отнесено кимна и се огледа.
	— Хей, чуваш ли нещо?
	Изпод леглото се чуваше драскане. Плосконосия се отпусна на колене, запретна чаршафа и заръчка под леглото с пушката си. Със съскане сивото коте изскочи от скривалището си и когато Плосконосия понечи да го хване, заби нокти в грозното му лице. Той извика от болка и се изправи на крака.
	— Ще му извия врата! — ревна той. — Ще го одера живо!
	Меги понечи да му препречи пътя, но Баста я изпревари.
	— Нищо няма да направиш! — изсъска той, докато сивото коте потърси спасение под гардероба. — Да убиваш котки носи нещастие! Колко пъти да ти повтарям?
	— Глупости! Суеверни измислици! Удушил съм безброй от тези гадини! — изруга Плосконосия и притисна ръка към кървящата си буза. — Нима съм по-нещастен от теб? Понякога наистина можеш да побъркаш човека с твоето бълнуване. Не стъпвай по сенките, това носи нещастие… Хей, изул си левия си ботуш, това не е на добро!… Някой си се прозял… по дяволите, значи утре ще се гътна мъртъв!
	— Престани! — сряза го Баста. — Ако някой тук бръщолеви, това си ти! Изведи децата навън.
	Пипо се вкопчи в Меги, докато Плосконосия ги изблъскваше в коридора.
	— Какво си се разциврил — изръмжа великанът. — Отиваме на гости при дядо ти.
	Запрепъваха се след Плосконосия и Пипо не пусна нито за миг ръката на Меги. Стискаше я толкова силно, че късичките му нокти се забиваха в дланта й. Защо Мо не ме послуша, помисли си момичето. Можехме да си заминем у дома.
	Все още валеше проливно. Капките мокреха лицето на Меги и се стичаха по врата й. Улиците бяха безлюдни, нямаше кой да им помогне. Баста вървеше плътно зад нея, тя чуваше как тихо проклина дъжда. Докато стигнат дома на Фенолио, Меги беше станала вир-вода, а къдриците на Пипо бяха залепнали. Може пък да не си е вкъщи, помисли си Меги с надежда. После се запита какво ще направи Баста, ако боядисаната в червено врата се отвори и Фенолио се изправи пред тях.
	— Ама вие полудели ли сте да стоите навън в такова време? — гръмогласно им се скара писателят. — Тъкмо щях да тръгвам да ви търся. Влизайте бързо.
	— Може ли да влезем и ние?
	Баста и Плосконосия бяха застанали много близо до вратата, с опрени до стената гърбове, за да не ги забележи Фенолио веднага, но в този миг Баста пристъпи напред и постави ръце върху раменете на Меги. Докато Фенолио го оглеждаше като ударен от гръм, Плосконосия също се показа и сложи крак в отворената врата. Бърз като невестулка, Пипо се шмугна покрай тях и изчезна в къщата.
	— Кои са тези? — Фенолио загледа с упрек Меги, сякаш доброволно беше довела непознатите. — Приятели на баща ти?
	Меги избърса дъждовните капки от лицето си и ядосано го погледна.
	— Ти би трябвало да ги познаваш по-добре от мен!
	— Да ги познавам ли? — Фенолио я изгледа неразбиращо. После още веднъж огледа Баста и лицето му се вкамени. — Милостиви Боже! — прошепна той. — Не е истина.
	Зад гърба му надникна Паула.
	— Пипо плаче! — съобщи тя. — Скрил се е в шкафа.
	— Върви при него! — каза Фенолио. — Ей сега идвам.
	— Колко дълго ще останем навън, Баста? — изръмжа Плосконосия. — Докато подгизнем съвсем ли?
	— Баста! — повтори Фенолио, без да отстъпи от вратата.
	— Да, това е името ми, старче! — Всеки път, когато Баста се усмихнеше, очите му ставаха като цепки. — Тук сме, защото притежаваш нещо, което живо ни интересува. Книга…
	Ами да! Меги едва не се разсмя на глас. Той не разбираше! Баста не знаеше кой е Фенолио. И откъде да знае, как да подозира, че този старец, го е измислил, че го е създал от мастило и хартия, цялото му същество, лисичето му лице и злия му нрав.
	— Край на приказките! — изръмжа Плосконосия. — Ушите ми се напълниха с вода! — Той отмести Фенолио настрана като досадна муха и влезе в къщата. Баста го последва заедно с Меги. Откъм кухненския шкаф още се носеха хлипанията на Пипо. Паула стоеше пред затворената врата и го успокояваше. Когато Фенолио влезе в кухнята с непознатите, тя стреснато се обърна и се вторачи в лицето на Плосконосия. То беше навъсено както обикновено, навярно не беше в състояние да се усмихва.
	Фенолио седна на масата и махна на Паула да дойде при него.
	— Е, къде е? — Баста се огледа с търсещ поглед, но Фенолио беше прекалено погълнат от гледката на двамата си герои, за да му отговори. Очите му не се отлепяха от Баста, просто не можеше да повярва, че го вижда пред себе си.
	— Нали вече ви казах: няма книга! — отговори Меги вместо него.
	Баста се престори, че не е чул, и нетърпеливо даде знак на Плосконосия.
	— Потърси я! — заповяда той и Плосконосия се подчини с недоволно мърморене. Меги чу как се изкачва по тясната дървена стълба към тавана.
	— Казвай, хайде, малка вещице! Как намерихте стареца? — Баста я блъсна в гърба. — Как узнахте, че притежава още един екземпляр?
	Меги хвърли предупредителен поглед на Фенолио, но за съжаление и неговият език се развързваше толкова лесно, колкото и този на Пипо.
	— Как са ме намерили ли? Аз написах книгата! — гордо провъзгласи той. — Ако беше очаквал Баста да му падне на колене, беше сбъркал. Главорезът само сви устни в съжалителна усмивка.
	— Разбира се! — каза той и изтегли ножа от колана си.
	— Той наистина я е написал! — Меги просто не успя да преглътне думите си. Искаше да види как по лицето на Баста изпълзява същия страх, който беше накарал Прашнопръстия да побелее, когато узна за Фенолио, но Баста само се засмя и започна да дълбае резки по масата.
	— Кой измисли тази приказка? — попита той. — Сигурно баща ти. На глупак ли ти приличам, а? Всеки знае, че напечатаните истории са прастари, записани са от някакви хора, които отдавна са мъртви и погребани. — Баста заби ножа в дървото, извади го и отново го заби. Над главите им се разнесоха тежките стъпки на Плосконосия.
	— Мъртви и погребани, това е интересно — Фенолио вдигна Паула на скута си. — Чу ли, Паула? Този младеж смята, че всички книги са написани в далечното минало, измислени от отдавна умрели хора, които кой знае как са ги изфантазирали. Може би са ги създали от нищото?
	— Какво толкова смешно има? — Баста се изправи като змия, която са настъпили по опашката.
	Фенолио не му обърна внимание. Той усмихнато оглеждаше ръцете си, сякаш си припомняше деня, в който бяха започнали да записват историята на неговия герой. После се взря в Баста.
	— Ти… винаги носиш дълги ръкави, нали? — попита писателят. — Искаш ли да ти кажа защо?
	Баста присви очи и хвърли поглед към тавана.
	— Проклятие, защо на този идиот му е необходимо толкова време, за да намери някаква си книга?
	Фенолио го гледаше със скръстени ръце.
	— Много просто: защото не може да чете! — отговори тихо.
	— Ти също не можеш да четеш, или междувременно си се научил? Никой от хората на Каприкорн не умее да чете, включително самият той.
	Баста толкова дълбоко заби ножа си в плота на масата, че с мъка успя да го изтегли.
	— Разбира се, че може да чете, какви ги плещиш? — Той заплашително се наведе през масата. — Приказките ти не ми харесват, старче. Какво ще кажеш да ти изрежа няколко допълнителни бръчки по физиономията?
	Фенолио се усмихна. Може би смяташе, че тъй като е измислил Баста, онзи е неспособен да му стори зло. Меги обаче не беше толкова сигурна.
	— Ти винаги носиш дълги ръкави — продължи той бавно, за да даде на Баста възможност да разбере всяка негова дума, — защото господарят ти обича да си играе с огъня. Веднъж, когато по негова заповед запали къщата на един човек, който беше дръзнал да откаже на Каприкорн своите дъщери, ти изгори двете си ръце. Оттогава оставяш другите да палят, а ти се задоволяваш да се забавляваш с ножа.
	Баста толкова внезапно скочи от стола си, че Паула се свлече от скута на Фенолио и се шмугна под масата.
	— Ти май много обичаш да се правиш на хитър! — изръмжа той и опря ножа под брадичката на Фенолио. — При това само си прочел проклетата книга. Е, и?
	Фенолио го погледна в очите. Изглежда, че ножът под брадичката му не го тревожеше толкова, колкото Меги.
	— Знам всичко за теб, Баста — продължи той. — Знам, че в този момент би дал живота си за Каприкорн, че всеки ден жадуваш да чуеш неговата похвала. Знам, че беше по-малък от Меги, когато неговите хора те намериха, и че оттогава го смяташ за нещо като баща. Но да ти разкрия ли друго? Каприкорн те мисли за глупав и те презира заради това. Той презира всички вас, неговите верни синове, макар че лично се погрижи да останете глупави. И без да му мигне окото, би ви предал на полицията, ако сметне, че е необходимо. Ясно ли ти е?
	— Затвори си мръсната уста, старче! — Ножът на Баста заплашително се приближи до лицето на писателя и Меги се вцепени от ужас. — Нищо не знаеш за Каприкорн. Само това, което си прочел в глупавата книга, затова смятам, че още сега трябва да ти прережа гърлото!
	— Чакай!
	Баста светкавично се извърна към Меги.
	— Ти не се намесвай! С теб ще се разправя по-късно, малка крастава жабо!
	Фенолио бе притиснал с ръце врата си и невярващо се взираше в Баста. Очевидно най-сетне беше разбрал, че не е защитен от ножа му.
	— Истина е! Не можеш да го убиеш! — викна Меги. — Иначе…
	Баста прекара палец по острието на ножа си.
	— Иначе какво?
	Меги отчаяно затърси думи. Какво да отговори? Какво?
	— Защото… Тогава ще умре и Каприкорн! — извика тя. — Да, точно така! Всички ще умрете, ти, Плосконосия и Каприкорн… Ако убиеш стареца, ще умрете всички, защото той… той ви е измислил!
	Баста сви устни в подигравателна усмивка, но свали ножа. А на Меги, за миг й се стори, че съзира в очите му нещо подобно на страх.
	Фенолио й хвърли признателен поглед.
	Баста отстъпи една крачка, взря се в острието на ножа си и се захвана да го излъска с края на черната си дреха.
	— Не вярвам на нито една ваша дума, това да е ясно! — отсече той. — Но историята звучи толкова налудничаво, че може би Каприкорн ще поиска да я чуе. Затова — той хвърли последен поглед на лъскавия нож и го прибра обратно в колана си — ще взема със себе си не само книгата и момичето, но и теб, старче!
	Меги чу как Фенолио шумно си пое дъх. Тя самата не беше сигурна дали сърцето й изобщо продължаваше да бие. Баста щеше да ги отведе със себе си. Не, помисли си тя. Не!
	— Да ме вземеш със себе си? — повтори Фенолио. — Къде?
	— Питай малката! — Баста подигравателно посочи към Меги. — Тя и баща й вече имаха честта да ни гостуват. С включени нощувка и храна.
	— Но това е глупост! — възрази Фенолио. — Мислех, че искате книгата.
	— Ами не си мислил правилно. Ние дори не знаехме, че има още една. Имахме заповед само да доведем обратно Вълшебноезичния. Каприкорн не обича гостите му да го напускат, без да се сбогуват, а Вълшебноезичния е специален гост, нали, съкровище? — Баста намигна на Меги. — Но него го няма, а аз имам друга работа. Затова ще взема дъщеря му и по този начин той сам ще ни се поднесе на тепсия. — Баста приближи към Меги и погали косата й. — Не е ли хубава примамка? — попита той. — Повярвай ми, човече, имаш ли малката, таткото все едно го водиш за халка на носа като опитомена мечка.
	Меги отби ръката му. Трепереше от гняв.
	— Не прави това втори път! — изсъска Баста в ухото й.
	В този момент Плосконосия затрополи надолу по стълбите и Меги си отдъхна. Запъхтян, той спря в рамката на кухненската врата с куп книги под мишница.
	— Ето — изпръхтя и ги стовари върху масата. — Всички започват със знака, дето прилича на две опрени планини, и следващият е същият, какъвто ми нарисува. — Той постави до книгите някаква смачкана бележка. На нея неумело бяха надраскани буквите М и А. Личеше си, че ръката, изписала буквите, се бе измъчила.
	Баста разпредели книгите на масата и ги разлисти с ножа си.
	— Не е тази. И тази не е — той помете два тома и те паднаха на пода с прегънати страници. — И тази не е. Нито тази — още две книги полетяха надолу. Накрая масата остана празна. — Напълно сигурен ли си, че няма друга? — обърна се Баста към Плосконосия. — Горко ти, ако грешиш! Повярвай ми, не аз, а ти ще си навлечеш неприятности!
	Великанът хвърли тревожен поглед към книгите в нозете си.
	— А, и малка промяна в програмата: ще вземем с нас и оногова! — Баста посочи Фенолио с ножа си. — За да разкаже на господаря любопитните си истории. Повярвай ми, много са забавни. А в случай че въпреки всичко е скрил някоя книжка… на село ще имаме достатъчно време да го поразпитаме, както ние си знаем. Ти дръж под око старчока, а аз ще гледам малката.
	Плосконосия кимна и издърпа Фенолио от стола му. А Баста посегна към ръката на Меги. Връщаха се при Каприкорн — тя прехапа устни, за да не заплаче, докато Баста я дърпаше към кухненската врата. Не, нямаше да позволи Баста да види сълзите й. Нямаше да му достави това удоволствие. Поне не докопаха Мо, помисли тя, но изведнъж се досети: ами ако срещнат баща й и Елинор, докато напускат селото?
	Меги изведнъж пожела да се махнат колкото е възможно по-бързо, но Плосконосия се спря пред кухненския шкаф.
	— А какво ще правим с ревльото вътре?
	Хлипането на Пипо замря, а лицето на Фенолио стана по-бяло от ризата на Баста.
	— Е, старче, какво, мислиш, ще сторя с двамата? — изсмя се той. — Нали знаеш всичко за мен?
	Фенолио не издаде нито звук. Вероятно си представяше всички жестокости, които бе описал като дело на Баста.
	Баста се наслаждава няколко минути на дивия страх на Фенолио, после се обърна към Плосконосия.
	— Децата остават тук — нареди той. — Една хлапачка ни стига.
	Фенолио с мъка си възвърна гласа.
	— Паула, върнете се вкъщи! — викна той, докато Плосконосия го избутваше навън. — Чувате ли? Кажете на майка си, че заминавам за няколко дни. Разбрахте ли?
	— Ще минем още веднъж през апартамента — заповяда Баста, когато излязоха на улицата. — Забравих да оставя съобщение на баща ти. В крайна сметка трябва да знае къде си, нали?
	Що за съобщение ще е това, като не можеш да напишеш две думи на кръст, помисли си Меги, но, разбира се, не го изрече. През целия път се боеше, че Мо всеки момент ще се зададе насреща им. Но срещнаха само някаква стара жена.
	— Една думица, и ще се върна да извия вратовете на двете деца! — прошепна Баста на Фенолио, когато старицата забави стъпка.
	— Привет, Розалия — поздрави Фенолио с глух глас. — Пак намерих наематели за жилището. Какво ще кажеш?
	Подозрението изчезна от лицето на Розалия и след няколко мига тя се бе изгубила зад ъгъла. Меги отключи и за втори път пусна Баста и Плосконосия в апартамента, където Мо и тя се бяха чувствали толкова сигурни.
	В коридора отново се сети за сивата котка. Загрижено се огледа, но не я откри никъде.
	— Трябва да пусна котето — каза тя. — Иначе ще умре от глад.
	Баста отвори прозореца.
	— Ето, така ще излезе — рече той.
	Плосконосия само презрително изсумтя, но този път не каза нищо за суеверието на Баста.
	— Мога ли да си взема нещо за обличане? — попита Меги.
	Плосконосия изгрухтя. А Фенолио нещастно сведе поглед.
	— И аз имам нужда от дрехи — обади се той, но никой не му обърна внимание. Баста беше зает да оставя посланието. Старателно, прехапал език между зъбите си, той дълбаеше с ножа буквите на своето име във вратата на гардероба. БАСТА. Мо щеше да разбере съобщението.
	Меги набързо напъха една-две дрехи в раницата си. Не съблече пуловера на Мо. Но когато поиска да добави книгите на Елинор, Баста ги изби от ръката й.
	— Те остават тук! — изсъска той.
	Не срещнаха Мо, докато вървяха към колата на Баста.
	Не го срещнаха по целия безкраен път.


>	Сред мъхнатите хълмове

E>
	— Остави го на мира — рече Мерлин. — Може би ще пожелае да се сприятелите едва когато те опознае по-добре. При бухалите не става така лесно.
@	Т. Х. Уайт, „Кралят на Камелот“
E$

	Прашнопръстия се взираше в селото на Каприкорн. Изглеждаше на една ръка разстояние. В прозорците се оглеждаше небето, а върху един от покривите се бе покатерил чернодрешковец и сменяше счупени керемиди. Прашнопръстия видя как бърше лицето си от потта. Глупаците не събличаха униформите си дори в нечовешката жега — сякаш ги беше страх, че ще се изпарят без тях. Е, да, гаргите също не свалят перата си на слънце, а какво друго бяха онези типове освен ято гарги, разбойници, мършоядци, които обичаха да забиват острите си човки в мъртва плът.
	В началото момчето се уплаши, че избраното от Прашнопръстия скривалище е прекалено близо до селото, но той го успокои, че из околните хълмове не можело да се намери по-сигурно място. Разрушените от огъня стени почти не се виждаха. Туфи жълтуга и див тамян бяха избуяли край черните от сажди камънаци и ги скриваха със зелените си клонки. Главорезите на Каприкорн, разказа Прашнопръстия на Фарид, подпалили къщата малко след като нахлули в селото, защото старата жена, която живеела тук, отказала да я напусне. Каприкорн обаче не търпял любопитни очи тъй близо до бърлогата си. Затова изпратил приличните на грабливи птици мъже да изгорят до основи жалката постройка с една-единствена стая, която изглеждала повече като курник, нежели на човешки дом. Главорезите изпотъпкали лехите, над които старицата непрестанно се трудела, и застреляли магарето, което било почти толкова старо, колкото и стопанката. Нападнали под закрилата на нощта, както правели винаги, ала през онази нощ луната светела особено ярко, поне така разказала на Прашнопръстия една от жените, които обслужвали Каприкорн. Старицата излязла от къщата, заплакала, завайкала се. А после проклела всичките до един, макар че гледала единствено Баста с ослепително бялата му риза, който стоял настрана, защото се страхувал от огъня. Може би старата жена таяла надеждата, че зад белотата бие милостиво сърце. Но по заповед на Баста Плосконосия й запушил устата, докато останалите се превивали от смях, а после установили, че е издъхнала. Оставили я безжизнена, просната сред изпотъпканите лехи, ала от този ден нататък Баста не се осмелявал да дойде насам. Да, наистина нямаше по-добро място, от което да се наблюдава селото на Каприкорн, реши Прашнопръстия.
	През повечето време фокусникът се прикриваше под дъбовете дървета, които в миналото сигурно са разхлаждали със своите сенки старицата, когато е излизала пред дома си. Клоните го криеха от любопитни погледи, залутали се случайно нагоре по склона. Час след час той прекарваше неподвижен и наблюдаваше с бинокъла паркинга и къщите. Бе наредил на Фарид да стои по-далеч, в долчинката зад къщата. Момчето се подчини с нежелание. Страхуваше се от опожарените останки.
	— Духът й сигурно още витае наоколо — настоя то. — Духът на старицата. Ами ако е била вещица?
	Но Прашнопръстия само се изсмя. В този свят не съществуваха духове. Поне никакви не се виждаха. Долчинката беше толкова закътана, че последната нощ дори се бе престрашил да запали огън. Момчето беше уловило див заек, умееше да поставя примки и беше по-безмилостно от Прашнопръстия. Ако на фокусника се случеше да улови зайче, освобождаваше телцето на бедното същество от примката едва когато беше сигурен, че животът окончателно го е напуснал. Фарид обаче прекалено дълго беше гладувал.
	Но с какво възхищение гледаше, когато Прашнопръстия стъкваше огъня само с няколко сухи съчки! Запали се по огнените игрички и вече си бе обгорил всичките пръсти. Огънят го бе нахапал по носа и по устните и въпреки това Прашнопръстия все го хващаше да майстори факли от пръчки и памук или да си играе с кибритени клечки. Веднъж бе подпалил сухия треволяк наоколо, а Прашнопръстия го бе грабнал и разтърсил като непослушно младо кутре, докато в очите на Фарид не избиха сълзи.
	— Чуй ме, ще ти го кажа само веднъж! Огънят е опасно нещо! Не ти е приятел! Ако се отнесеш неправилно с него, ще те убие или ще те предаде на враговете ти с пушека си!
	— Но той е твой приятел — възрази момчето.
	— Глупости! Аз просто не проявявам лекомислие. Внимавам с вятъра. Стотици пъти съм ти повтарял: не пали огън, когато е ветровито. А сега изчезвай да търсиш Гуин.
	— И все пак той е твой приятел — беше промърморил Фарид, преди да се махне. — Поне те слуша повече от Гуин.
	И беше прав. Което не означаваше нищо, защото една невестулка не слуша никого освен себе си, пък и в този свят огънят не се подчиняваше на Прашнопръстия и с половината от усърдието, с което изпълняваше нарежданията му в другия. Там, в миналото, пламъците изобразяваха пищни цветя, когато им заповядаше. Само при един негов жест те се разклоняваха като разкошни растения и го обсипваха с букети от искри. Ревяха и шепнеха с пукащите си гласове, танцуваха вихрено около него. Тук пламъците бяха питомни, но същевременно своенравни, приличаха на неми непознати животни, които от време на време го хапеха по ръцете, докато ги хранеше. Само понякога, в студените нощи, когато огънят беше единственото, което прогонваше самотата, на Прашнопръстия му се струваше, че долавя шепота на стария си приятел, ала чуваше само думи, чийто смисъл не проумяваше.
	Въпреки това момчето вероятно бе право. Огънят цу беше приятел, но заради него преди години, в другия живот, Каприкорн бе заповядал да го открият и да му го доведат.
	— Покажи ми как си играеш с огъня! — бе заповядал Каприкорн, след като главорезите бяха хвърлили пред нозете му Прашнопръстия, и фокусникът се подчини. До ден-днешен се разкайваше, че го научи на толкова много огнени тайни, защото Каприкорн обичаше да отпуска юздите на огъня и да го улавя едва когато е заситил глада си с реколти и обори, с къщи и с всичко живо, което не беше тичало достатъчно бързо.
	— Все още ли го няма? — Фарид се облегна на грапавия дънер. Момчето се придвижваше безшумно като змия. Прашнопръстия всеки път се стряскаше, когато то ненадейно изникнеше отнякъде.
	— Да! — отговори той. — Щастието ни се усмихва.
	В деня на пристигането им автомобилът на Каприкорн беше паркиран на площада, но следобед две от момчетата му се заеха да лъскат сребристите ламарини, докато станаха като огледало, и малко преди мръкване Каприкорн отпътува. Той обичаше да го возят до различни места по крайбрежието, които наричаше свои бази, макар че обикновено бяха порутени колиби с по един-двама отегчени мъже в тях. Самият Каприкорн умееше да управлява кола колкото и Прашнопръстия, но неколцина от хората му можеха да шофират. Само един-двама от тях обаче притежаваха шофьорски книжки, защото за целта се изискваше да умееш да четеш.
	— Да, тази нощ отново ще се промъкна там — реши Прашнопръстия. — Каприкорн няма да отсъства дълго, а и Баста сигурно скоро ще се върне. — Автомобилът на Баста липсваше от паркинга. Дали Плосконосия и той все още лежаха вързани в порутената колиба?
	— Добре! Кога тръгваме? — Ако се съдеше по гласа на Фарид, той бе готов да тръгне начаса. — Щом залезе слънцето? Тогава всички се събират в църквата за храна.
	Прашнопръстия прогони кацналата на бинокъла муха.
	— Ще отида сам. Ти оставаш тук и ще пазиш нещата ни.
	— Не!
	— Да. Опасно е. Искам да посетя един човек, а за целта трябва да се промъкна в задния двор на Каприкорн.
	Момчето го изгледа учудено. Изразителните му черни очи понякога издаваха, че вече са видели прекалено много неща.
	— Това те учудва, нали? — Прашнопръстия си наложи да не се усмихне. — Не си подозирал, че имам приятели в дома на Каприкорн.
	Момчето сви рамене и погледна към селото. На паркинга спря прашен товарен автомобил. На откритата му платформа бяха вързани две кози.
	— Поредният селянин е изгубил стоката си! — промълви Прашнопръстия. — От друга страна, добре е сторил, че ги е дал доброволно, иначе още тази вечер щеше да намери бележката на вратата си.
	Фарид го погледна въпросително.
	— На бележката щеше да пише: _Утре ще пропее червеният петел_. Това е единственото изречение, което умеят да изписват хората на Каприкорн. Понякога за по-лесно просто окачват мъртъв петел над вратата. Това послание всеки го разбира.
	— Червеният петел? — Фарид поклати глава. — Това магическо проклятие, ли е?
	— Не. По дяволите, пак говориш като Баста — Прашнопръстия тихо се засмя.
	Хората на Каприкорн слязоха от автомобила. По-ниският носеше две натъпкани найлонови торби, а по-високият се зае да смъква козите.
	— Червеният петел е огънят. Огънят, с който главорезите опожаряват оборите на селяните или маслиновите им насаждения. Случва се червеният петел да запее и под нечий покрив или ако стопанинът се е инатил особено упорито — и в детската стая. Почти всеки човек притежава нещо, което е скъпо на сърцето му.
	Мъжете погнаха козите към селото. Единият бе Кокерел, Прашнопръстия го позна по куцукането. Често се беше питал дали Каприкорн знае за дребните далавери, с които хората му от време на време пълнеха собствените си джобове.
	Фарид улови един скакалец в шепата си и го заразглежда през полуразтворените си пръсти.
	— Въпреки това ще дойда — настоя той.
	— Не.
	— Не ме е страх!
	— Още по-зле.
	След бягството им Каприкорн бе заповядал да монтират прожектори пред църквата, на паркинга и на покрива на дома му. Това определено нямаше да помогне на Прашнопръстия да остане незабележим. Той се бе промъкнал в селото още първата нощ с намазано със сажди лице, за да не го познаят.
	Постовете също бяха удвоени, вероятно заради златото, което Вълшебноезичния бе извадил от книгата за Острова на съкровищата. Разбира се, то отдавна бе скрито в избите на неговия дом, старателно заключено в тежките каси, които Каприкорн бе заповядал да му набавят. Той никак не обичаше да пилее богатството си. Трупаше го като змейовете от приказките. Само понякога украсяваше пръста си с пръстен или врата на някоя прислужница, която му харесваше — с огърлица. Или изпращаше Баста да му купи нова ловна пушка.
	— С кого ще се срещнеш?
	— Това не те засяга.
	Момчето разтвори ръка и пусна на свобода скакалеца. Насекомото се отдалечи, пружинирайки върху зелените си крака.
	— С една жена — призна накрая Прашнопръстия. — Една от прислужниците на Каприкорн. Няколко пъти ми е помагала.
	— Тази, чиято снимка носиш в раницата ли?
	Прашнопръстия отпусна бинокъла.
	— Откъде знаеш какво нося в раницата?
	Момчето в миг сви глава между раменете си като човек, който е свикнал да получава удари и ритници за всяка необмислена дума.
	— Търсех кибрит.
	— Ако още веднъж те хвана, че ровиш в раницата ми, ще кажа на Гуин да ти отхапе пръстите.
	Момчето се ухили.
	— Гуин никога не ме хапе.
	Имаше право. Животинчето бе лудо по момчето.
	— Къде се е завряло всъщност неблагодарното животно? — Прашнопръстия разтвори храстите, за да огледа местността. — От вчера не съм го виждал.
	— Мисля, че си е намерил половинка. — Фарид ровеше с клон из сухата шума. Навсякъде под дърветата имаше купчини изсъхнали листа. Шумоленето им щеше да издаде всеки неканен гост, който нощем се опиташе да доближи лагера им. — И ако нощес не ме вземеш със себе си — заплаши момчето, — аз просто ще се промъкна тайно след теб.
	— Ако се промъкнеш тайно след мен, ще те пребия от бой.
	Фарид сведе глава и с безизразно лице огледа голите си пръсти. После хвърли поглед към обгорелите зидове.
	— Само не се опитвай да ме размекнеш с историята за духа на старицата! — ядоса се Прашнопръстия. — Повтарям ти, че единствената опасност ни дебне оттатък, в селото. Стъкни си огън в долчинката, ако те е страх от тъмното.
	— Духовете не се боят от огъня — възрази момчето шепнешком.
	Прашнопръстия с въздишка се оттегли от наблюдателницата си. Малкият бе достоен съперник на Баста. Боеше се от проклятия, поличби и черни котки и навсякъде виждаше духове, и то не само привидението на старицата, която спеше вечния си сън, зарита някъде наоколо. Не, Фарид виждаше съвсем други призраци, и то на тълпи: зли, едва ли не всесилни същества, които изтръгваха сърцата от телата на клетите смъртни момчета и ги изяждаха. Той просто не можеше да повярва на Прашнопръстия, който го успокояваше, че духовете не са го последвали в този свят, че ги е оставил в книгата заедно с разбойниците, които го бяха били и ритали. Ако тази нощ останеше сам, имаше опасност буквално да умре от страх.
	— Е, добре, идваш с мен — примири се Прашнопръстия. — Но, предупреждавам те, нито гък! Там долу не ни очакват духове, а истински хора с истински пушки.
	Фарид благодарно го прегърна с кльощавите си ръце.
	— Добре де, добре! — Прашнопръстия грубовато го отблъсна. — Хайде, покажи ми дали си се научил да стоиш на една ръка.
	Момчето се подчини незабавно. Претърколи се, изправи се на ръце, кръвта нахлу в главата му, но Фарид се закрепи първо на лявата, после на дясната си ръка, вирнал във въздуха останалите си крайници. Издържа три секунди и се стовари в бодливите клонки на дивия трендафил, но веднага се окопити и опита отново.
	Прашнопръстия седна под едно дърво.
	Време беше да се отърве от момчето. Но как? Ако беше куче, можеше да го прогони с два-три камъка, но момчето… Защо не беше останало при Вълшебноезичния? Той по-добре умееше да гледа деца. А и кой в крайна сметка го бе довел тук? Но не, Фарид се бе лепнал за него и спасение нямаше.
	— Ще видя къде е Гуин — рече Прашнопръстия и се изправи.
	Момчето мълчаливо го последва…


>	Отново там

E>
	Тя отиде да говори с краля с тайната надежда, че той ще забрани на сина си да тръгне на излет. Но кралят рече:
	— Е, мила моя, истината е, че приключенията са полезни дори за най-малките. Приключенията могат да влязат в кръвта на човек дори ако по-късно той изобщо не си спомня, че ги е преживял.
@	Ива Иботсън, „Тайната на перон 13“
E$

	В сивия дъждовен ден, когато Меги го видя за втори път, селото на Каприкорн съвсем не изглеждаше опасно. Къщите, които стърчаха над зеленината на хълмовете, имаха бедняшки вид. Нямаше слънчеви лъчи, които да заличат възрастта им, и на Меги не й се вярваше, че бяха същите постройки, които в нощта на бягството им й се сториха тъй заплашителни.
	— Интересно! — прошепна Фенолио, когато автомобилът спря на паркинга. — Знаеш ли, че това село изключително прилича на едно от местата, в които се развива действието на „Мастилено сърце“? Вярно, тук няма замък, но пейзажът наоколо е съвсем същият, а и възрастта на къщите е точна. А знаеш ли, че „Мастилено сърце“ разказва за свят, който не се различава особено от нашето Средновековие? Вярно, че добавих някои детайли, например феите и великаните, а някои спестих, но в общи линии…
	Меги не го слушаше. Спомни си нощта, в която бяха избягали от затвора на Каприкорн. Тогава с цялото си сърце се беше надявала никога повече да не види паркинга, църквата и тези възвишения.
	— Хайде, размърдайте се! — изгрухтя Плосконосия и отвори вратата на колата. — Спомняш си пътя, нали?
	Да, Меги си спомняше — макар днес всичко да изглеждаше различно. Фенолио се озърташе наляво-надясно като турист.
	— Разпознавам селото! — прошепна той на Меги. — Искам да кажа, чувал съм за него. То се среща в доста истории, при това тъжни. Земетресението през миналото столетие, а и последната война…
	— Пази си езика за по-късно, драскачо! — прекъсна го Баста. — Не обичам да ми шушулявят.
	Фенолио го изгледа сърдито, но замълча. Не издаде нито звук, докато не стигнаха пред църквата.
	— Хайде, отваряйте вратата. Какво чакате? — изръмжа Плосконосия и Меги с помощта на Фенолио открехна тежкия дървен портал. Хладният въздух, който ги обгърна, миришеше на застояло, както в деня, в който бе пристъпила тук заедно с Мо и Елинор. Вътре в църквата не се забелязваха големи промени. В оловносивия ден червените стени изглеждаха още по-заплашително, а изразът, застинал върху кукленското лице на статуята на Каприкорн, й се стори още по-злобен. Варелите, в които бяха изгорили книгите, стояха непокътнати на старите си места, но от стола на Каприкорн горе нямаше и следа. Двама от хората му изкачваха по стълбите ново кресло. Старицата с вид на сврака, която Меги предпочиташе да не си спомня, стоеше до тях и с нетърпелив глас раздаваше указания.
	Баста разблъска две жени, които се бяха отпуснали на колене и миеха пода на централния проход, и закрачи към стъпалата пред олтара.
	— Къде е Каприкорн, Мортола? — провикна се той отдалеч към старицата. — Имам новини за него. Важни новини.
	Но старата жена дори не обърна глава.
	— По-надясно, тъпаци такива! — заповяда тя на двамината, които още се мъчеха да изкачат тежкото кресло. — Ааа, виждате ли, че можело! — Едва сега старата се извърна с отегчена физиономия към Баста. — Очаквахме те по-рано.
	— Какво трябва да означава това? — Баста повиши глас, но Меги долови в него несигурност. Като че ли го беше страх от старицата. — Знаеш ли колко селища има по проклетото крайбрежие? При това изобщо не бяхме сигурни, че Вълшебноезичния е останал в района. Но досега моят нюх не ме е подвеждал и аз изпълних нареждането. — Той кимна към своите пленници.
	— Нима? — Свраката изви очи към Меги и Фенолио. — Виждам само девойчето и някакъв старец. Къде е бащата?
	— Нямаше го. Но той сам ще дойде. Малката е най-добрата примамка.
	— А откъде ще узнае, че е тук?
	— Оставих му съобщение!
	— Откога умееш да пишеш?
	Меги видя как раменете на Баста се изпънаха от гняв.
	— Издълбах името си, повече думи не са нужни, за да му стане ясно къде може да намери скъпоценната си дъщеричка. Кажи на Каприкорн, че ще я затворя в един от кафезите. — С тези думи Баста се завъртя на токовете си и закрачи към Меги и Фенолио.
	— Каприкорн не е тук и не знам кога ще се върне — извика след него Мортола. — Но до завръщането му командвам аз, а съм на мнение, че в последно време ти не изпълняваш задачите си така, както се очаква от теб.
	Баста се обърна рязко, сякаш нещо го беше ухапало по врата, но Мортола продължи, без да му обръща внимание:
	— Първо позволи Прашнопръстия да ти открадне ключовете, после изгуби кучетата и ни накара да те търсим из планините, а сега и това. Дай ми ключовете! — Свраката протегна ръка.
	— Какво? — Баста пребледня като момче, наказано с бой пред целия клас.
	— Много добре ме разбра. Прибирам ти ключовете за кафезите, за гробницата и за склада с бензин. Донеси ги.
	Баста не помръдна.
	— Нямаш право! — изсъска той. — Каприкорн ми ги даде, само той може да ми ги отнеме. — И отново се извърна.
	— Той наистина ще ти ги отнеме! — викна Мортола след него. — И очаква да му докладваш незабавно, щом се върне. Може би той по-добре от мен ще разбере защо не си довел Вълшебноезичния.
	Баста не отговори. Грубо хвана ръцете на Меги и Фенолио и ги повлече към портала. Свраката извика още нещо след него, но Меги не разбра думите. А Баста дори не се обърна.


	Заключи ги в стая номер пет, същата, в която преди бе затворен Фарид.
	— Хайде, тук ще чакате, докато се появи баща ти — каза Баста, преди да блъсне Меги вътре.
	Момичето се почувства като в кошмар, който сънува повторно. Само че този път я нямаше дори смърдящата купчина слама, на която човек можеше да седне, а и електрическата крушка беше изгоряла. Затова пък от една тясна дупка в стената се процеждаше слаба дневна светлина.
	— Прекрасно — въздъхна Фенолио и се отпусна на студения под. — Обор. Колко банално. Мислех си, че Каприкорн държи пленниците си в истинска тъмница.
	— Обор ли? — Меги се облегна на стената. Чуваше как дъждът бие по залостената врата.
	— Да. Какво си мислеше, че е това? В миналото хората са строили домовете си по този начин — долу са прибирали животните, а горе са се подслонявали стопаните. В планините има села, където още държат овцете и козите си по този начин. А след като сутрин добитъкът замине на паша, уличките са покрити с димящи купчини, в които неминуемо стъпваш, ако се отправиш да си купиш кифли за закуска. — Фенолио изтръгна един косъм от носа си, огледа го, сякаш не можеше да повярва, че в ноздрата му расте нещо, и го запрати с пръст във въздуха. — Наистина е страшничко — промърмори той. — Точно така си представях майката на Каприкорн: носът, сближените очи, дори начинът, по който скръства ръце и вири брадичка.
	Меги невярващо го погледна.
	— Майката на Каприкорн ли? Свраката?
	— Свраката! Така ли я наричаш? — Фенолио тихо се засмя. — Точно такъв е и прякорът й в моята история. Наистина удивително. Пази се от нея. Характерът й не е особено благ.
	— Мислех, че му е икономка.
	— Хм, вероятно така са искали да мислиш. Затова запази нашата малка тайна, разбра ли?
	Меги кимна, макар да не разбираше. Бездруго беше все едно коя е старицата. Този път Прашнопръстия нямаше да отвори вратата им посред нощ. Всичко беше напразно — все едно никога не бяха бягали. Тя пристъпи към залостената врата и опря ръце в нея.
	— Мо ще дойде! — прошепна тя. — И тогава ще ни държат затворени за вечни времена.
	— Хайде-хайде! — Фенолио се изправи и пристъпи към нея. Привлече я към гърдите си и тя опря лице в якето му. Платът беше груб и миришеше на тютюн за лула.
	— Все ще ми хрумне нещо — обеща той. — В крайна сметка аз измислих тези негодници. Ще трябва да намеря начин да ги премахна. Как иначе! Баща ти имаше една идея, но…
	Меги вдигна мокрото си от сълзи лице и го погледна с надежда, но старецът поклати глава.
	— По-късно. Обясни ми сега какъв е интересът на Каприкорн към баща ти. Има ли нещо общо с умението му да чете?
	Меги кимна и избърса сълзите си.
	— Иска Мо да повика с четене някакъв негов стар приятел…
	Фенолио й подаде носна кърпичка. От нея се посипа тютюн.
	— Приятел ли? Каприкорн няма приятели.
	Старецът свъси чело. После Меги чу как изведнъж шумно си поема дъх.
	— Кой е той? — попита тя, но Фенолио само избърса от бузата й нова сълза.
	— Надявам се да го срещаш само между кориците на книга — гласеше неясният отговор.
	После писателят се извърна и закрачи напред-назад.
	— Каприкорн скоро ще дойде — каза той. — Трябва да помисля как да се изправя пред него.
	Но Каприкорн не идваше. Навън се стъмни, ала никой не дойде да ги изведе от затвора им. Дори не им дадоха ядене. Стана студено, нощният въздух проникваше през дупката на стената, затова седнаха един до друг, за да се стоплят.
	— Баста все още ли е толкова суеверен? — попита Фенолио по някое време.
	— Да, много — отвърна Меги. — Прашнопръстия постоянно му се присмива.
	— Добре — промърмори Фенолио. И не каза нищо повече.


>	Прислужницата на Каприкорн

E>
	Не бях виждал никога нито баща си и майка си, нито техните портрети и първите ми представи за тях бяха свързани неоснователно с надгробните им плочи. От формата на буквите на бащината ми надгробна плоча получих странната представа, че той е бил широкоплещест, едър мургав мъж с черна къдрава коса. А от вида на надписа „и Джорджиана, съпруга на гореспоменатия“ извадих детинското заключение, че майка ми е била болнава и с лунички.
@	Чарлз Дикенс, „Големите надежди“
E$

	Прашнопръстия се отправи към селото в най-дълбокия мрак. Небето все още беше облачно, не се виждаше нито една звезда. Само луната от време на време се появяваше между облаците, охтичаво тънка, като лимонено резенче в море от мастило.
	Прашнопръстия беше благодарен за мрака, но момчето ужасено отскачаше назад от всяка клонка, която докосваше лицето му.
	— Проклятие, трябваше да те оставя при Гуин! — скара му се Прашнопръстия. — Ще ни чуят отдалеч, толкова силно тракат зъбите ти. Гледай напред! Там са нещата, от които трябва да се страхуваш. Не духове, а пушки.
	Пред тях, само на няколко стъпки, се простираше селото на Каприкорн. Прожекторите изливаха ярка като ден светлина върху сивите къщи.
	— Нека продължават да твърдят, че електричеството било благословия! — прошепна Прашнопръстия, докато се промъкваха покрай паркинга. Между колите отегчено обикаляше пазач. Той с прозявка се облегна на автомобила, с който следобед Кокерел беше докарал козите, и нахлузи на ушите си слушалки.
	— Много добре! Цяла армия може да приближи, без да я чуят! — зарадва се Прашнопръстия. — Ако беше тук, Баста щеше да затвори този тип за три дни в обора без залък хляб.
	— Какво ще кажеш да минем по покривите? — в гласа на Фарид нямаше и следа от страх. Пазачът с пушката не го безпокоеше и наполовина колкото въображаемите духове. Прашнопръстия само поклати глава пред толкова безгранично невежество. Но покривите бяха добра идея. По стената на една от къщите, които ограждаха паркинга, се виеше лозница. Не бяха я подрязвали от години. Щом пазачът се отправи към противоположния край на площадката, подскачайки в такт с музиката, която пълнеше ушите му през слушалките, Прашнопръстия се покатери по нея. Момчето умееше да се катери по-добре от него. И гордо му протегна ръка за помощ. Продължиха да се промъкват като бездомни котараци покрай комини, антени и прожекторите на Каприкорн, които насочваха светлината си надолу и оставяха покривите в мрак. На едно място под ботуша на Прашнопръстия се отчупи парче керемида и се изтъркаля по стрехата, но той успя да го хване, преди да полети и да се разбие на улицата.
	Когато стигнаха площада, на който се издигаха църквата и къщата на Каприкорн, те се спуснаха по една водосточна тръба. Прашнопръстия се сниши за няколко мига зад купчина празни щайги и се огледа. Площадът и тясната уличка встрани от него бяха потопени в ярка светлина. Край кладенеца пред църквата седеше черен котарак. При вида му сърцето на Баста сигурно щеше да спре, но Прашнопръстия се разтревожи повече от пазачите около къщата на Каприкорн. Пред входа обикаляха двама. Единият, як и недодялан грозник, преди четири години беше спипал Прашнопръстия далеч на север тъкмо когато се канеше да даде последното си представление. И с помощта на двамина други главорези го бе довлякъл в селото. А тук Каприкорн бе приложил специалните си методи на разпит, за да узнае къде се намират Вълшебноезичния и неговата книга.
	Двамата пазачи се караха. Бяха толкова погълнати от спора, че Прашнопръстия събра смелост и с няколко бързи стъпки изчезна в уличката, която обикаляше дома на Каприкорн. Фарид го последва безшумно като оживяла сянка. Къщата на Каприкорн представляваше голяма квадратна постройка, в която някога навярно се бе помещавало кметство, манастир или училище. Всички прозорци бяха тъмни, а на уличката не се виждаше друг пазач. Но Прашнопръстия беше нащрек. Знаеше, че пазачите обичат да се крият във входовете, че, облечени в черните си дрехи, бяха невидими като гарвани в нощта. Наистина, Прашнопръстия знаеше почти всичко за селото на Каприкорн. Често кръстосваше уличките му, след като Каприкорн заповяда да го доведат и го изпрати по следите на Вълшебноезичния и неговата книга. Всеки път, когато носталгията го подлудяваше, той се завръщаше тук, при старите си врагове, за да не се чувства изоставен в чуждия свят. Дори страхът от ножа на Баста не беше способен да го отпъди.
	Прашнопръстия вдигна плосък камък, махна на Фарид да дойде и го запрати към уличката.
	Нищо не помръдна. Слава Богу, пазачът се отправи да завърши обиколката си и фокусникът безшумно се плъзна към високата стена, зад която се простираше градината на Каприкорн със зеленчуковите лехи, плодните дръвчета и билките, които зидът пазеше от студения вятър, повяващ понякога откъм планините. Прашнопръстия често забавляваше слугините, които прекопаваха лехите. В градината нямаше прожектори (кому беше нужно да краде зарзават?), а от двора към къщата водеше една-единствена врата, подсигурена с решетка, която нощем заключваха. Освен това непосредствено зад стената бяха разположени кучкарниците, които, слава Богу, се оказаха празни. Забеляза това, докато се прехвърляше през зида. Четириногите пазачи не се бяха завърнали след приключението сред хълмовете. Оказали се бяха по-умни, отколкото ги мислеше Прашнопръстия, а Баста очевидно още не им бе набавил заместници. Колко глупаво от негова страна.
	Прашнопръстия отново помаха на момчето да го последва и изтича покрай грижливо поддържаните лехи, докато не се изправи пред решетката на задната вратичка. Фарид го погледна въпросително, когато видя железните пречки, но фокусникът само докосна с пръст устните си и вдигна поглед към прозореца на втория етаж. Капаците, които в мрака изглеждаха черни, бяха отворени. Прашнопръстия издаде мяукане, което прозвуча толкова автентично, че му отговориха няколко котарака, но зад прозореца нищо не помръдна. Той изруга полугласно и за миг се заслуша в нощта. После наподоби резкия крясък на граблива птица. Фарид се сви от ужас и се прилепи до стената. Този път доловиха движение зад прозореца. После от него се надвеси жена. Когато Прашнопръстия й махна, тя отвърна на поздрава му и се скри.
	— Не ме гледай така! — промълви фокусникът, забелязал загрижения поглед на Фарид. — Можем да й се доверим. Много от жените не си падат особено по Каприкорн и главорезите му, някои от тях не стоят тук доброволно. Но всички ги е страх от него — страх ги е, че ще си изгубят работата, страх ги е, че ще запали покрива над главите на семействата им, ако проговорят за него и за това, което става тук, страх ги е, че ще изпрати при близките им Баста с неговия нож… Реза няма подобни притеснения, тя няма семейство.
	Вече няма, добави мислено Прашнопръстия.
	Вратата зад железните пръчки се открехна и Реза, жената от прозореца, пристъпи към тях с тревожно лице. Беше бледа, с тъмноруса коса.
	— Как си? — Прашнопръстия се приближи до решетката и промуши ръка през пръчките. Реза стисна пръстите му с усмивка и посочи с глава към момчето.
	— Това е Фарид — тихо поясни Прашнопръстия. — Може да се каже, че го прибрах безпризорен. Но той заслужава доверие. Пада си по Каприкорн точно толкова, колкото и ние.
	Реза кимна, погледна го с упрек и поклати глава.
	— Да, знам, не е най-умното нещо, че отново съм тук. Чу ли за станалото? — Прашнопръстия не успя да скрие нотката гордост в гласа си. — Онези си мислеха, че ще им позволя да се гаврят с мен, но не е така. Останала е още една книга и аз ще я взема! Не ме гледай така. Знаеш ли къде я държи Каприкорн?
	Реза поклати глава. Зад тях нещо прошумоля и Прашнопръстия рязко се извърна, но се оказа само мишле, което прекоси тичешком смълчания двор. Реза извади молив и късче хартия от джоба на своя халат. Пишеше бавно и подредено, знаеше, че за Прашнопръстия беше по-лесно да чете главни букви. Нали тя го беше научила на четмо и писмо, за да могат да разговарят.
	Както винаги, мина известно време, преди фокусникът да улови смисъла на буквите. Той всеки път изпитваше гордост, когато паякообразните знаци най-сетне се слееха в думи и му разкриеха своята тайна.
	— Ще огледам наоколо — прочете той тихо. — Добре. Но бъди внимателна. Не искам да изложиш на опасност красивата си главица. — Прашнопръстия отново се надвеси над бележката. — Значи сега Свраката държи ключовете на Баста?
	После й върна бележката. Фарид наблюдаваше пишещата ръка на Реза толкова вдъхновено, сякаш гледаше как се правят магии.
	— Май си намери нов кандидат за ученик — прошепна фокусникът през решетката. — Не виждаш ли как те е зяпнал?
	Реза вдигна глава и се усмихна на Фарид. Той срамежливо сведе поглед. Реза описа с показалеца кръг около лицето си.
	— Смяташ, че е хубаво момче? — Прашнопръстия насмешливо сви устни, докато Фарид се чудеше накъде да погледне от срам. — А какво мислиш за мен? Красив съм като луната ли? Хм, как да разбирам този комплимент?
	Реза притисна ръка към устните си. Лесно беше да я разсмееш, а смехът й беше звънлив като на малко момиченце. Гласът й звучеше само когато се смееше.
	Изстрели пронизаха нощта. Реза обви решетката с ръце, а Фарид уплашено се свлече до стената. Прашнопръстия го изправи.
	— Няма нищо! — прошепна той. — Пазачите пак стрелят по котараците. Винаги правят така, когато скучаят.
	Момчето невярващо го погледна, а Реза продължи да пише.
	— Отне му ги. За наказание — прочете Прашнопръстия. — Е, убеден съм, че това няма да се хареса на Баста. Толкова се перчеше с тези ключове, сякаш Каприкорн му бе поверил очите си да ги пази.
	Реза се престори, че вади от колана си нож, и придружи жеста си с толкова мрачна физиономия, че Прашнопръстия се изсмя високо. После бързо се огледа, но сред високите стени цареше тишина.
	— О, да, мога да си представя колко бесен е Баста — промълви той. — Какво ли не прави, за да се хареса на Каприкорн, колко ли гърла и лица е нарязал, и да му се случи такова нещо.
	Реза отново посегна към бележката. И отново измина мъчително дълго време, преди фокусникът да успее да разчете едрите й ясни букви.
	— Значи си чула за Вълшебноезичния. Искаш да знаеш кой е той? Е, все още щеше да гние в дупките на Каприкорн, ако не бях аз. Какво още ли? Питай Фарид. Откъсна това момче от собствената му история като зряла ябълка от дърво. За щастие не доведе някой от онези месоядни духове, за които момчето постоянно бълнува. Да, той е много добър четец, несравнимо по-добър от Дариус. Нали виждаш: Фарид не куца, лицето му сигурно винаги е изглеждало така, а и гласа не си е изгубил — макар в момента да не му личи.
	Фарид му хвърли сърдит поглед.
	— Как изглежда Вълшебноезичния? Мога да те уверя, че Баста още не му е разкрасил физиономията.
	Над главите им проскърца капак на прозорец. Прашнопръстия се притисна до решетката. Това е само вятърът, помисли си той, само вятърът е. Фарид го гледаше с разширени от ужас очи. Вероятно мислеше, че е дух, но съществото, което се надвеси от прозореца над тях, беше от плът и кръв: Мортола, или Свраката, както тайничко я наричаха. Всички прислужници й бяха подчинени, нищо не оставаше скрито от очите и ушите на Свраката, дори тайните, които слугините нощем си разменяха шепнешком в спалните си. Касите със съкровищата на Каприкорн бяха настанени по-грижовно от слугините му. Всички те спяха в къщата, разпределени по четири, в душни стаички, освен жените, които се бяха чифтосали с някои от хората му и обитаваха изоставените къщи.
	Свраката се облегна на перваза и вдъхна хладния нощен въздух. Носът й стърча навън цяла вечност, на Прашнопръстия му се прииска да извие тънкия й врат, но най-сетне, изглежда, се насити на хладината и затвори прозореца си.
	— Трябва да тръгвам, ала утре вечер ще се върна. Може би дотогава ще научиш нещо за книгата! — Прашнопръстия още веднъж стисна ръката на Реза. Пръстите й бяха грапави от прането и чистенето. — Знам, че се повтарям, но все пак: бъди предпазлива и се дръж далеч от Баста.
	Реза сви рамене. Как иначе да реагира на подобен излишен съвет? Почти всички жени в селото избягваха Баста, което не можеше да се каже за него.
	Прашнопръстия изчака пред зарешетената врата, докато Реза отново се върна в стаята си. Тя му даде знак със свещ през прозореца.
	Пазачът на паркинга все още слушаше музика. Танцуваше унесено сред колите, гушнал пушката си, сякаш беше прегърнал момиче. Докато погледне към тях, Прашнопръстия и Фарид вече бяха потънали в нощта.
	По обратния път към скривалището си не срещнаха никого, само лисица пресече пътя им и избяга с гладен поглед. Гуин клечеше сред зидовете на полуразрушената къщурка и ядеше някаква птица. Перата й ярко проблясваха в мрака.
	— Тя винаги ли е била няма? — попита момчето, докато Прашнопръстия се готвеше да се изтегне и да заспи под дърветата.
	— Откакто я познавам — отговори фокусникът и му обърна гръб. Фарид легна до него. Правеше така още от самото начало и колкото и Прашнопръстия да се отместваше, когато се събудеше, намираше Фарид плътно притиснат до себе си.
	— Снимката в раницата ти — продължи момчето — е нейна.
	— Е, и?
	Фарид замълча.
	— Ако си й хвърлил око — подигравателно рече Прашнопръстия, — забрави. Тя е от любимките на Каприкорн. Позволено й е дори да му носи закуската и да му помага в обличането.
	— Откога е при него?
	— Пет години — отговори Прашнопръстия. — И през цялото време Каприкорн не й позволи нито веднъж да напусне селото. Рядко я пуска дори да пристъпи прага на къщата. Два пъти се опита да бяга, но не стигна далеч. Първия път я ухапа змия. Никога не ми е разказвала какво наказание й е наложил Каприкорн втория път, но знам, че повече не опита да се махне оттук.
	Зад тях нещо прошумоля и Фарид скочи, но се оказа само Гуин. Невестулката се облиза и се настани върху корема на момчето. Фарид със смях извади едно перо, заплело се в козината на животинчето. Гуин шумно подуши брадичката и носа му, сякаш беше тъгувал за момчето, после отново изчезна в нощта.
	— Наистина е симпатяга! — прошепна Фарид.
	— Не е — възрази Прашнопръстия и се зави до брадичката. — Най-вероятно те харесва, защото миришеш като момиче.
	Фарид не отговори и двамата потънаха в мълчание.
	— Приличат си — обади се накрая момчето тъкмо когато Прашнопръстия задрямваше. — Приличат си с дъщерята на Вълшебноезичния. Реза има същата уста и същите очи и се смее по същия начин.
	— Глупости! — ядоса се Прашнопръстия. — Не съществува ни най-малка прилика. И двете имат сини очи, това е всичко. Синеоките жени не са рядкост. А сега заспивай най-сетне.
	Момчето го послуша. Загърна се в пуловера, който му беше дал Прашнопръстия, и му обърна гръб. Скоро дишането му стана равномерно като на пеленаче. Ала Прашнопръстия будува цяла нощ и малко оставаше да пробие дупки в тъмнината с безутешния си поглед.


>	Тайни

E>
	— Ако ми дадат рицарски сан — рече Уорт и зарея замечтан поглед през прозореца, — ще се помоля Богу да ми изпрати всички злини на света, само и единствено на мен. Ако ги победя, няма да остане следа от тях, а ако те победят мен, ще страдам единствено аз.
	— Това би било проява на изключителна надменност — отвърна Мерлин. — Ако го сториш, ще те победят и ще страдаш.
@	Т. Х. Уайт, „Кралят на Камелот“
E$

	Каприкорн прие Меги и Фенолио в църквата, заобиколен от дузина главорези. Седеше в новото си катраненочерно кресло, което бяха поставили под ръководството на Мортола. Този път за разнообразие костюмът му не беше червен, а бледожълт като утринната светлина, която се процеждаше през прозорците. Беше заповядал да ги доведат в ранни зори, над възвишенията още се стелеше мъгла и слънцето плуваше в нея като топка в мътна вода.
	— Кълна се във всички букви на азбуката! — прошепна Фенолио, докато крачеше покрай Меги по прохода между пейките, плътно следван от Баста. — Той наистина прилича като две капки вода на образа, който си представях. „Безцветен като мляко“ — да, мисля, че така го бях описал.
	Той се разбърза, сякаш нямаше търпение да огледа отблизо своето творение. Меги едва успяваше да върви редом с него, а Баста го дръпна назад, преди да стъпи на стълбите.
	— Хей, какво си намислил? — изсъска той. — Не припирай, първо се поклони!
	Фенолио само му хвърли презрителен поглед и се закова като глътнал бастун. Баста замахна, ала Каприкорн едва забележимо поклати глава и Баста отпусна юмрука си като смъмрено дете. До креслото на Каприкорн бе застанала Мортола, скръстила ръце зад гърба си, сякаш бяха черни крила.
	— Наистина, Баста, питам се, как си посмял да не доведеш баща й? — възкликна Каприкорн и бавно премести погледа си от Меги върху сбръчканото лице на Фенолио.
	— Нямаше го, нали ви обясних — гласът на Баста прозвуча обидено. — Нима трябваше да седя като жаба в гьола и да го чакам? В най-скоро време той ще се появи, и то абсолютно доброволно! Нали всички видяхме каква маймунска любов изпитва към тази хлапачка! Залагам ножа си: ако не днес, то най-късно утре ще довтаса!
	— Ножът си ли залагаш? Че нали съвсем скоро го беше загубил? — Подигравката в гласа на Мортола накара Баста да стисне устни.
	— Отпускаш се, Баста! — установи Каприкорн. — Гневът ти замъглява разума. Но да видим кого още си ни довел.
	Фенолио не отделяше поглед от Каприкорн. Изпиваше го с очи като художник, който вижда отново своя картина, нарисувана много отдавна, и ако се съдеше по изражението му, това, което виждаше, му допадаше. В очите му Меги не откри дори следа от страх, само любопитство, смесено с неверие и задоволство — задоволство от самия себе си. Но тя забеляза, че Каприкорн не хареса този поглед. Не беше свикнал да го гледат тъй смело.
	— Баста ми разказа странни неща за вас, господин…
	— Фенолио.
	Меги внимателно изучаваше лицето на Каприкорн. Беше ли прочел някога това име, изписано върху корицата на „Мастилено сърце“, непосредствено над заглавието?
	— Дори гласът му звучи така, както си го представях! — прошепна й писателят. Приличаше на захласнато дете пред клетката на лъва. Само че Каприкорн не беше затворен в клетка. Едно примигване бе необходимо, и Баста толкова грубо заби лакътя си в хълбока на стария човек, че онзи се замята като риба на сухо.
	— Не обичам да си шушукат в мое присъствие — обясни Каприкорн, докато Фенолио се бореше за глътка въздух. — Както вече казах, Баста ми разправи невероятна история… Твърдите, че вие сте човекът, написал една определена книга… как се наричаше?
	— „Мастилено сърце“! — С изкривено от болка лице Фенолио разтърка мястото, където го бе сръгал Баста. — Нарича се „Мастилено сърце“, защото в нея се разказва за един човек, чието сърце е черно от злоба. Още си харесвам заглавието.
	Каприкорн вдигна вежди и се усмихна.
	— О, как да разбирам това? Нима трябва да е комплимент? В края на краищата говорите за моята история.
	— Не, не е твоята. Историята е моя. Само се разказва за теб.
	Меги видя как Баста метна въпросителен поглед към Каприкорн, но господарят му отново едва забележимо поклати глава и Фенолио поне за момента остана невредим.
	— Аха. Интересно. Значи не се отказваш от лъжите си. — Каприкорн се изправи. Слезе по стълбите с бавна стъпка.
	Фенолио съзаклятнически се усмихна на Меги.
	— Какво се смееш? — Гласът на Каприкорн бе остър като ножа на Баста. Той се закова пред Фенолио.
	— О, просто си спомних, че суетността е едно от качествата, което ти отредих. Суетност и… — Фенолио направи драматична пауза, преди да продължи — … още няколко други слабости, но тях по-добре да не ги споменавам пред хората ти, нали?
	Каприкорн мълчаливо и като че цяла вечност го оглежда от глава до пети. После се усмихна. Усмивката му беше тънка и бледа, приличаше на гърч в ъгълчетата на устните, докато погледът му се рееше из църквата, сякаш напълно бе забравил Фенолио.
	— Ти си дързък старик — установи той. — А отгоре на това и лъжец. Но ако си се надявал да ме впечатлиш с наглостта и мошеничеството си, както си завъртял главата на Баста, трябва да те разочаровам. Твърденията ти са жалки, какъвто си самият ти, и Баста е проявил нещо повече от обикновена глупост, като те е довел тук, защото ще трябва да се отървем от теб по един или друг начин.
	Баста пребледня. Той припряно пристъпи към Каприкорн, свил глава между раменете си.
	— Но какво ще правим, ако все пак се окаже, че не лъже? — чу го Меги да шепне на господаря си. — Двамата твърдят, че всички ще умрем, ако сторим зло на стареца.
	Каприкорн го изгледа с такова презрение, че Баста отстъпи назад и се спъна, сякаш бе получил шамар.
	А Фенолио продължаваше да гледа така, като че ли се забавляваше. Все едно наблюдаваше театрална пиеса, представяна в негова чест.
	— Клетият Баста! — обърна се писателят към Каприкорн. — Ти за пореден път си несправедлив към него, защото е прав. Какво ще стане, ако не лъжа? Какво, ако наистина съм ви създал и теб, и Баста? Дали, ако ми причините зло, няма просто да се изпарите? Твърде вероятно е.
	Каприкорн се изсмя, но Меги усещаше, че размишлява над думите на Фенолио, които го безпокояха — макар да се опитваше да се скрие зад безстрастната си маска.
	— Мога да ти докажа, че съм този, който твърдя, че съм! — изрече Фенолио толкова тихо, че само Каприкорн, Баста и Меги чуха думите му. — Тук ли да го сторя, пред твоите мъже и жени? Да им разправя ли за твоите родители?
	В църквата се бе възцарила гробна тишина. Никой не помръдваше, нито Баста, нито главорезите, които дебнеха в основата на стълбите. Дори жените, заети да мият пода под масите, се изправиха и впиха погледи в Каприкорн и непознатия мъж. Мортола все така стоеше изправена зад креслото му, но бе издала напред брадичката си, сякаш за да улови всяка дума от шепота там долу.
	Каприкорн мълчаливо оглеждаше бутонелите си. Открояваха се като капки кръв на белия фон на ризата му. После отново прикова безцветните си очи в лицето на Фенолио.
	— Кажи каквото имаш да казваш, старче! Но ако ти е мил животът, кажи го така, че да го чуя само аз. — Той говореше тихо и въпреки това Меги ясно усети гнева в гласа му. Никога не беше изпитвала по-голям страх.
	Каприкорн даде знак на Баста и онзи недоволно отстъпи няколко крачки назад.
	— Едва ли ще имаш нещо против да го чуе малката? — Фенолио постави ръка върху рамото на Меги. — Или те е страх и от нея?
	Каприкорн едва погледна Меги. Вниманието му беше погълнато единствено от стареца, който го беше измислил.
	— Говори, дори да нямаш нищо за казване! Няма да си първият в тази църква, който се опитва да спаси кожата си с лъжи, но ако продължаваш да увърташ, ще наредя на Баста да ти сложи за оглавник една симпатична малка пепелянка. Винаги пазя по няколко у дома за случаи като този.
	Фенолио не се впечатли особено от заплахата.
	— Добре! — съгласи се той и се огледа наоколо, сякаш съжаляваше, че не го слушат повече хора. — Откъде да започна? Първо да изясним нещо: един писател никога не написва всичко, което знае за своите герои. Не е необходимо читателите да научат всяка подробност. По-добре е някои неща да останат в тайна, която писателят дели със своите рожби. За него например — Фенолио посочи Баста — винаги съм знаел, че е бил изключително нещастен като малко момче, преди да го прибереш. Как го бях написал в прекрасната си книга? _Ужасно лесно е да убедиш някое дете, че е отвратително. Е, Баста беше убеден_. Не че ти го разубеди, неее! Пък и кому беше нужно? У теб той изведнъж видя човека, комуто да дари сърцето си, който го направлява как да постъпва… Баста намери своя бог, Каприкорн, макар ти да се отнасяше зле с него, но пък кой е рекъл, че всички богове са добри? Повечето са строги и жестоки, нали? В книгата си не съм споменал и дума за всичко това. Знаех го, то стигаше. Но достатъчно за Баста, да минем към теб.
	Каприкорн не отместваше поглед от Фенолио, лицето му беше застинало, сякаш бе издялано от дърво.
	— Каприкорн. — Гласът на Фенолио прозвуча едва ли не нежно. Той гледаше през рамото му, сякаш забравил за присъствието на събеседника си, напуснал един различен свят, скрит между две твърди корици на книга. — Разбира се, този човек носи съвсем различно име, но дори самият той не си го спомня. Нарича се Каприкорн, откакто навърши петнадесет години, по името на зодията, в която е роден. Козирог. Каприкорн недосегаемия, непроницаемия, ненаситния, онзи, който обича да играе ролята на Бог или на Сатаната, според обстоятелствата. Но нима Сатаната има майка? — Фенолио за първи път от дълго време погледна Каприкорн в очите. — Ти имаш.
	Меги вдигна поглед към Свраката. Жената беше пристъпила до ръба на стълбата, свила кокалестите си ръце в юмрук, но Фенолио говореше твърде тихо.
	— Обичаш да пръскаш слуха, че майка ти е от благородно потекло — продължи писателят. — Прави ти удоволствие понякога дори да твърдиш, че е царска дъщеря. Баща ти, разправяш, бил ковач на оръжие в замъка. Наистина, красива история. Да ти разкажа ли моята версия?
	За първи път Меги забеляза как подобие на страх се изписва върху лицето на Каприкорн, страх без име, без начало и без край, а зад него като огромна черна сянка се надигаше омразата. Едно беше сигурно: в този миг Каприкорн даваше мило и драго да убие Фенолио, но страхът връзваше ръцете на омразата му и я засилваше още повече.
	И Фенолио ли виждаше това?
	— Да, разкажи своята история. Защо не? — Змийските очи на Каприкорн застинаха.
	Фенолио се усмихна дяволито и заприлича на внуците си.
	— Добре, нека продължим. Това за майстор на саби, разбира се, е лъжа. — Личеше си, че старецът се забавлява. Държеше се така, сякаш си играе с палаво коте. Толкова малко ли знаеше за собственото си творение? — Бащата на Каприкорн беше обикновен ковач, който подковаваше коне и магарета — продължи той, без да се смути от леденостудения гняв в зениците на Каприкорн. — Той принуждаваше сина си да си играе с горещите въглени, а понякога го млатеше с почти същата сила, с която стоварваше чука върху желязната наковалня. Всяка проява на милосърдие се наказваше с бой, всяка сълза — с шамар, след всяко „не мога“ и всяко „не искам“ се сипеха удари. „Важна е само силата“ — това беше урокът, който бащата втълпи на момчето си. „По-силният налага правилата, само и единствено по-силният, затова се погрижи това да си ти.“ Майката на Каприкорн също смяташе, че тази е единствената непоклатима истина на света. И сутрин, и вечер повтаряше на сина си, че един ден ще стане най-силният мъж на света. Тя не беше принцеса, а прислужница със загрубели ръце и загрубели колене и следваше сина си като сянка, дори тогава, когато той започна да се срамува от нея и си измисли нов баща и нова майка. Възхищаваше се на неговата жестокост и обичаше да го гледа как сее страх и ужас. Обичаше и мастиленочерното му сърце. Да, сърцето ти е камък, Каприкорн, черен камък, способен на съчувствие толкова, колкото и парче въглен, а ти изключително, ама изключително силно се гордееш с този факт.
	Каприкорн отново си играеше с копчето си за ръкавели, въртеше го и го наблюдаваше тъй унесено, сякаш цялото му внимание бе съсредоточено в червения скъпоценен камък, а не в думите на Фенолио. Когато старецът замлъкна, Каприкорн полека вдигна ръкава си и отстрани от него някакво пухче. Изглежда, по същия начин беше отстранил и гнева си. Гневът, омразата и страха. Нямаше и следа от тях в безразличния му поглед.
	— Това наистина е удивителна история, старче — изрече той с тих глас. — Харесва ми. Ти си добър лъжец, затова ще те задържа тук. На първо време. Докато ми омръзнат историите ти.
	— Да ме задържиш тук? — Фенолио се изправи като свещ. — Нямам намерение да остана при теб! Какво всъщност…
	Но Каприкорн запуши устата му с ръка.
	— Нито дума повече — промълви той. — Баста ми разказа за трите ти внучета. Ако ми създаваш ядове или започнеш да разказваш лъжите си не на мен, а пред хората ми, ще помоля Баста да завие в шарена хартия три млади пепелянки и да остави подаръка пред прага на твоите хлапета. Достатъчно ясно ли се изразих, старче?
	Фенолио отпусна глава, сякаш Каприкорн му бе пречупил гръбнака само с няколко тихи слова. Когато отново вдигна поглед, страхът надничаше от всяка бръчка на лицето му.
	Каприкорн с доволна усмивка пъхна ръце в джобовете си:
	— Да, вие, мекотели, все дарявате някому слабите си сърчица. На деца, внуци, родители, кучета, котки, канарчета… Всеки го прави: селяните, земевладелците, дори полицаите имат семейства или поне някое куче. Само трябва да погледнеш баща й! — Каприкорн толкова внезапно посочи Меги, че тя подскочи. — Ще се върне, макар много добре да знае, че никога няма да го освободя, нито него, нито дъщеря му. И въпреки това ще се върне при мен. Не е ли прекрасно устроен този свят?
	— Да — промърмори Фенолио. — Прекрасно. — И за първи път погледна своето творение не с възхищение, а с погнуса. На Каприкорн това видимо му хареса повече.
	— Баста! — извика той и му махна да се приближи. Баста вървеше подчертано бавно и все още гледаше обидено. — Отведи стареца там, където преди държахме Дариус! — заповяда му господарят. — И сложи пазач пред вратата.
	— Искаш да го отведа в дома ти?
	— Да, защо не? Нали твърди, че ми е нещо като баща. Освен това историите му ме забавляват.
	Баста сви рамене и посегна да хване Фенолио. Меги изплашено погледна стария човек. Щеше да остане сам-сама в клетката без прозорци в обора на Каприкорн. Но преди Баста да успее да го помъкне, Фенолио грабна ръката й.
	— Остави момичето с мен — помоли той Каприкорн. — Не можеш да го затвориш самичко в онази дупка.
	Каприкорн с безразличие му обърна гръб.
	— Както желаеш. И без това баща й скоро ще дойде.
	Да, Мо щеше да дойде. Меги не можеше да мисли за нищо друго, докато вървеше с Фенолио, поставил ръката си на рамото й, сякаш бе способен да я предпази от Каприкорн, от Баста и от всички други злодеи. Само че това бе невъзможно. Дали Мо го можеше? Разбира се, че не. Меги започна да се моли наум. Може би баща й ще обърка пътя. Не бива да идва! И въпреки това тя имаше само едно-едничко горещо желание.


>	Различни цели

E>
	Фейбър помириса книгата.
	— Знаете ли, че книгите миришат на индийско орехче или на някаква друга подправка от далечна страна? Когато бях малък, така обичах да ги мириша.
@	Рей Бредбъри, „451 градуса по Фаренхайт“
E$

	Фарид пръв забеляза автомобила.
	Когато той запълзя нагоре по пътя, Прашнопръстия лежеше под дърветата. Опитваше се да размишлява, но откакто бе узнал, че Каприкорн се е завърнал, не успяваше да формулира никаква ясна мисъл. Все още не знаеше къде да търси книгата. Листата рисуваха сенки по лицето му, слънцето го бодеше през клоните с горещи, нажежени до бяло игли, а мислите му трескаво се блъскаха. Баста и Плосконосия също бяха на линия, естествено, какво ли си бе въобразявал? Че ще се отнесат в небитието? „Какво си се загрижил, Прашнопръсти? — прошепна той на самия себе си. — Не трябваше да се връщаш. Много добре знаеш, че е опасно.“ После чу да се приближават бързи стъпки.
	— Син автомобил! — изпъшка Фарид, докато се отпускаше на земята до него. — Мисля, че е Вълшебноезичния!
	Прашнопръстия скочи. Момчето знаеше какво говори. Беше се научило да различава тези смърдящи тенекиени бръмбари. Самият гой никога не успяваше да го стори. Припряно последва Фарид до мястото, откъдето се виждаше мостът. Оттам шосето се виеше към селото на Каприкорн подобно на мързелива змия. Не им оставаше много време, за да отрежат пътя на Вълшебноезичния. Те се втурнаха презглава надолу по хълма. Фарид пръв излезе на асфалта. Прашнопръстия винаги се беше гордял с бързината си, но момчето бе по-чевръсто от него, летеше, бързоного и тънкокрако като сърна. Беше се научило да си играе с огъня като с младо куче, самозабравяше се дотам, че от време на време Прашнопръстия с помощта на запалена клечка кибрит му напомняше колко са остри зъбите му.
	Вълшебноезичния рязко спря, когато видя Прашнопръстия и Фарид по средата на пътя. Изглеждаше толкова уморен, сякаш не бе спал няколко нощи. До него седеше Елинор. Как се бе озовала тук? Не беше ли се завърнала в къщата си, в онова гробище, пълно с книги? И къде беше Меги?
	Вълшебноезичния слезе от колата, мрачен като облак.
	— Разбира се! — извика той, докато се приближаваше към фокусника. — Ти си им казал къде сме! Кой друг? Какво ти обеща Каприкорн този път?
	— На кого съм разказал, какво? — Прашнопръстия отстъпи няколко крачки. — Никому нищо не съм издавал. Питай момчето.
	Вълшебноезичния дори не удостои Фарид с поглед. Лудата колекционерка също беше слязла от колата. Щръкна до Мо със заплашителна физиономия.
	— Единственият, който издаде нещо, си ти! — извика Прашнопръстия с мъка. — Разказа на стареца за мен, макар да ми обеща, че няма да го направиш.
	Вълшебноезичния застина. Толкова беше лесно да го накараш да се чувства виновен.
	— Би трябвало да скриете автомобила под дърветата. — Прашнопръстия посочи зад канавката. — Всеки момент може да мине някой от главорезите на Каприкорн, а те никак не обичат наоколо да има непознати коли.
	Вълшебноезичния се обърна и погледна надолу по пътя.
	— Нима ще му повярваш? — скастри го Елинор. — Разбира се, че той ви е предал, кой друг ще да е? Този човек лъже, щом отвори устата си.
	— Баста отвлече Меги — съобщи безизразно Вълшебноезичния, сякаш с дъщеря си бе загубил и дарбата си. — Взел е и Фенолио, вчера сутринта, докато посрещах Елинор на летището. Оттогава търсим това проклето село. Нямаш представа колко изоставени села има сред тези проклети хълмове. Едва когато минахме бариерата, се уверих, че сме на прав път.
	Прашнопръстия замълча и вдигна поглед към небето. Няколко птички летяха на юг, черни като хората на Каприкорн. Не беше забелязал кога са довели момичето, но не беше и прекарал деня с поглед, прикован в паркинга.
	— Баста отсъства няколко дни, предполагах, че ви търси — проговори той. — Имаш късмет, че не те е докопал.
	— Късмет ли? — Елинор още стоеше до колата. — Кажи му да се маха от пътя! Или саморъчно ще го прегазя. От самото начало беше на страната на тези нещастници подпалвачи!
	Вълшебноезичния още оглеждаше Прашнопръстия, сякаш не можеше да реши дали да му повярва или не.
	— Главорезите на Каприкорн са влезли с взлом в дома на Елинор — проговори той накрая. — Изгорили в градината всички книги от библиотеката й.
	Прашнопръстия трябваше да признае, че за миг изпита нещо като удовлетворение. Какво си беше въобразявала побърканата любителка на мастило и хартия? Че Каприкорн просто ще я забрави? Той вдигна рамене и погледна Елинор с безизразни очи.
	— Това трябваше да се очаква.
	— Трябваше да се очаква ли? — Елинор се задъха от възмущение. Тя се насочи към него, наежена като боен бултериер. Фарид й препречи пътя, но тя така решително го отблъсна, че той падна на асфалта.
	— Възможно е да завъртиш главата на момчето с огнените си фокуси и шарените си топки, кибритогълтачо! — нахвърли се тя върху Прашнопръстия. — Но при мен номерата ти не минават! От библиотеката ми не е останало нищо освен кофа пепел! Полицията направо се възхити на умението на подпалвачите. „Поне не са запалили къщата ви, госпожо Лоредан! Дори градината ви не е пострадала, ако изключим изгореното петно на моравата.“ Какво ме е грижа за къщата? Какво ме е грижа за проклетата морава? Изгориха скъпоценните ми книги!
	Прашнопръстия видя сълзите в очите й, макар че лелята побърза да извърне лице, и изведнъж у него трепна нещо като съчувствие. Може би двамата си приличаха повече, отколкото се виждаше на пръв поглед: и нейната родина беше направена от хартия и печатарско мастило. Вероятно в истинския свят се чувстваше толкова чужда, колкото и той. Но фокусникът не й позволи да забележи съчувствието му, а го скри зад присмех и равнодушие така, както тя криеше отчаянието си зад гнева.
	— А вие какво си въобразявахте? Каприкорн знаеше къде живеете. Можеше да се предвиди, че ще насъска хората си след вас, когато му избягахте. Винаги е бил отмъстителен.
	— А от кого е научил къде живея? От теб! — Елинор замахна със свит юмрук, но Фарид задържа ръката й.
	— Той не е предал никого! — извика момчето. — Нищо не е казал. Тук е само за да открадне едно нещо.
	Елинор отпусна ръка.
	— Значи все пак имам право! — Вълшебноезичния застана до нея. — Тук си, за да вземеш книгата. Това е лудост!
	— Ами ти? Какви са твоите намерения? — Прашнопръстия го изгледа презрително. — Смяташ да влезеш ей тъй в църквата на Каприкорн и да го помолиш да освободи дъщеря ти, така ли?
	Вълшебноезичния замълча.
	— Той няма да ти я върне, и ти знаеш това! — продължи Прашнопръстия. — Тя е само примамка, а щом я захапеш, и двамата ще останете пленници на Каприкорн вероятно до края на дните си.
	— Ако ме беше послушал, щяхме да дойдем с полиция! — Елинор ядосано издърпа ръката си от мургавите пръсти на Фарид. — Но Мортимер беше против.
	— Умна постъпка. Каприкорн щеше да скрие Меги в планините и нямаше да я видите никога повече.
	Вълшебноезичния погледна към тъмните очертания на планините зад хълмовете.
	— Изчакай да открадна книгата! — опита се да го убеди Прашнопръстия. — Още тази вечер ще се промъкна в селото. Няма да мога да освободя дъщеря ти като миналия път, защото Каприкорн е утроил стражите и цялото село е осветено като витрината на бижутерски магазин, но може и да узная къде я държат! После прави с информацията каквото щеш. А за благодарност преди това ще се опиташ да ме върнеш обратно. Какво ще кажеш?
	За фокусника предложението звучеше повече от разумно, но Вълшебноезичния поклати глава.
	— Не! — отсече той. — Съжалявам, но не мога да чакам повече. Меги и без това вече сигурно се пита къде се губя. Тя има нужда от мен. — С тези думи той се върна при колата си.
	Но преди да се качи, Прашнопръстия му препречи пътя. — И аз съжалявам — повтори той, докато с щракане изваждаше острието на ножа на Баста. — Знаеш, че не обичам тези пособия, но понякога човек е принуден да предпазва другите от собствената им глупост. Няма да допусна да влезеш в селото като заек в капан само за да може Каприкорн отново да заключи теб и вълшебния ти глас. Това няма да помогне нито на дъщеря ти, нито на мен.
	По знак на Прашнопръстия Фарид също беше изтеглил ножа си. Беше го купил от едно градче край морето, смешно малко ножче, но момчето толкова убедително го притисна към кръста на Елинор, че тя направи болезнена гримаса.
	— Господи, да не би да искаш да ме разпориш, малък негоднико? — извика тя. Момчето подскочи от острия тон, но въпреки това не прибра ножа.
	— Махни колата от шосето, Вълшебноезични! — заповяда Прашнопръстия. — И да не ти хрумне нещо неразумно, защото момчето няма да свали ножа си от твоята книголюбива приятелка, докато отново не се върнеш при нас.
	Вълшебноезичния се подчини. Разбира се. Какво друго можеше да направи? После завързаха двамата за дърветата, които растяха зад опожарената къщурка, само на няколко стъпки от своя набързо стъкмен лагер. Елинор изрази недоволството си значително по-шумно, отколкото Гуин, когато го изтегляха за опашката от раницата.
	— Престанете! — сряза я Прашнопръстия. — За никого няма да е от полза, ако ни спипат хората на Каприкорн.
	Това произведе необходимия ефект. Елинор начаса млъкна. Вълшебноезичния бе облегнал глава на дънера и беше затворил очи.
	Фарид старателно провери всички възли. После Прашнопръстия му махна да се приближи.
	— Ти ще пазиш тези двамата, докато аз се промъкна в селото довечера. И да не си посмял да ми мрънкаш за духове. Този път няма да бъдеш сам.
	Момчето го погледна обидено.
	— Но те са вързани! Какво да им вардя? Честна дума, никой досега не е успял да развърже моите възли! Моля те. Искам да дойда с теб. Мога да стоя на пост или да отвличам вниманието на стражите. Мога дори да се промъкна в къщата на Каприкорн! По-тих съм от Гуин!
	Но Прашнопръстия поклати глава.
	— Не! — отсече той. — Днес отивам сам. А ако ми трябва някой, който да ме следва на всяка крачка, ще си взема куче!
	И заряза момчето.
	Денят беше горещ. Небето на възвишенията беше синьо, без нито едно облаче. Щяха да минат часове, докато се стъмни.


>	В дома на Каприкорн

E>
	Насън ми се е случвало да обикалям из мрачни непознати къщи. Чужди, тъмни, ужасяващи домове. Черни стаи ме обгръщаха, спираха дъха ми…
@	Астрид Линдгрен, „Мио, мой Мио“
E$


	Тесен железен креват на два етажа до белосаната стена, гардероб, маса под прозореца, стол, празна полица, върху която бе оставена свещ. Меги се бе надявала, че прозорецът ще гледа към улицата или поне към паркинга, но се виждаше само вътрешният двор. Няколко прислужници бяха превили гърбове и скубеха плевели, а в оградения с телена мрежа ъгъл кълвяха кокошки. Зидът около двора беше висок като на затвор.
	Фенолио седна на долното легло и мрачно се взря в прашния под. Дюшемето скърцаше. Отвъд вратата се чуваха ругатните на Плосконосия.
	— Какво да направя? Не, потърси си друг балама, да го вземат дяволите дано! Предпочитам да се прокрадвам в съседните села и да запушвам вратите с напоени в бензин парцали или да увисвам удушени петли по прозорците. От мен да мине, мога и да поскачам пред праговете им с дяволска маска, както направи Кокерел последния път. Но нямам, никакво намерение да стърча като побит камък, за да вардя някакъв старчок и някаква си хлапачка! Вземи за тази работа някое от момчетата, те ще се радват да свършат нещо различно от лъскането на колите.
	Баста обаче беше непреклонен.
	— Ще те сменят след вечеря — отсече той и си тръгна. Меги чу как стъпките му се отдалечават по дългия коридор. До стълбите имаше още пет врати, а след това трябваше да се свие надясно… Тя добре беше запомнила пътя. Но как да мине покрай Плосконосия? Тя отново пристъпи към прозореца. Зави й се свят само като погледна надолу. Не, невъзможно беше да се спусне в двора. Със сигурност щеше да си счупи врата.
	— Само не затваряй прозореца! — помоли Фенолио зад нея. Тук вътре е толкова топло, че ще се разтопим.
	Меги седна на леглото до него.
	— Смятам да бягам! — прошепна му тя. — Щом се стъмни.
	Старецът я изгледа невярващо и рязко поклати глава.
	— Луда ли си? Прекалено опасно е!
	Навън в коридора Плосконосия продължаваше да ругае под носа си.
	— Ще кажа, че трябва да отида до тоалетната. — Меги притисна раницата към гърдите си. — А после дим да ме няма.
	Фенолио я хвана за раменете.
	— Не! — прошепна настоятелно той. — Не, няма да го направиш. Все ще измислим нещо. Да измислям неща ми е професия, забрави ли?
	Меги стисна устни.
	— Добре де, добре — промърмори тя. После стана и бавно се отдалечи към прозореца. Навън се здрачаваше.
	И въпреки това ще опитам, зарече се Меги, докато зад гърба й Фенолио се отпусна с въздишка на тесния креват. Няма да играя ролята на примамка! Ще избягам, преда да са хванали и Мо.
	И докато чакаше мрака, тя за стотен път изтласка в най-затънтеното ъгълче на съзнанието си въпроса, който не й даваше мира:
	Къде беше Мо?
	Защо не идваше?


>	Лекомислие

E>
	— Значи смяташ, че това е капан? — попита графът.
	— Винаги смятам всичко за капан, докато не се докаже противното — отвърна принцът. — Затова съм още жив.
@	Уилям Голдман, „Принцесата булка“
E$

	Горещината не намаляваше, макар слънцето да беше залязло. В мрака не се долавяше дори най-слаб полъх и докато Прашнопръстия повторно се прокрадваше към селото на Каприкорн, светулките танцуваха над изсъхналата трева.
	Тази нощ двама пазачи обикаляха паркинга, но никой от тях не носеше слушалки, затова Прашнопръстия реши да се приближи към дома на Каприкорн от друга посока. В отсрещния край на селото имаше улички, които толкова силно бяха разрушени от земетресението, прогонило последните му жители преди повече от сто години, че Каприкорн се беше отказал да ги възстановява. Бяха задръстени от купища отломъци и сринати стени. Никак не беше безопасно да се катериш по тях. Не минаваше ден, без нещо да се срути, дори след толкова години, и хората на Каприкорн избягваха тази част на селото, зад чиито изгнили врати още имаше маси с изоставени мръсни съдове на отдавна изчезналите обитатели. Тук нямаше прожектори, дори стражите рядко се мяркаха.
	По уличката, която избра Прашнопръстия, се издигаха купчини натрошени керемиди. Те стигаха до коленете и се сриваха под краката му, а когато за пореден път спря да се ослуша в мрака, загрижен, че шумът от стъпките му е предизвикал нечие внимание, видя един пазач да се появява сред порутените къщи. Часовоят си тананикаше. Прашнопръстия го познаваше — човекът отдавна бе на служба при Каприкорн. Баста го беше вербувал — в друго село, в друга страна. Околните хълмове не бяха единствените, които Каприкорн бе удостоил с „честта“ да го приютяват. Подвизавал се бе и из други поселища, също толкова самотни като това тук, обитавал бе пустеещи ферми, веднъж бяха живели дори в замък. Но винаги настъпваше ден, в който мрежата от страх, така умело изплетена от Каприкорн, се разкъсваше, и полицията надушваше нещо. Някой ден и тук щеше да се случи същото.
	Пазачът спря и запали цигара. Димът влезе в носа на Прашнопръстия. Той изви глава и видя кльощава бяла котка, клекнала сред отломките. Стоеше като ударена от гръм, приковала в него зелените си очи. „Шшшт! — прииска му се да прошепне. — Нима ти изглеждам опасен? Никак не съм опасен за разлика от онзи вън, който ще гръмне първо теб, а после и на мен ще тегли куршума.“ Зелените очи го фиксираха. Бялата опашка се размаха насам-натам. Прашнопръстия сведе поглед към прашните си ботуши, към изкривено парче желязо между камъните, само и само да не гледа котката. Животните никак не обичат, когато ги гледат в очите. Когато опитваше с Гуин, той всеки път показваше острите си като игли зъбки.
	Пазачът отново затананика с цигара между устните. И най-сетне, когато Прашнопръстия вече си мислеше, че ще остане да клечи зад срутените стени до края на живота си, се извърна и се отдалечи. Прашнопръстия не посмя да помръдне, докато стъпките не заглъхнаха. Когато се изправи на изтръпналите си крака, котката със съскане избяга, а той дълго остана сред опустелите къщи, изчаквайки сърцето му да се успокои.
	Успя да се прехвърли през стената около двора на Каприкорн, без да срещне друг пазач. Лъхна го тежък аромат на тамян. В тази гореща нощ всичко, изглежда, ухаеше с двойна сила, дори доматените стръкове и салатите. В лехата най-близо до къщата растяха отровните билки. Свраката лично се грижеше за тях. Не една смърт в селото идваше с уханието на олеандър, самакитка или беладона.
	Както винаги, прозорецът на стаята, в която спеше Реза, беше отворен. Прашнопръстия наподоби гневното гъргорене на Гуин и една ръка се провря от прозореца, махна му, а после бързо се скри. Той се облегна в очакване на зарешетената врата. Небето над него бе осеяно със звезди, които едва оставяха място за нощния мрак. Тя със сигурност знае нещо, помисли си той, но какво ще правя, ако науча, че Каприкорн е заключил книгата в някоя от касите си за скъпоценности?
	Вратата зад решетката се открехна. Всеки път скърцаше така, сякаш се оплакваше от това, че нарушават нощния й покой. Прашнопръстия се извърна и видя непознато лице. Беше младо момиче, петнадесет-шестнадесетгодишно.
	— Къде е Реза? — Прашнопръстия впи ръце в решетката. — Какво й е?
	Момичето сякаш се вкамени от страх. Втренчи се в белезите му, сякаш никога не беше виждало рани от нож.
	— Тя ли те изпрати? — На Прашнопръстия му се прииска да протегне ръце през решетката и да разтърси глупавата малка гъска. — Говори. Нямам време да те чакам цяла нощ.
	Не биваше да моли Реза за помощ. Трябваше да се погрижи сам. Как можа да я изложи на опасност!
	— Затвориха ли я? Заклевам те, говори!
	Момичето вдигна поглед над рамото му и отстъпи. Прашнопръстия рязко се извърна, за да види какво я е уплашило… и се озова лице в лице с Баста.
	Памук ли имаше в ушите си? Баста беше известен с тихата си стъпка, но Плосконосия, застанал до него, съвсем не беше майстор в промъкването. А Баста водеше още една личност: Мортола. Значи все пак не свежият въздух бе причината да наднича от прозореца си миналата нощ. А може би Реза го беше предала? От тази мисъл го заболя.
	— Наистина не вярвах, че ще се осмелиш отново да дойдеш тук — изсъска Баста, докато го притисна към решетката. Прашнопръстия усети как железните пръчки се врязаха в гърба му.
	Плосконосия се усмихваше широко като доволно дете. Винаги се усмихваше така, когато получаваше задачата да сплаши някого.
	— Какви ги вършиш ти с нашата красавица Реза? — Баста щракна ножа си, а усмивката на Плосконосия стана още по-блажена, когато видя как дребни капчици пот избиха по челото на Прашнопръстия. — Е, винаги съм казвал — продължи Баста и бавно плъзна ножа нагоре по гърдите на Прашнопръстия, — че огнегълтачът е влюбен в Реза. Би я изпил с очи, ако можеше, ама останалите все не ми вярваха. Въпреки това ми е чудно как страхливец като теб се е осмелил да се появи тук.
	— Ами любовта е сляпа — засмя се Плосконосия.
	Баста обаче само поклати глава.
	— Не, заради любовта Мръснопръстия не би ни оказал честта. Дошъл е заради книгата, прав ли съм? Все още изпитваш носталгия по пърхащите феи и смърдящите коболди. — Ножът почти нежно се плъзна по врата на фокусника.
	Прашнопръстия забрави как се диша. Просто не си спомняше.
	— Хайде, връщай се в стаята си — сопна се Свраката на девойката. — Какво се помайваш още?
	Прашнопръстия чу шумолене на рокля, после вратата зад него хлопна.
	Ножът още бе притиснат към врата му, но когато острието потъна малко по-надълбоко, Свраката спря ръката на Баста.
	— Престани! — грубо го сряза тя. — Остави игричките, Баста.
	— Да, господарят заповяда да му го докараме цял и невредим! — недоволно напомни Плосконосия.
	Баста за последен път плъзна острието по шията на Прашнопръстия. После със светкавично движение щракна копчето и стоманата се прибра.
	— Наистина жалко! — възкликна той. Прашнопръстия усети дъха му. Миришеше на мента, свежо и остро ухание. Разказваха, че някакво момиче, което понечил да целуне, го отблъснало, понеже устата му миришела. Оттогава Баста от ранни зори до здрач дъвчеше ментови листа.
	— С теб винаги съм се забавлявал добре, Прашнопръсти — похвали го той, докато отстъпваше назад, все още вдигнал ножа с прибраното острие.
	— Заведете го в църквата! — нареди Мортола. — Аз ще уведомя Каприкорн.
	— Знаеш ли, че господарят е страшно сърдит на твоята няма приятелка? — прошепна Плосконосия. — Нали тя винаги му е била нещо като любимка.
	В течение на няколко секунди Прашнопръстия едва не изпита облекчение.
	Значи Реза не го беше предала.
	И въпреки това не биваше да я моли за помощ. Непростимо беше.


>	Тихи слова

E>
	Неговите сълзи толкова харесваха на феята, че тя протегна хубавата си ръка, за да падат върху пръстите й. Гласът й бе толкова слаб отначало, че той не можеше да чуе думите й. После започна да разбира. Тя казваше, че може да се спаси, ако децата вярват във феи.
@	Джеймс М. Бари, „Питър Пан“
E$

	Меги наистина опита.
	Щом се смрачи, тя заудря с юмрук по вратата. Фенолио се събуди, ала преди да успее да я задържи, тя вече бе извикала на пазача, че трябва да отиде до тоалетната. Човекът, сменил Плосконосия, бе късокрак тип с щръкнали уши, който се забавляваше, като убиваше със сгънат вестник молците, направили грешката да се окажат наблизо. Когато пусна Меги в коридора, по бялата стена бяха размазани повече от дузина.
	— И аз имам нужда! — извика Фенолио след Меги, може би за да я разубеди, но пазачът затръшна вратата под носа му.
	— Един по един! — изгрухтя той по посока на стареца. — А ако имаш толкова голям зор, пикай от прозореца.
	Докато придружаваше Меги до тоалетната, той не се раздели с вестника си и по пътя уби още три молеца и една пеперуда, която неуморно пърхаше между голите стени. Накрая блъсна и отвори някаква врата, последната преди стълбата, която водеше надолу. Само още няколко стъпки — помисли си Меги. По-бързо от него ще скоча по стълбите.
	„Моля ти се, Меги, забрави за бягството — бе повтарял Фенолио в ухото й. — Ще се заблудиш. Наоколо няма нищо освен пущинаци, и то в продължение на десетки километри! Баща ти би те напляскал, ако знаеше какво замисляш!“
	Съвсем не, беше отговорила наум Меги. Но докато стоеше в малката стаичка, където нямаше нищо друго освен тоалетна чиния и кофа с вода, смелостта почти я напусна. Навън беше толкова тъмно, толкова ужасно тъмно. А и входът на къщата беше далеч.
	— Въпреки това трябва да опитам — реши тя полугласно, докато отваряше вратата. — Трябва!
	Пазачът я улови още на петото стъпало. Отнесе я обратно като чувал с картофи.
	— Следващия път ще те заведа при господаря! — заплаши той и я блъсна в стаята. — Каприкорн със сигурност ще ти измисли подходящо наказание.
	Близо половин час Меги хълца, а Фенолио седеше до нея и гледаше нещастно пред себе си.
	— Всичко е наред — мърмореше той, макар че нищо, ама нищичко не беше наред.
	— Дори нямаме лампа! — изхлипа по някое време момичето. — И ми взеха всичките книги!
	В отговор на това Фенолио пъхна ръка под възглавницата си и пусна в скута й джобно фенерче.
	— Намерих го под дюшека — прошепна той. — Заедно с няколко книги. Изглежда, някой ги е скрил там.
	Дариус, четецът. Меги добре помнеше как слабоватият нисичък човечец припряно прекосяваше църквата на Каприкорн с куп книги под мишница. Фенерчето сигурно беше негово. Колко ли дълго го бе държал Каприкорн в тясната гола стая?
	— В гардероба открих и едно вълнено одеяло, оставил съм го на горното легло — прошепна Фенолио. — Не мога да се кача там. Опитах, но креватът се заклати като кораб в мъртво вълнение.
	— Бездруго предпочитам да спя горе — Меги избърса сълзите си с ръкав. Сълзите нямаше да й помогнат.
	Освен одеялото Фенолио бе оставил върху леглото и няколко от книгите на Дариус. Маги внимателно ги подреди една до друга. Почти всички бяха книги за възрастни: опърпано криминале, албум за змии, биография на Александър Велики, „Одисея“. Единствените детски книжки бяха томче с приказки и „Питър Пан“, която беше чела повече от десет пъти. Навън пазачът отново удари по стената с вестника си, а на леглото под нея Фенолио неспокойно се мяташе в тесния креват. Меги знаеше, че няма да заспи. Безполезно беше дори да опитва. Още веднъж огледа чуждите книги. Всяка беше затворена врата. През коя да влезе? Зад коя се криеше свят, който ще й позволи да забрави всичко — и Баста, и Каприкорн, и „Мастилено сърце“, и себе си, просто всичко? Отмести настрана криминалето и биографията на Александър Велики, поколеба се и взе „Одисея“. Личеше, че томчето често е прелиствано, Дариус сигурно го бе обичал. Дори беше подчертал някои пасажи на места толкова силно, че хартията бе почти раздрана: „Но колкото и да се старае, не съумява да донесе спасение на приятелите.“ Меги нерешително разлисти захабените страници, после затвори книгата и я остави настрана. Не. Прекалено добре познаваше историята, за да знае, че тези герои й внушаваха почти толкова силен страх, колкото и хората на Каприкорн. Тя избърса сълзата, която беше спряла по средата на бузата й, и погали с ръка останалите книги. Приказки. Не обичаше особено приказките, но тази книга изглеждаше много красива. Когато я разлисти, страниците прошумоляха. Бяха фини като паус, покрити с миниатюрни буквички. Имаше великолепни илюстрации с джуджета и феи, а в историите се разказваше за могъщи създания с великански ръст, силни като мечки, дори безсмъртни, ала всичките бяха коварни: великаните бяха човекоядци, джуджетата — алчни за злато, а феите бяха зли и отмъстителни. Не. Меги насочи лъча на фенерчето към последната книга. „Питър Пан“.
	Феята в тази книга също не беше от най-любезните същества, но светът, който я очакваше зад кориците, й беше познат. Може би той бе точно това, което й трябваше в подобна тъмна нощ. Навън се разнесе крясък на кукумявка, но иначе в селото на Каприкорн беше тихо. Фенолио промърмори нещо насън и захърка. Меги се сгуши под бодливото одеяло, после измъкна от раницата пуловера на Мо и го пъхна под главата си.
	— Моля! — пророни тя, докато разгръщаше книгата. — Моля те, отведи ме далеч оттук, само за час или два, но, моля те, далеч, много далеч оттук.
	Навън пазачът ръмжеше нещо нечленоразделно. Вероятно скучаеше. Дървеният под скърцаше под стъпките му, докато крачеше напред-назад зад залостената врата.
	— Махни ме оттук! — шепнеше Меги. — Отведи ме надалеч! Моля те!
	Плъзна показалец по редовете, по грапавата като пясък хартия, докато очите й следваха буквите, и се отправи към друго, по-хладно място, в друга епоха, в къща без залостени врати и облечени в черно мъже.
	— _Миг след като феята влезе в стаята, звездите задухаха така силно с уста, че прозорецът се разтвори_… — прошепна Меги и чу как дървената рамка изскърца, а стъклото издрънча — … _и Питър Пан скочи на пода. През по-голямата част от пътя той бе носил Камбанка и едната му ръка беше още изцапана с прашец от крилцата й_.
	Феи, помисли си Меги. Мога да разбера защо Прашнопръстия тъгува по тях. Но тази мисъл бе забранена сега. Тя не желаеше да си спомня за Прашнопръстия, искаше да мисли само за Камбанка и за Питър Пан, и за Уенди, която си лежеше в леглото и още не подозираше нищо за странното момче, влетяло в стаята, облечено в одежди от шума и паяжини.
	— _Камбанке — повика я той тихо, след като се увери, че децата са заспали. — Къде си? В този момент тя беше в една кана, където много й харесваше; никога преди не беше влизала в кана_.
	Феята Камбанка. Меги прошепна името, после го повтори. Обичаше да го произнася на глас, докосваше съвсем леко езика си с устните и то излиташе, сякаш беше нежна целувка.
	— _Хайде, излез от тая кана и ми кажи къде са ми скрили сянката. — В отговор се чу прелестен звън като от сребърна камбанка. (Това е езикът на феите.) Вие, обикновените деца, никога не можете да го чуете; но ако веднъж го чуете, ще се сетите, че вече сте го чували_.
	Ако можех да летя като феята Камбанка, помисли си Меги, щях просто да се покача на перваза на прозореца и да отлетя. Нямаше да се тревожа за змиите и щях да открия Мо, преди да дойде тук. Сигурно се е заблудил. Да. Точно така. Но ако нещо му се е случило… Меги поклати глава, за да прогони мислите, които отново я обсебиха.
	— _Феята Камбанка казва, че сянката е скрита в голямата кутия — продължи да чете тя. — Имаше предвид скрина. С един скок Питър се озова пред него, изтегли чекмеджетата и почна да изхвърля на пода всичко, което се намираше вътре_…
	Меги спря да чете. В стаята имаше нещо светло. Тя загаси фенерчето, но светлината остана… хиляди пъти по-ярка от нощните лампи.
	— _Но когато за миг спря да си почине_ — пророни Меги думите, които знаеше почти наизуст, — _можеше да се види, че беше_… — тя не изрече думата. Само проследи светлинната с очи, а тя пърхаше насам-натам, бърза, много по-бърза от светулка. И много по-голяма.
	— Фенолио! — Пазачът пред вратата не се чуваше. Сигурно беше заспал. Меги се наведе надолу и докосна с пръсти рамото на Фенолио.
	— Фенолио, виж! — тя го разтърси, докато той най-сетне отвори очи. Ами ако излети през прозореца?
	В следващия миг тя скочи от кревата. Затръшна прозореца толкова рязко, че едва не заклещи едно от лъскавите крилца. Феята уплашено запърха обратно. На Меги й се стори, че чува писукащи проклятия.
	Фенолио се блещеше с подпухнали от съня очи в лъскавото същество.
	— Какво е това? — попита той с дрезгав глас. — Мутирала светулка?
	Меги се върна към леглото, без да изпуска от очи феята. А тя пърхаше из тясната стаичка все по-бързо като заблудена пеперуда — нагоре към тавана, назад към вратата, обратно към прозореца. Момичето пусна книгата в скута на Фенолио.
	— „Питър Пан“ — той погледна книгата, после феята, после пак книгата.
	— Не го исках! — промълви Меги. — Наистина.
	Феята повторно се блъсна в прозореца, после трети път, после четвърти.
	— Не! — Меги изтича при нея. — Не бива да излизаш навън! Не разбираш.
	… _беше фея, голяма колкото ръката ти. Беше момиче и се казваше Камбанка. Изящната рокля от жилчици на листа с ниско четвъртито деколте подчертаваше грациозната й фигура; личеше, че е склонна към пълнеене_.
	— Някой идва! — Фенолио се изправи толкова рязко, че си удари главата в горния креват. Прав беше. Навън по коридора приближаваха стъпки, бързи и решителни. Меги отстъпи към прозореца. Какво означаваше това? Беше среднощ. Мо е дошъл, зарадва се тя. Тук е, рече си, и сърцето й подскочи от радост, макар да съзнаваше, че не бива да се радва.
	— Скрий я! — прошепна Фенолио. — Бързо, скрий я!
	Меги объркано го погледна. Разбира се. Феята. Не биваше да я открият. Тя се опита да я улови, ала съществото се промуши през пръстите й и изпърха към тавана. Остана там като лампичка от прозрачно стъкло.
	Стъпките бяха съвсем близо.
	— Така ли според теб се стои на пост? — прозвуча гласът на Баста. Меги долови приглушено охкане, вероятно бе събудил пазача с ритник. — Отключвай, няма да те чакам до утре.
	Някой пъхна ключ в ключалката.
	— Не е този, заспал идиот! Каприкорн иска да види момичето и аз ще му кажа кой го е накарал да чака толкова дълго.
	Меги се покатери на кревата. Той заплашително се разклати, когато тя се изправи.
	— Камбанке! — прошепна тя. — Моля те! Ела тук.
	Но когато предпазливо протегна ръка, феята отхвръкна към прозореца, а Баста влезе.
	— Я, откъде се е взела пък тая? — удиви се той, застанал в рамката на вратата. — Цяла вечност не съм виждал подобни крилати.
	Меги и Фенолио мълчаха. Какво можеха да му кажат?
	— Не си въобразявайте, че ще се измъкнете без отговор! — Баста съблече сакото си и бавно се отправи към прозореца. — Застани на вратата, за да не избяга — заповяда той на пазача. — Ако я изпуснеш, ще ти отрежа ушите.
	— Остави я! — Меги побърза да се смъкне от леглото, но Баста я изпревари. Той метна сакото си и светлината на Камбанка загасна като свещ, която са духнали. Когато дрехата падна на пода, в черния плат се образува леко помръдваща издутина. Баста предпазливо вдигна сакото си, сгъна го като торба и застана пред Меги.
	— Е, съкровище, изплюй камъчето! — изрече той със заплашително спокоен глас. — Откъде се взе феята?
	— Не знам — успя да промълви Меги, без да го поглежда. — Тя… просто се яви.
	Баста изви очи към пазача.
	— Някога да си виждал феи наоколо? — попита той.
	Пазачът вдигна сгънатия вестник, по който бяха залепнали няколко размазани крилца на молци, и с широка усмивка го удари в рамката на вратата:
	— Не, но ако видя, знам какво да сторя с тях!
	— Да, тези мъничета са досадни като комари. Но казват, че носели щастие — Баста отново се извърна към Меги. — Хайде, започвай да пееш! Откъде се взе това нещо? Няма да те питам повече.
	Погледът на Меги неволно се отмести към книгата, която Фенолио беше изпуснал на пода. Баста го проследи и я вдигна.
	— Хубава работа! — промълви той, докато оглеждаше картинката на корицата. Художникът бе изобразил Камбанка изключително сполучливо. В действителност феята беше малко по-бледа, отколкото на илюстрацията, и една идея по-мъничка, но Баста при все това лесно я разпозна. Той тихо свирна през зъби, после тикна книгата в лицето на Меги.
	— Само не ме баламосвай, че старецът я е докарал тук с четене! — възкликна той. — Ти си била! Залагам ножа си. Татко ти ли те научи, или просто си го наследила? Е, все едно. — Той пъхна книгата в колана си и улови ръката на Меги. — Ела да разкажем това на Каприкорн. Всъщност трябваше да те доведа само за да се срещнеш с един стар познат, но господарят определено няма да има нищо против да научи толкова вълнуващи новини.
	— Баща ми ли дойде? — Меги безропотно се остави да я завлекат към вратата.
	Баста поклати глава и я изгледа подигравателно.
	— Не, той още не се е появил. Очевидно собствената му кожа все пак му е по-скъпа от твоята. Ако бях на твое място, нямаше да съм му особено благодарен.
	Меги изпита едновременно две усещания: разочарование, остро като нож, и облекчение.
	— Признавам, и аз съм доста разочарован от него — продължи Баста. — В края на краищата заложих главата си, че ще се появи, но сега вече не ни трябва, нали? — Той разклати сакото си и Меги отчаяно долови тихо звънтене.
	— Заключи старчока! — заповяда Баста на пазача. — И горко ти, ако отново те сваря да хъркаш!
	После повлече Меги по коридора.


>	Наказание за предатели

E>
	— А теб? — поиска да узнае Лобош. — Теб не те ли е страх?
	— Повече, отколкото подозираш — отвърна Крабат. — И не само за мен самия.
@	Отфрид Пройслер, „Крабат“
E$

	Собствената сянка на Меги я следваше като зъл дух, докато заедно с Баста прекосяваха площада пред църквата. В ярката светлина на прожекторите луната приличаше на овехтял лампион.
	В църквата не беше и наполовина толкова светло, колкото навън. Статуята на Каприкорн излъчваше бледо сияние в тъмнината, полупогълната от сенките, а под колоните цареше такъв мрак, сякаш нощта бе избягала там от ярките лъчи на прожекторите. Само над креслото на Каприкорн висеше самотна лампа, а той отегчено се беше облегнал назад, облечен в копринен халат, който блестеше като перата на паун. И този път Свраката бе застанала зад него и в оскъдната светлина от нея се виждаше само бледа сянка на лице над черната рокля. В един от варелите в основата на стълбите гореше огън. Пушекът насълзи очите на Меги, а трепкащата светлина на пламъците танцуваше по стените и колоните, сякаш цялата църква гореше.
	— Оставете парцала под прозореца на детската стая, нека това да е последното предупреждение! — отекна гласът на Каприкорн. — Напоете го с бензин, така че да капе — наставляваше той Кокерел, застанал в основата на стълбите с още двамина главорези. — Ако на сутринта миризмата е първото нещо, което подуши този глупак, може би ще разбере най-сетне, че търпението ми има граници.
	Кокерел с кратко кимане прие указанията, завъртя се на пета и махна на другарите си да го последват. Лицата им бяха нацапани със сажди. И тримата носеха червено петльово перо на ревера си.
	— А, дъщерята на Вълшебноезичния — изръмжа Кокерел подигравателно, когато мина куцукайки край Меги. — Какво, баща ти още ли не е дошъл да те вземе? Изглежда, мъката му по теб не е особено голяма.
	Останалите двама се разсмяха, а Меги безсилно стисна зъби и лицето й стана пурпурночервено.
	— Най-сетне! — възкликна Каприкорн, когато Баста застана до нея в основата на стълбите. — Защо се забавихте толкова?
	По лицето на Свраката пробяга подобие на усмивка. Беше издала напред долната си устна и това придаваше на изпитото й лице израз на изключително задоволство. Това обезпокои Меги много повече от обичайната й намръщена физиономия.
	— Пазачът не намери веднага ключа — ядосано съобщи Баста. — А после се наложи да уловя и това тук. — Когато вдигна дрехата си, феята отново запърха вътре. Платът се издуваше от отчаяните й усилия да се освободи.
	— Какво ще да е това? — попита Каприкорн нетърпеливо. — Да не би да си започнал да ловиш прилепи?
	Устните на Баста се свиха от яд, но той преглътна отговора, мълчаливо пъхна ръка под черния плат и измъкна феята.
	— По дяволите тези святкащи проклетии! — възкликна той. — Съвсем бях забравил колко здраво хапят.
	Камбанка отчаяно пърхаше с едното си крило, другото бе заклещено в пръстите на Баста. Меги извърна поглед. Толкова съжаляваше, че бе подмамила малкото, крехко същество да излезе от книгата.
	Каприкорн огледа феята с отвращение.
	— Тая пък откъде се взе? И какъв сорт е? Никога не съм виждал такива криле.
	Баста извади от колана си „Питър Пан“ и сложи книгата на стъпалата.
	— Смятам, че идва оттук — поясни той. — Погледни картинката на корицата, а и вътре я има нарисувана. А сега познай кой я е извадил оттам — той толкова силно стисна феята, че тя зина като риба на сухо, и сложи другата си ръка върху рамото на Меги. Момичето се опита да се отърси от прегръдката му, но Баста още по-силно я стисна.
	— Да не би малката? — в гласа на Каприкорн прозвуча недоверие.
	— Да, и по всичко личи, че е толкова веща, колкото и баща й. Погледни феята! — Баста хвана Камбанка за тънките крачета и я вдигна високо. — Изглежда напълно в ред, нали? Може да лети, да ругае и да звънти, всички неща, които върши уродливото й племе.
	— Интересно. Наистина, това е изключително интересно. — Каприкорн се надигна от креслото си, стегна колана на халата си и слезе по стълбите. Спря се до книгата, която Баста бе оставил на стъпалото. — Значи е семейна черта! — измърмори той, наведе се и вдигна книгата. — „Питър Пан“ — прочете. — Ами че това е една от книгите, които старият ми четец ценеше най-много. Да, спомням си, дори ми е чел от нея. Исках да ми извади пиратите, но той се провали с гръм и трясък. Само дето напълни стаята ми с воняща риба и някаква ръждива кука за абордаж. Не му ли измислихме за наказание да изяде рибата?
	Баста се засмя.
	— Да, но той страда повече, че му отне книгите. Тази тук трябва да я е скрил някъде.
	— Да, така ще да е станало — Каприкорн се приближи към Меги със замислено изражение. Когато сложи ръка под брадичката й и извъртя лицето й така, че я принуди да погледне в безцветните му очи, тя изпита непреодолимо желание да отхапе пръстите му.
	— Виждаш ли как ме гледа, Баста? — подигравателно сви устни Каприкорн. — Точно толкова проклето, колкото и баща й. Този поглед си го запази за баща си, малката. Сигурно си му доста сърдита, нали? Е, отсега нататък ми е абсолютно все едно къде се е скрил. От днес ти си моят нов, великолепно надарен четец, но ти… ти сигурно то мразиш, задето те изостави, нали? Не се срамувай от чувствата си. Омразата окрилява. И аз никога не съм обичал баща си.
	Меги извъртя главата си настрана и Каприкорн най-сетне пусна брадичката й. Лицето й гореше от срам и гняв, продължаваше да усеща допира на пръстите му върху кожата си, сякаш я бяха прегорили.
	— Каза ли ти Баста защо те викаме в толкова късен час?
	— Трябвало да се срещна с някого — Меги направи опит гласът й да прозвучи твърдо и непоколебимо, но не успя. Хлипането, което потискаше дълбоко в гърлото си, пропусна само жалък шепот.
	— Правилно! — Каприкорн даде знак на Свраката. Тя с кимане слезе по стълбите и се скри в мрака зад колоните. Малко по-късно над главата на Меги се разнесе скърцане и когато уплашено вдигна поглед към тавана, видя как от тъмнината се спуска нещо безформено: мрежа, не, две мрежи, каквито беше виждала в рибарските лодки. Те спряха на пет метра над земята, точно над главата на Меги, която едва сега видя, че в грубите въжета бяха омотани хора — като птици, уловени в примка. На Меги й се зави свят само от гледането нагоре, а как ли се чувстваше човек, който виси, задържан единствено от няколко въжета?
	— Е, позна ли стария си приятел? — Каприкорн пъхна ръце в джобовете на халата си. Феята все още бе заклещена между палеца и показалеца на Баста като счупена кукличка. Нестройното й подрънкване беше единственият звук, който се долавяше в църквата. — Такава е съдбата на мръсните предатели, които крадат ключове и освобождават пленници.
	Меги не го удостои с поглед. Не сваляше очи от Прашнопръстия. Да, разбира се. Беше Прашнопръстия.
	— Здравей, Меги — подвикна й той. — Изглеждаш пребледняла. — Въпреки усилието му да звучи весело, Меги усети страха в гласа му. Тя разбираше от гласове. — Баща ти поръча да ти предам поздрави! И да ти кажа, че скоро ще те отведе оттук. И няма да дойде сам.
	— Ако продължаваш така, имаш всички шансове да станеш истински разказвач на приказки, огнегълтачо! — подметна Баста. — Но на тези врели-некипели няма да се хване дори малката. Ще трябва да измислиш нещо по-добро.
	Меги впи поглед в Прашнопръстия. Толкова й се искаше да му повярва.
	— Ей, Баста, пусни най-сетне бедната фея! — викна фокусникът към стария си враг. — Прати я тук горе, толкова отдавна не съм виждал никой от нейния вид.
	— Ще ти се. Не, ще я задържа за себе си — отвърна Баста и тупна Камбанка по чипото носле. — Чувал съм, че феите пазят от нещастие, ако ги държиш в стаята си. Може да я напъхам в някое от онези тумбести шишета за вино. Нали ти винаги си бил голям приятел на феите? С какво се хранят? Да й наловя ли мухи?
	Камбанка опря ръце в пръстите на Баста и отчаяно се опита да освободи крилото си. Дори успя, но Баста продължаваше да стиска крачетата й и колкото и да пърхаше, не успя да излети. После се отказа с тихо звънтене. Мъждукаше като гаснеща свещица.
	— Знаеш ли защо заповядах да доведат момичето, Прашнопръсти? — викна Каприкорн към пленника си. — Исках да я накарам да те придума да ни разкажеш нещо за баща й и за местопребиваването му — ако изобщо ти е известно нещо подобно, в което все повече се съмнявам. Но тази информация вече не ми е нужна. Дъщерята ще заеме мястото на баща си, и то точно навреме! Защото съм ти измислил едно особено, специално наказание! Нещо впечатляващо, незабравимо! В крайна сметка един предател заслужава точно това, нали? Досещаш ли се какво имам предвид? Не? Тогава ще ти помогна. Новият ми четец ще чете от „Мастилено сърце“ само и единствено в твоя чест. В края на краищата това е любимата ти книга, макар и да не може да се каже, че обичаш създанието, което тя ще трябва да извади оттам. Баща й отдавна щеше да ми е довел този стар мой приятел, ако ти не беше му помогнал да избяга, но сега работата ще я свърши щерката. Досещаш ли се за кой приятел става дума?
	Прашнопръстия опря покритата си с белези буза до мрежата.
	— О, да, досещам се много добре. Как бих могъл да го забравя? — произнесе той толкова тихо, че Меги едва го разбра.
	— Защо говорите само за наказанието на огнегълтача? — Свраката излезе от сенките. — Нима сте забравили нашата безсловесна гълъбица Реза? Нейното предателство е толкова непростимо, колкото и неговото — тя вдигна пълен с презрение поглед към втората мрежа.
	— Да, да, разбира се! — В гласа на Каприкорн прозвуча подобие на съжаление. — Истинско разточителство, каква загуба, но нищо не можем да променим.
	Меги не можеше да различи лицето на жената, която висеше във втората мрежа зад Прашнопръстия. Виждаше само тъмнорусата коса, синия плат на роклята и тесните бели ръце, които стискаха въжетата.
	Каприкорн отново въздъхна.
	— Колко жалко! — обърна се той към Прашнопръстия. — Точно нея ли трябваше да избереш? Не можа ли да придумаш някоя друга да шпионира за теб? Наистина имах слабост към нея през цялото време, откакто Дариус, този некадърник, ми я извлече от книгата. Никога не ме е било грижа, че това й струваше гласа. Дори си въобразявах, че заради това мога да й се доверя повече. Знаеш ли, че преди косата й беше като изпредено злато?
	— Да, спомням си — потвърди Прашнопръстия. — Но в твое присъствие то потъмня.
	— Глупости! Каприкорн гневно намръщи чело. — Може би трябва да опитаме с прашец от крилца на феи. Казват, че посипан с такъв прашец, дори месингът заблестявал като злато, защо да не подейства при женските коси?
	— Едва ли ще си струва усилията! — присмя се Свраката. — Освен ако не желаеш тя да изглежда особено красива в деня на екзекуцията си.
	— Глупости — Каприкорн се обърна и закрачи нагоре по стълбите. Меги не го забеляза. Тя гледаше нагоре към непознатата жена. Думите на Каприкорн горяха в главата й. Коси като изпредено злато… Некадърникът четец… Не, не можеше да бъде. Тя се втренчи нагоре, присви очи, за да различи по-добре лицето зад мрежата, но то почти не се виждаше в мрака.
	— Добре — отпусна се Каприкорн в креслото си с дълбока въздишка. — Колко време ще ни отнеме подготовката? В края на краищата церемонията би трябвало да се проведе подобаващо.
	— Два дни — Свраката отново зае мястото си зад гърба му. — Ако държиш да извикаш хората от другите бази.
	— Да, защо не? Време е отново да дадем малък пример за назидание. Напоследък дисциплината не е добра — въздъхна Каприкорн. При тези думи той погледна Баста и онзи наведе глава, сякаш грешките от последните дни тежаха върху раменете му като олово. — Тогава вдругиден — обяви Каприкорн. — Щом се стъмни. Накарайте Дариус да направи преди това изпитателно четене с момичето. Нека да прочете още нещо, искам да съм сигурен, че феята не е случайност.
	Баста отново беше завил Камбанка в сакото си. На Меги й се искаше да си запуши ушите, за да не чува отчаяното й звънтене. Тя стисна устни, за да не треперят, и вдигна поглед към Каприкорн.
	— Аз обаче няма да чета за теб! — извика тя. Гласът й прозвуча като чужд в църквата. — Няма да произнеса нито дума! Няма да ти извадя с четене нито злато, да не говорим за някакъв си… палач! — Меги сякаш изплю думата в лицето на Каприкорн.
	Но онзи само отегчено си играеше с колана на халата си.
	— Заведи я обратно! — заповяда той на Баста. — Късно е. Момичето трябва да се наспи.
	Баста сръга Меги в гърба.
	— Хайде, движение! Чу какво заповяда господарят.
	Меги за последен път вдигна поглед към Прашнопръстия, после колебливо тръгна пред Баста надолу по прохода. Когато стигна под втората мрежа, тя още веднъж погледна нагоре. Лицето на непознатата бе скрито в мрака, но на Меги й се стори, че разпознава очите, тесния нос… и ако си представеше, че косата е по-светла…
	— Хайде, продължавай! — блъсна я Баста.
	Меги се подчини, но продължи да гледа назад.
	— Няма да го направя! — извика тя, когато стигна под портала. — Обещавам! Никого няма да накарам да се появи! Никога!
	— Не обещавай нещо, което не можеш да изпълниш — промълви Баста, докато отваряше тежката порта. След това я повлече през ярко осветения площад.


>	Черният кон на нощта

E>
	Той се наведе и извади Малката Софи от джоба на жилетката си. А тя бе само по нощница и с боси крака. Трепереше и се озърташе страхливо сред развихрените валма от мъгла и призрачните камари от облаци.
	— Къде сме? — попита тя.
	— В Страната на сънищата. Там, откъдето идват сънищата.
@	Роалд Дал, „Малката Софи и Великанът“
E$

	Когато Баста блъсна Меги в стаята, Фенолио лежеше на кревата.
	— Какво сте й сторили? — озъби се той на Баста и бързо скочи на крака. — Та тя е бяла като стената!
	Но Баста бързо затвори вратата.
	— След два часа ще те сменят — чу го Меги да обещава на пазача.
	Фенолио сложи ръце на раменете й и загрижено я погледна.
	— Е? Казвай! Какво искаха от теб? Тук ли е баща ти? Меги поклати глава.
	— Заловили са Прашнопръстия. И някаква жена.
	— Каква жена? Господи, ти не си на себе си! — Фенолио я накара да седне на леглото. И се отпусна до нея.
	— Мисля, че е майка ми — пророни тя.
	— Майка ти ли? — Фенолио я погледна като гръмнат. Очите му бяха зачервени от безсънната нощ.
	Меги несъзнателно изпъна полата си. Платът беше замърсен и измачкан. Нищо чудно, от дни спеше с нея.
	— Косата й е потъмняла — заекна тя, — а снимката, която има Мо, е правена преди повече от девет години… Каприкорн я държи в мрежа, окачена за тавана, също и Прашнопръстия. Иска да ги екзекутира след два дни, а аз му трябвам, за да извадя някого от „Мастилено сърце“, някакъв приятел, както го нарича Каприкорн, нали ти разказахме! И от Мо се искаше да го доведе, а ти не ми каза кой е, но сега вече не можеш да откажеш! — примоли се тя.
	Старият човек затвори очи.
	— Милостиви Боже! — прошепна той.
	Навън все още беше тъмно. Луната висеше точно пред прозореца. За кратко я покри облак, който приличаше на разкъсана рокля.
	— Утре ще ти разкажа — успокои я Фенолио. — Обещавам.
	— Не! Разкажи ми сега.
	Старецът я погледна замислено.
	— Историята не е подходяща за нощта. После ще сънуваш кошмари.
	— Разкажи! — настоя Меги.
	Фенолио въздъхна.
	— О! Познавам този поглед от внуците ми. Е, добре. — Той й помогна да се покатери на второто легло, пъхна пуловера на Мо под главата й и дръпна одеялото до брадичката й. — Ще ти го разкажа така, както съм го написал в „Мастилено сърце“. Знам пасажа наизуст, по онова време много се гордеех с тези редове… — Той се покашля, преди да зашепти думите в мрака: — _Но имаше едного, от него хората се бояха повече, отколкото от мъжете около Каприкорн. Наричаха го Сянката. Явяваше се само когато го повикаше Каприкорн. Понякога беше червен като огъня, друг път сив като пепелта, в която той превръща всичко, което погълне. Като пламък от дърво лумваше той от земята. Пръстите му носеха смърт, убийствен беше дори дъхът му. Изправяше се пред своя господар, безшумен и безлик, душещ като куче, уловило следа, и чакаше господарят да му посочи поредната жертва_. — Фенолио прекара ръка по челото си и погледна към прозореца. Мина време, преди да проговори отново, сякаш извличаше думите от спомена за отдавна отминали дни. — _Говореха_ — продължи той едва чуто, — _че Каприкорн бил заповядал на коболдите или на джуджетата да сътворят Сянката от пепелта на неговите жертви, защото тези същества са вещи в боравенето с всичко, което може да произлезе от огъня и от дима. Но никой не беше съвсем сигурен как е станало, защото се мълвеше, че Каприкорн наредил да умъртвят създателите на Сянката. Знаеше се само едно: че Сянката бе създание безсмъртно, недосегаемо и безмилостно като своя господар_.
	Фенолио замълча.
	А Меги с туптящо сърце се взря в нощта.
	— Да, Меги — тихо каза после Фенолио. — Мисля, че той иска от теб да доведеш Сянката. И Бог да ни е на помощ, ако успееш. На света има много чудовища, повечето са от човешкия вид, но всички са смъртни. Не бих искал да нося вината за това, че в бъдеще на нашата планета ще се яви безсмъртен изрод, който ще сее страх и ужас. Вече ти разказах, че когато баща ти дойде при мен, сподели една своя идея и може би тя е единственият ни шанс, но аз все още не знам дали и как ще се осъществи. Трябва да помисля, не ни остава много време, а пък ти би трябвало да поспиш. Какво каза? Искат церемонията да се състои вдругиден?
	Меги кимна.
	— Щом се стъмни — промълви тя.
	Фенолио уморено потърка очите си.
	— Не би трябвало да се тревожиш заради жената — рече той. — Не знам дали ще ти е приятно да го чуеш, но според мен е невъзможно тя да е майка ти, колкото и силно да го желаеш. Как се е озовала тук?
	— Дариус! — Меги зарови лице в пуловера на Мо. — Некадърният четец. Каприкорн го каза ясно, четецът я е извадил от книгата, но заради него е изгубила гласа си. Върнала се е, сигурна съм, а Мо нищо не знае! Все още смята, че тя е в книгата и…
	— Е, ако си права, то бих искал наистина майката ти да е още в „Мастилено сърце“ — въздъхна Фенолио и отново я зави грижливо. — Според мен грешиш, но в крайна сметка можеш да вярваш в каквото искаш. А сега заспивай.
	Меги обаче не можеше да заспи. В сърцето й тревогата и радостта се смесваха като багри, които се стичат една в друга. Всеки път, когато затвореше очи, тя виждаше мрежите и двете лица зад въжетата, онова на Прашнопръстия и другото, размито като стара снимка. Колкото и да се стараеше да го види по-ясно, то губеше очертания.
	Когато най-сетне заспа, навън вече се зазоряваше. Ала нощта не отнася със себе си лошите сънища. Те населяват най-вече сивия промеждутък между здрача и зората и превръщат секундите във вечност. Еднооки великани и гигантски паяци нахлуха в съня на Меги, пъклени кучета, вещици, които ядяха деца, всички ужасни създания, които някога бе срещала в царството на буквите. Изпълзяха от сандъчето, което Мо й беше измайсторил, и се изнизаха между страниците на любимите й детски книжки. Дори от книжките с картинки, които Мо й беше подарявал в годините, когато буквите не й говореха нищо, изплуваха чудовища. Ярко обагрени и космати, те затанцуваха из сънищата на Меги, хилеха се с широко разтворена паст с остри ситни зъби. Ето я Хихикащата котка, от която винаги се бе страхувала, а зад нея настъпваха Дивите хора, които Мо толкова харесваше, че беше окачил образите им в работилницата си. Колко огромни бяха зъбите им! Между тях Прашнопръстия би изчезнал като бисквитка! Но когато единият, онзи с очи като чинии, тъкмо протягаше ноктестите си лапи, от нищото изникна ново създание, пукащо като огън, пепелявосиво и безлико, грабна чудовището и го разкъса на хартиени парцали.
	— Меги!
	Кошмарните създания се стопиха, слънцето блесна в лицето на Меги. До леглото й стоеше Фенолио.
	— Сънуваш.
	Меги се изправи. Лицето на стария човек изглеждаше така, сякаш цяла нощ не бе мигнал, а към бръчките му са се прибавили още няколко нови.
	— Къде е баща ми, Фенолио? — попита момичето. — Защо не идва? Защо?


>	Фарид

E>
	Защото онези крадци дебнели по друмищата, нападали градове и села и тормозели жителите им. И всеки път, когато ограбвали керван или разорявали село, те отнасяли плячката си на тайно място, скрито от хорските очи.
@	„Али Баба и четиридесетте разбойници“
E$

	Фарид цяла нощ се взира в тъмнината. Очите го заболяха, но Прашнопръстия не се появи. Веднъж или дваж младежът реши, че съзира между клоните покритото му с белези лице. Все му се струваше, че долавя почти безшумните му стъпки върху сухата шума, но винаги се оказваше, че се е заблуждавал. Фарид беше свикнал да се вслушва в нощта. Бе прекарал безчет нощи, които му се струваха безкрайни, да дебне за всеки звук, и така се бе научил да се доверява повече на ушите си, отколкото на очите. Тогава, в другия живот, когато светът около него не беше тучно зелен, а жълт и кафяв, очите му често го бяха подвеждали, но на ушите си винаги можеше да разчита.
	Въпреки това през тази нощ, най-дългата от всички досега, Фарид се ослушваше напразно. Прашнопръстия не се завърна. Когато над възвишенията се зазори, момчето отиде при двамата си пленници. Даде им вода и парче от останалия сух хляб и добави по няколко маслини.
	— Хайде, Фарид, развържи ни — помоли Вълшебноезичния, докато Фарид пъхаше хапките между устните му. — Прашнопръстия отдавна трябваше да е тук, знаеш това.
	Фарид мълчеше. Обичаше да слуша гласа на Вълшебноезичния. Той го бе изтръгнал от мизерния му предишен живот. Но още повече обичаше Прашнопръстия, сам не знаеше защо, а Прашнопръстия му беше възложил да пази пленниците. И не беше споменал нищо за развързване.
	— Чуй, ти си умно момче — обади се жената. — Затова използвай главата си за момент, става ли? Нима искаш да останеш тук, докато пристигнат главорезите на Каприкорн? Хубава гледка ще бъдем тримата: едно хлапе, което пази двамина вързани възрастни, та да не могат да си мръднат пръста, за да го защитят. Онези ще умрат от смях.
	Как се казваше тази жена? Елинор. Фарид трудно запомни това име. Тежеше на езика му като че беше лапнал камък. Звучеше, сякаш принадлежи на магьосница от далечна страна. Той се боеше от нея, защото тя го гледаше като мъж — без страх, без колебание, а гласът й можеше да стане див и гневен като на лъв…
	— Трябва да слезем в селото, Фарид! — продължи Вълшебноезичния. — Трябва да узнаем какво се е случило с Прашнопръстия… и къде е дъщеря ми.
	О, да, момичето… Момичето със светлите очи, които приличаха на малки парченца небе, паднали отвисоко и уловени между тъмните мигли. Фарид започна да рови земята с някаква пръчка. Покрай пръстите му пропълзя мравка, помъкнала троха, няколко пъти по-голяма от нея самата.
	— Може би не ни разбира? — предположи Елинор.
	Фарид вдигна глава и й метна ядосан поглед:
	— Всичко ми е ясно! — Беше започнал да разбира езика им от първия миг, сякаш никога не беше говорил или мислил на друг език. Спомни си червената църква. Прашнопръстия му бе обяснил, че е църква; самият Фарид никога не беше виждал подобна сграда. Спомни си и за мъжа с ножа. В стария му живот гъмжеше от подобни мъже. Обичаха ножовете си и вършеха с тях ужасни неща.
	— Ако те развържа, ще избягаш. — Фарид колебливо погледна Вълшебноезичния.
	— Няма. Или смяташ, че ще изоставя дъщеря си там долу, при Баста и при Каприкорн?
	Баста и Каприкорн. Да, това бяха имената. Човекът с ножа и човекът с воднистите очи. Разбойник и убиец… Фарид знаеше всичко за тях. Прашнопръстия бе разказвал дълго през вечерите, когато седяха около огъня… Бяха споделяли много мрачни истории, макар че и двамата копнееха за нещо светло.
	Но ето че и сегашната му история с всеки изминал ден ставаше все по-мрачна.
	— По-добре е да отида аз. — Фарид толкова силно заби пръчката в сухата почва, че върхът й се счупи. — Знам как да се промъквам в непознати села, в непознати дворци, в чужди домове… В миналото това беше едно от задълженията ми. Знаеш какво имам предвид.
	Вълшебноезичния кимна.
	— Винаги мен изпращаха — продължи Фарид. — Кой ще се бои от някакво си кльощаво хлапе? Можех да обикалям навсякъде, без да събудя подозрения. Кога се сменят стражите? Кой е най-добрият път за бягство? Къде живее най-богатият човек в селото? Ако всичко минеше добре, ми даваха да ям до насита. Ако се случеше провал, пребиваха ме като куче.
	— Те? — попита Елинор.
	— Разбойниците — уточни Фарид.
	Двамата възрастни замълчаха. А Прашнопръстия все не идваше. Фарид погледна към селото, по чиито покриви се плъзгаха първите слънчеви лъчи.
	— Добре. Може и да си прав — съгласи се Вълшебноезичния. — Слизаш долу сам и разузнаваш каквото трябва да знаем, но преди това ще ни освободиш. Само така ще можем да ти помогнем, ако онези все пак те докопат. Освен това не държа да съм завързан, когато се появи първата ранобудна змия.
	Жената се заозърта толкова уплашено, сякаш по сухите листа настъпваха пълчища змии. А Фарид замислено погледна Вълшебноезичния. Изучаваше лицето му и се опитваше да реши дали този път може да се довери и на очите си, освен на ушите си. Накрая безмълвно стана, извади от колана си ножа, който му беше подарил Прашнопръстия, и сряза въжетата.
	— О, Боже, никога повече няма да позволя да ме вържат така! — възкликна с облекчение Елинор и разтърка глезените и китките си. Всичко ми е изтръпнало, сякаш съм се превърнала в парцалена кукла. Ти как си, Мортимер? Усещаш ли краката си?
	Фарид любопитно я огледа.
	— Ти… ти не приличаш на негова съпруга. Може би си му майка? — попита той и кимна към Вълшебноезичния.
	Елинор мигом стана по-петниста и от пантера.
	— Велики Боже, що за глупост! Как ти дойде наум? Да не би да изглеждам толкова стара? — Тя се огледа и поклати глава. — Всъщност вероятно изглеждам точно така. Все пак не съм му майка. Не съм и майка на Меги, ако това ще е следващото ти предположение. Моите деца бяха всичките от хартия и мастило, а онзи там — тя посочи към блестящите на слънцето покриви на селото — заповяда да умъртвят повечето от тях. И ще съжалява за това, вярвай ми.
	Фарид я погледна с искрено съмнение. Не можеше да си представи как Каприкорн може да се бои от жена, особено от такава, която се задъхва, докато изкачи някое възвишение, и се страхува от змии. Не, ако човекът с воднистите очи изобщо се страхуваше от нещо, то бе от единственото, способно да уплаши всички хора — смъртта. А Елинор изобщо нямаше вид, че разбира нещо от занаята да сееш смърт. Нито пък Вълшебноезичния.
	— Момичето… — попита колебливо Фарид. — Къде е майка й?
	Вълшебноезичния пристъпи към студеното огнище и взе още едно парче от хляба, останал между черните от сажди камъни.
	— Отдавна я няма — каза той. — По онова време Меги беше на три години. А какво е станало с твоята?
	Фарид сви рамене и вдигна поглед към небето. Беше толкова синьо, сякаш никога не бе имало нощ.
	— По-добре да тръгвам — рече той, пъхна ножа в колана си и грабна раницата на Прашнопръстия. Гуин спеше само на няколко крачки, свит на кълбо сред коренището на едно дърво. Фарид го вдигна и го напъха в раницата. Животинчето запротестира, но Фарид го почеса по главата и стегна ремъците.
	— Защо взимаш животното? — попита учудено Елинор. — Миризмата му може да те разкрие.
	— Но може и да бъде полезен — Фарид напъха остатъка от рунтавата опашка в раницата. — Умен е. По-умен е от куче, да не говорим за камила. Разбира какво му говоря и може би ще ме отведе при Прашнопръстия.
	— Фарид? — Вълшебноезичния ровеше из джобовете си, докато накрая извади къс хартия. — Не знам дали можеш да узнаеш къде държат Меги — каза той, докато набързо драскаше нещо с остатък от молив, — но ако е възможно, ще се опиташ ли да й предадеш тази бележка?
	Фарид пое хартийката и прикова поглед в нея.
	— Какво пише?
	Елинор измъкна бележката от ръцете му.
	— По дяволите Мортимер, какво трябва да означава това?
	Вълшебноезичния се усмихна.
	— Меги и аз отдавна си разменяме тайни послания с този код, а тя го владее далеч по-добре от мен. Не го ли разчиташ? Описан е в една книга. Пише: _Наблизо сме, не се тревожи. Скоро ще те вземем. Мо, Елинор и Фарид_. Меги ще разчете посланието, но никой друг няма да успее.
	— Аха! — промърмори Елинор и върна бележката на Фарид. — Добре! Сигурно така трябва, в случай че съобщението попадне в неподходящи ръце. Някои от онези подпалвачи може и да умеят да четат.
	Фарид сгъна бележката, докато стана не по-голяма от монета, и я пъхна в джоба на панталона си.
	— Ще се върна, преди слънцето да се издигне над онзи хълм — обеща той. — А ако ли не…
	— … ще дойда да те потърся — довърши изречението Вълшебноезичния.
	— Заедно с мен, разбира се — добави Елинор.
	Според Фарид това едва ли беше добра идея, ала замълча.
	Пое по същия път, който бе избрал Прашнопръстия предишната нощ. Прашнопръстия, когото може би духовете, дебнещи в мрака, бяха погълнали.


>	Животинче на перваза

E>
	Само езикът ни предпазва от ужаса на безименните неща.
@	Тони Морисън в речта си по случай получаването на Нобеловата награда, 1993 г.
E$

	Закуската, която на следната сутрин Плосконосия донесе на Меги и Фенолио, не беше само от хляб и маслини. Главорезът тръсна на масата кошница с плодове и чиния със сладкиши. Но усмивката, която им сервира в добавка, никак не допадна на Меги.
	— Всичко е за теб, принцесо! — изгрухтя той и ощипа бузата й с кебапчестите си пръсти. — За да подсилим гласчето ти! Наоколо цари голяма възбуда, откак Баста пусна вестта за екзекуцията. Е, винаги съм казвал: В живота трябва да има и други забавни неща, освен да окачваш мъртви петли пред хорските врати и да стреляш по котараците.
	Фенолио погледна Плосконосия толкова отвратено, сякаш не можеше да повярва как подобно същество е излязло изпод перото му.
	— Истина ви казвам! Адски отдавна не сме си устройвали хубава екзекуция! — продължи главорезът, докато тромаво се приближаваше към вратата. — Все се оправдаваха, че сме щели да вдигнем прекалено много шум. Ако трябваше да премахнем някого, внимавахме да не е показно, все ни нареждаха да изглежда като нещастен случай. Можеш ли да се забавляваш при това положение. Абсурд! Нищо общо с едно време, когато имаше и ядене, и пиене, и танци, и музика, абе, както си му е редът. Но този път ще го направим като в добрите стари времена.
	Фенолио отпи глътка от черното кафе, донесено от Плосконосия, и се задави.
	— Какво виждам? Да не би да не обичаш подобни забавления, старче? — Плосконосия подигравателно му се усмихна. — Повярвай ми, екзекуциите на Каприкорн са нещо много специално!
	— На кого го казваш? — съкрушено промърмори Фенолио.
	В този момент на вратата се почука. Плосконосия я бе оставил открехната и четецът Дариус пъхна главата си в процепа.
	— Извинете! — Той погледна Плосконосия тревожно като пиле, принудено да се доближи до гладен котарак. — Аз ъъъъ… Налага се да проверя как чете момичето. По нареждане на Каприкорн.
	— Така ли? Ами дано този път изкара нещо по-полезно с четенето си. Баста ми показа феята. Дори няма прашец, колкото и да я разтърсваш. — В погледа, който Плосконосия хвърли на Меги, се смесваха отвращение и страхопочитание. Може би я смяташе за вещица. — Почукай, когато речеш да излизаш! — изръмжа той, блъсна Дариус и излезе.
	Дариус кимна и за миг остана неподвижен. После стеснително седна на масата редом с Меги и Фенолио. Прикова толкова жадуващ поглед в плодовете, че Фенолио безмълвно побутна кошницата към него. Четецът колебливо посегна към една кайсия. После с такова благоговение пъхна дребния плод в устата си, сякаш никога повече през живота си нямаше да вкуси подобен деликатес.
	— Господи, та това е кайсия! — присмя се Фенолио. — Не е най-редкият плод по нашите ширини.
	Дариус смутено изплю костилката в шепата си.
	— Винаги когато ме заключваха в тази стая — обясни той с пресеклив глас, — ми даваха единствено сух хляб. Взимаха ми и книгите, но успях да скрия няколко и когато гладът ми ставаше непоносим, разглеждах илюстрациите им. Най-красивата беше с кайсии и понякога с часове се взирах в нарисуваните плодове, докато лигите пълнеха устата ми. Оттогава просто не мога да се сдържа при вида на истински плодове.
	Меги взе още една кайсия от кошницата и я мушна в слабите му пръсти.
	— Често ли те затваряха?
	— Всеки път, когато обърквах четенето, тоест онова, което трябваше да извадя от книгите — сви рамене нисичкият мършав човечец. — Всъщност не всеки път. По едно време престанаха, понеже забелязаха, че като ме сплашват, четенето ми не се подобрява. Напротив… Например Плосконосия… — Дариус снижи глас. — Плосконосия го доведох, докато Баста беше опрял ножа си в гърба ми… Ами да… — той вдигна слабите си рамене.
	Меги го погледна, изпълнена със съчувствие. После попита колебливо:
	— Извеждал ли си от книгите и жени?
	Фенолио й хвърли обезпокоен поглед.
	— О, да — отвърна Дариус. — Доведох например Мортола! Тя твърди, че съм я направил по-стара и разнебитена, като зле измайсторен стол, но според мен при нея не съм объркал нищо съществено. За щастие и Каприкорн бе на същото мнение.
	— А по-млади жени? — При този въпрос Меги не погледна нито Дариус, нито Фенолио.
	— О, не ми припомняй! — Дариус въздъхна. — Случи се в деня, когато доведох Мортола. Тогава Каприкорн живееше на север, в една изоставена, порутена ферма в планините, и наоколо нямаше много момичета. Аз живеех недалеч, в дома на сестра си. Бях учител, но в свободното си време понякога устройвах четения — в библиотеки и училища, на детски празненства, а понякога, в топлите летни вечери, и на някой площад или на открито пред някое кафене… Обичах да чета на глас… — Погледът на Дариус се зарея през прозореца, сякаш можеше да зърне отново отминалите щастливи дни. — Баста ме забеляза, докато четях на един селски празник, струва ми се от „Доктор Дулитъл“, и ненадейно се яви онази птица. По пътя към дома Баста просто ме улови като бездомно куче и ме заведе при Каприкорн. Отначало той ме накара да му чета за злато, също като баща ти — той печално се усмихна на Меги, — но после ми заповяда да доведа Мортола, сетне прислужниците му. Получи се някакъв ужас. — Дариус с треперещи пръсти повдигна очилата си. — Толкова се страхувах! Как да чета спокойно и безгрешно? Той ме принуди да опитвам втори път, после трети… О, толкова ги съжалявах, не искам да говоря за това! — Четецът скри лице в ръцете си, кокалести като на старец. Меги го чу да хлипа и за миг се поколеба да зададе следващия си въпрос, но въпреки това го направи:
	— Слугинята, която наричат Реза — попита тя и сърцето й се качи в гърлото, — и тя ли беше сред тях?
	Дариус свали ръце от лицето си.
	— Да, тя излезе съвсем случайно, в книгата дори не се споменаваше името й. В действителност Каприкорн искаше да доведа друга, но изведнъж се яви Реза и отначало помислих, че този път няма как да съм сбъркал нещо. Тя беше толкова хубава, неземно красива, със златни коси и печални очи. Но после забелязахме, че не може да говори. Е, това нямаше особено значение за Каприкорн. Дори мисля, че му хареса. — Четецът дълго рови в джоба си, после измъкна смачкана носна кърпа. — Някога наистина владеех това изкуство по-добре — изхлипа той. — Но вечният страх… Позволявате ли? — С печална усмивка той посегна към трета кайсия и я захапа. После попи с ръкава сока от устните си, прочисти гърлото си и отправи взор към Меги. Очите му изглеждаха неестествено големи зад дебелите стъкла на очилата.
	— На ъъъъ… празника, който подготвя Каприкорн — изрече той със сведен поглед, срамежливо търкайки показалеца си по плота на масата, — ти, както вече знаеш, ще трябва да четеш от „Мастилено сърце“. Дотогава книгата ще се пази на скрито място. Само Каприкорн знае къде. А ти ще я получиш едва в хода на проявата. Затова ни е заповядано да използваме друга книга за окончателното изпитание на твоя талант, което иска от мен Каприкорн. За Щастие в това село има книги, вярно, не са много, но във всеки случай ми беше заповядано да избера подходящата. — Четецът вдигна глава и дари Меги със слаба усмивка. — За щастие този път не бях принуден да търся разкази за злато или нещо подобно, затова — той сложи върху масата една книга и я плъзна към Меги — избрах тази тук.
	Меги се наведе над подвързията.
	— „Събрани приказки от Ханс Кристиан Андерсен“ — прочете тя и погледна Дариус. — Те са прекрасни.
	— Да! — пророни четецът. — Тъжни са, но наистина са прекрасни. — Той се пресегна през масата и отгърна книгата на място, отбелязано с два дълги стръка трева, пъхнати между пожълтелите страници. — Отначало си помислих за любимата ми приказка, онази със славея, нали я помниш?
	Меги кимна.
	— Да, но на феята, която доведе вчера, никак не й е добре в каната, в която я е затворил Баста — продължи Дариус, — затова си помислих дали няма да е по-добре, ако се упражниш с Оловния войник.
	Оловния войник. Меги замълча. Храбрият Оловен войник с неговата хартиена лодчица… Тя си представи войничето, изправено до кошницата с плодове.
	— Не! — отсече Меги. — Не. Вече го казах на Каприкорн. Няма да му прочета нищо, дори и за опит. Кажи му, че съм изгубила способностите си. Просто му кажи, че съм опитала, но нищо не е излязло… в буквалния смисъл.
	Дариус я изгледа със съчувствие.
	— Бих го направил на драго сърце! — увери я той. — Наистина. Но Свраката… — Той страхливо притисна пръсти към устата си. — О, пардон, исках да кажа икономката, госпожа Мортола… ще трябва да четеш на нея. Моята задача беше само да избера текста.
	Свраката. Меги потръпна, като си я представи с птичите й очи. Какво ще стане, ако си прехапя езика? — помисли си момичето. Ако го захапя здраво? Няколко пъти й се беше случвало неволно и веднъж езикът й толкова се поду, че цели два дни трябваше да общува с Мо посредством знаци с ръце. С поглед тя потърси помощ от Фенолио.
	— Направи го! — възкликна той за нейна изненада. — Почети на старата, но постави едно условие — да задържиш Оловния войник. Баламосай я както искаш — че ти се играе с него, че се отегчаваш до смърт, а после ще поискаш още нещо — няколко листа хартия и молив. Кажи, че ти се рисува. Разбра ли? Ако се съгласи, ще видим по-нататък.
	Меги не разбра нито дума, но преди да попита какво крои Фенолио, вратата се отвори и Свраката застана на прага.
	При вида й четецът толкова рязко скочи на крака, че чинията на Меги се разби на пода.
	— О, извинете, извинете — запелтечи той и започна да събира парчетата с кокалестите си пръсти. Последното парче сряза палеца му и кръвта му закапа на дървения под.
	— Ставай, празноглавецо! — нахвърли се върху него Мортола. — Показа ли й книгата, от която да чете?
	Дариус кимна и нещастно огледа ранения си пръст.
	— Добре, изчезвай тогава. Можеш да помогнеш на жените в кухнята. Има кокошки за скубане.
	Дариус направи погнусена гримаса, но се поклони и изчезна в коридора, като все пак хвърли последен състрадателен поглед към Меги.
	— Добре! Започвай да четеш — заповяда Свраката и нетърпеливо кимна. — И гледай да се стараеш!


	И Меги наистина прочете за Оловния войник. Той сякаш падна от тавана.
	— … _и нашият войник полетя с главата надолу… След миг той стоеше върху уличната настилка, обърнат с краката си нагоре; главата и пушката му се бяха забили между камъните_.
	Свраката улови Оловния войник преди Меги. Огледа го като парче боядисано дърво, докато той се взираше в нея с ужасени очи. После го пъхна в джоба на грубо изплетената си жилетка.
	— Моля… Може ли да го взема? — заекна Меги, когато Свраката вече се канеше да излезе. Фенолио застана зад нея, сякаш за да я подкрепи, но Свраката фиксираше единствено Меги с безизразния си птичи поглед. — Вие… той няма да ви послужи за нищо — продължи Меги. — Скучно ми е. Моля.
	Свраката я изгледа с безразличие.
	— Щом го види Каприкорн, ще го получиш — отсече тя и изчезна.
	— Хартията! — извика Фенолио. — Забрави хартията и молива!
	— Съжалявам! — промълви Меги. Всъщност не беше забравила, само се бе побояла да помоли Свраката за още нещо. И без това сърцето й биеше до пръскане.
	— Добре, тогава ще трябва да ги получа по друг начин — промърмори Фенолио. — Въпросът е само как.
	Меги отиде до прозореца, опря чело в стъклото и се загледа към градината, където няколко от слугините на Каприкорн връзваха доматените корени. Какво ли ще каже Мо, когато узнае, че и аз притежавам неговата способност, помисли си тя. Кого подмами с твоето изкуство, Меги? Бедната фея Камбанка и клетия, храбър Оловен войник?
	— Да — промълви Меги, докато рисуваше едно голямо невидимо М върху стъклото. Клетата фея, клетият войник, клетият Прашнопръст, както и… в мислите й отново изплува онази жена, жената с тъмнорусата коса.
	— Реза — прошепна Меги. Тереза. Това бе името на майка й.
	Тя тъкмо искаше да се отдалечи от прозореца, когато с периферното си зрение забеляза, че нещо се приближава по перваза отвън… космата топка с малка муцунка. Меги уплашено се отдръпна назад. Нима плъховете тук се катереха по стените на къщите? Очевидно беше така. Но това не беше плъх, те имаха различни муцуни. Меги бързо се залепи обратно за стъклото.
	Гуин.
	Животинчето спря на перваза и я погледна сънливо.
	— Баста! — промърмори зад нея Фенолио. — Да, Баста ще ми осигури хартията. Добра идея.
	Меги полека открехна прозореца, бавно, за да не изплаши Гуин и да не го бутне от перваза. Ако паднеше от тази височина, дори чевръсто животинче като него рискуваше да изпочупи всичките си костички. Тя много бавно протегна ръка. Пръстите й трепереха, когато погали гърба на Гуин. После го улови, преди да я захапе с малките си остри зъбки, и го вкара в стаята. Погледна тревожно надолу, но никоя от прислужниците не бе забелязала нищо. Всички бяха превили гърбове над лехите, роклите им бяха мокри от пот заради горещото слънце, което изгаряше гърбовете им.
	Под нашийника на Гуин беше пъхната бележка, мръсна, сгъната поне на хиляда, и завързана с парче връв.
	— Защо отваряш прозореца? Въздухът навън е още по-горещ, отколкото тук вътре! Ще… — Фенолио прекъсна по средата на изречението и сащисано закова поглед в ръката на Меги.
	Тя предупредително вдигна пръст към устните си. После притисна съпротивляващия се Гуин към гърдите си и измъкна бележката от нашийника. Животинчето заплашително изсъска и още веднъж се опита да захапе пръстите й. Никак не обичаше да го държат дълго. Хапеше дори Прашнопръстия, ако опиташе да наруши това правило.
	— Какво държиш, нима е плъх? — Фенолио се приближи. Меги пусна Гуин и той веднага скочи обратно на перваза.
	— Невестулка! — извика смаяно Фенолио. — Откъде се е взела?
	Меги уплашено погледна към вратата, но пазачът за щастие не беше чул нищо. Фенолио притискаше с ръка устата си и разглеждаше Гуин толкова учудено, че Меги се разсмя.
	— Но това животно има рога! — прошепна писателят.
	— Естествено. Нали ти си го измислил такова — прошепна тя в отговор.
	Гуин продължаваше да седи на перваза и да примигва недоволно към слънцето. Личеше си, че не обича дневната светлина, а и обикновено проспиваше целия ден. Как се бе появил тук?
	Меги пъхна глава през прозореца, но на двора се виждаха само слугините. Тя бързо отстъпи и разгърна бележката.
	— Вест? — Фенолио се надвеси над рамото й. — От баща ти ли е?
	Меги кимна. Веднага беше разпознала почерка, макар и не толкова равен, както обикновено. Сърцето й заби лудо в гърдите. Проследи буквите с толкова копнеж, сякаш бяха път, в чийто край я очакваше Мо.
	— Какво, по дяволите, е написано тук? Не мога да прочета нито дума — пророни Фенолио.
	Меги се усмихна.
	— Това е елфически! Мо и аз го използваме за тайни съобщения, откакто прочетох „Властелинът на пръстените“, но той, изглежда, е изгубил тренинг. Доста грешки е допуснал.
	— Хубаво, и какво пише?
	Меги прочете съобщението.
	— Кой пък е този Фарид?
	— Едно момче. Мо го изчете от „Хиляда и една нощ“, но това е друга история. Ти си го виждал, беше заедно с Прашнопръстия, когато избяга от теб. — Меги сгъна бележката и отново погледна през прозореца. Една от, слугините се бе изправила. Отупваше ръцете си от пръстта и гледаше към високия зид, навярно искаше да е отвъд него. Кой беше довел Гуин? Мо? Или животинчето я беше намерило съвсем само? Това беше малко вероятно. Със сигурност нямаше да скитосва наоколо посред бял ден, ако не му бяха помогнали.
	Меги пъхна бележката в ръкава на роклята си. Гуин все още беше свит на перваза. Протягаше сънливо врат и душеше. Може би долавяше миризмата на гълъбите, които от време на време кацаха пред прозореца.
	— Нахрани го с хляб, за да не избяга! — прошепна Меги на Фенолио, после изтича до леглото и смъкна раницата си. Къде беше моливът? Имаше молив, сигурна беше. А, ето го. Жалък остатък. Но откъде да вземе хартия? Тя измъкна една от книгите на Дариус изпод дюшека и внимателно отдели първата празна страница. Никога не беше правила такова нещо — да откъсне страница от книга, но сега се налагаше. Тя коленичи на пода и започна да пише със същите заврънкулки, с които бе съставил съобщението си Мо. Знаеше буквите толкова добре, че би писала и насън:
	_Добре сме. И аз го умея, Мо! Изчетох феята Камбанка, а утре, когато се стъмни, Каприкорн иска да извадя от „Мастилено сърце“ Сянката, за да убие Прашнопръстия_.
	Нито дума за Реза. Нито дума за това, че беше видяла майка си и че ако Каприкорн осъществеше намерението си, тя нямаше да живее повече от два дни. Подобна новина не можеше да бъде съобщена на парче хартия, независимо колко беше голямо.
	Гуин настървено поглъщаше хляба, който му подаваше Фенолио. Меги сгъна бележката и предпазливо я завърза за нашийника му.
	— Грижи се за себе си! — прошепна тя на невестулката, а после хвърли последното парче хляб долу на двора. Животинчето се плъзна безшумно по стената, сякаш на света нямаше нищо по-лесно. Една от слугините извика, когато се промуши между краката й. Заобяснява разпалено нещо на другите жени, вероятно я беше страх за кокошките на Каприкорн, но Гуин отдавна се беше прехвърлил през стената.
	— Добре, много добре, значи баща ти е тук! — промълви Фенолио и застана до нея пред отворения прозорец. — Някъде там навън. Много добре. А ти ще си получиш обратно Оловния войник. Всичко се развива към добро, видя ли? — Той потърка носа си и примигна на ярката слънчева светлина. — Следващото, което ще сторим, е да се възползваме от суеверието на Баста! Колко прекрасно, че съм го сдобил с тази малка слабост! Умен ход.
	Меги не разбра за какво говори Фенолио, но й беше все едно. Мислеше само за едно: Мо е тук.


>	Селение на мрака

E>
	— Джим, стари приятелю — каза дрезгаво Лукас. — Пътуването беше кратко. Съжалявам, че сега ще ти се наложи да споделиш съдбата ми.
	Джим преглътна.
	— Нали сме приятели — отвърна той тихо и прехапа долната си устна, за да спре да трепери.
@	Михаел Енде, „Джим Кнопф и Лукас машинистът“
E$

	Прашнопръстия предполагаше, че Каприкорн ще остави него и Реза да се люлеят, окачени в проклетите мрежи, чак до екзекуцията, но ги държаха в тях само една-единствена, макар и много дълга нощ. На сутринта, когато слънцето едва беше нашарило стените на църквата със светли петна, дойде Баста и нареди да ги свалят. За няколко ужасни секунди Прашнопръстия реши, че Каприкорн ще предпочете да ги премахне бързо и без шум, и когато отново усети здрава почва под краката си, не беше наясно кое подкоси колената му — страхът или времето, прекарано в мрежата. Във всеки случай едва се задържа прав.
	Баста обаче успокои страховете му, макар и неволно.
	— Ако питаха мен, щях с удоволствие да ви оставя да се полюлеете още — изрече със съжаление той, докато хората му измъкваха Прашнопръстия от въжетата. — Но Каприкорн поради неизвестни съображения реши да ви затвори в криптата, докато дойде време да се разделите с жалкия си животец.
	Прашнопръстия събра всичките си сили, за да скрие облекчението си. Значи все пак имаше малко отсрочка до смъртта.
	— Вероятно господарят ви се страхува от слушатели, докато обсъжда с вас мръснишките си планове — рече той. — А може и желанието му просто да е да можем да крачим към екзекуцията на собствените си крака. — Още една нощ в мрежата, и Прашнопръстия дори нямаше да съзнава, че притежава крака. Кокалите го боляха толкова силно, че креташе като старец, когато Баста ги погна надолу по стълбата към гробницата. Реза няколко пъти се препъна по стъпалата, изглежда, бе по-зле и от него, ала не издаде нито звук, а когато Баста понечи да й протегне ръка, за да я задържи след поредното подхлъзване, му хвърли толкова леден поглед, че той я остави да продължи сама.
	Криптата под църквата беше селение на мрака, дори и в ден като този, когато слънцето навън просто разтапяше керемидите по покривите. В недрата на стария храм миришеше на плесен, мишини и на други неща, които Прашнопръстия не искаше да знае. Веднага след настаняването си в селото Каприкорн бе заповядал да затворят с решетки тесните камери, в които отдавна забравени свещеници почиваха в каменните си саркофази.
	— Какво по-подходящо от това, осъдените на смърт да спят върху ковчези? — бе установил той през смях. Винаги бе притежавал зловещо чувство за хумор.
	Баста нетърпеливо блъсна двама си пленници по последните стъпала. Бързаше да се върне обратно на слънце, да избяга далеч от мъртвите и техните духове. Когато окачи фенера на желязната кука и отключи решетката, ръката му трепереше. Тук долу нямаше електричество. Нямаше нито отопление, нито някое от другите достижения на модерния свят, само тихи саркофази и мишки, които пробягваха по напуканите стари плочи.
	— Е, не би ли искал все пак да ни правиш малко компания? — попита Прашнопръстия, след като Баста ги наблъска в килията. Наложи се да наведат глави. Древните сводове бяха толкова ниски, че под тях човек не можеше да се изправи. — Бихме могли да си разказваме истории за привидения. Знам няколко нови.
	Баста изръмжа като куче.
	— За теб няма да ни е нужен ковчег, Мръснопръсти! — закани се той и заключи решетката.
	— Вярно! Може би урна, може би буркан от мармалад, но ковчегът определено ще е излишен. — Прашнопръстия отстъпи на крачка от решетката. Така беше извън обсега на Баста и ножа му. — Виждам, че си се обзавел с нов амулет! Сигурно пак е заешка лапа, нали? Не съм ли ти казвал, че такова нещо привлича белите дами? В стария ни свят можехме да ги видим, а тук за съжаление не е така, но въпреки това те са близо, с пронизващия си шепот и ледените си пръсти.
	Баста се закова на стълбите със свити юмруци, все още загърбил Прашнопръстия. Фокусникът всеки път се учудваше колко лесно бе да го изплашиш с думи.
	— Спомняш ли си как белите дами взимат своите жертви? — продължи той с тих глас. — Прошепват името ти: Бастааа! В следващия миг започваш да трепериш, а после…
	— Не след дълго те ще прошепнат твоето име, Мръснопръсти! — прекъсна го Баста с пресеклив глас. — Само твоето.
	— После се втурна нагоре по стълбите, сякаш белите дами вече бяха по петите му.
	Стъпките му заглъхнаха и Прашнопръстия и Реза останаха сами — сами с тишината и със смъртта. Очевидно нямаше други пленници освен тях двамата. От време на време Каприкорн затваряше тук някой нещастник, за да го сплаши, но повечето от хората, които прекарваха известно време в гробницата и дълбаеха имената си по саркофазите, изчезваха в някоя тъмна нощ и никой повече не ги виждаше.
	Сбогуването на Прашнопръстия и на Реза с този свят щеше да бъде доста по-зрелищно. Последното ми представление, с други думи, помисли си Прашнопръстия. Може пък по този начин да установя, че всичко дотук е било лош сън и е трябвало само да умра, за да се завърна у дома? Доста приятна представа. Само ако можеше да й повярвам.
	Реза бе седнала на един саркофаг. Беше скромен каменен ковчег. Капакът бе напукан, а името, което някога е било изписано, не можеше да се разчете. Близостта на мъртвите, изглежда, не плашеше Реза.
	За разлика от Прашнопръстия. Не че като Баста се боеше от привидения или бели дами. Ако се появеше призрак, щеше да го поздрави по всички правила на приличието. Не. Боеше се от смъртта. Тук долу сякаш я чуваше да диша толкова дълбоко, че не оставаше въздух за него самия. Усещаше тежест в гърдите си, сякаш върху им бе седнало огромно грозно животно. Май щеше да се окаже, че горе в мрежата не е било чак толкова лошо. Поне имаше достатъчно въздух.
	Усети, че Реза го гледа. Тя му махна и потупа капака на саркофага. Фокусникът колебливо седна до нея. Тя бръкна в джоба на роклята си, извади свещ и въпросително я вдигна пред очите му. Прашнопръстия неволно се усмихна. Да, разбира се, че носеше кибрит. Да скриеш нещо толкова малко като кутия кибрит от Баста и останалите тъпоглавци беше детска игра.
	Реза накапа малко восък върху капака на ковчега и закрепи мъждукащата свещ. Обичаше свещите, запалените свещи и камъните. Винаги носеше по някоя свещ и по някой камък в джобовете си — както и някои други неща. Но може би беше запалила свещта само заради него, защото знаеше колко много обича огъня.
	— Съжалявам, трябваше сам да потърся книгата — рече той, докато галеше с пръст пламъка. — Прости ми.
	Тя сложи ръка на устата му. Вероятно искаше да каже, че според нея няма какво да прощава. Каква любезна, безмълвна лъжа. Тя свали ръката си и Прашнопръстия се покашля.
	— Ти… все пак не я намери, или? — Не че сега имаше значение, но той просто трябваше да знае.
	Реза поклати глава и изрази съжаление, като сви рамене.
	— Е, така си и мислех — въздъхна той.
	Тишината беше ужасна, по-ужасна от хиляди гласове.
	— Разкажи ми някоя история, Реза — помоли Прашнопръстия едва чуто и се премести към нея. Моля те, добави той в мислите си. Прогони страха ми. Той смазва гръдния ми кош. Отнеси ни на друго, по-добро място.
	Реза умееше това. Знаеше безброй много истории, никога не беше му разкрила откъде, но той, естествено, бе наясно. Прашнопръстия знаеше кой й ги бе чел на глас, нали беше разпознал лицето й още първия път, когато я зърна в дома на Каприкорн. Вълшебноезичния много пъти му бе показвал снимката.
	Реза измъкна къс хартия от бездънните си джобове. В тях се криеха не само свещи и камъни. Така, както фокусникът винаги носеше у себе си огниво, така Реза винаги разполагаше с хартия и молив — дървен език, както го наричаше тя. Полуизгоряла свещ, моливче и късче замърсена хартия — очевидно никой от хората на Каприкорн не беше сметнал тези предмети за прекалено опасни, та да й ги отнеме.
	Когато Реза разказваше някоя от историите си, понякога написваше само половин изречение, а задачата на Прашнопръстия бе да го завърши. Така вървеше по-бързо, а разказът правеше неочаквани обрати. Но този път тя не желаеше да разказва, макар че Прашнопръстия никога не бе жадувал повече нейните истории.
	— Кое е момичето? — написа Реза.
	Разбира се. Меги. Да излъже ли? Защо не? Но той не го стори и сам не разбра защо.
	— Тя е дъщерята на Вълшебноезичния. На колко е години ли? На дванадесет, мисля.
	Това беше очакваният отговор. Той го видя в очите й. Вяха очите на Меги, само малко по-уморени.
	— Как изглежда Вълшебноезичния? Мисля, че вече ме попита веднъж. Няма белези като мен. — Прашнопръстия опита да се усмихне, ала Реза остана сериозна. Свещта хвърляше мъждиви отблясъци върху лицето й. Ти познаваш лицето му по-добре от моето, помисли си той, ала аз няма да ти разкрия истината. Той ме лиши от цял един свят, защо на мен да не е позволено да му отнема една жена?
	Тя се изправи и вдигна ръка над главата си.
	— Да. Висок е. По-висок от теб и по-висок от мен. — Защо не я излъга? — Да, косата му е тъмна, но сега не искам да говоря за него! — Сам долови яда в гласа си. — Моля те! — Фокусникът улови ръката й и я накара да седне. — Разкажи ми някоя история. Свещта скоро ще угасне, а светлината, която ни остави проклетият Баста, стига да виждаме очертанията на ковчезите, но не и да разчитаме букви.
	Тя го погледна толкова замислено, сякаш искаше да прочете мислите му и да намери думите, които той премълчаваше. Ала Прашнопръстия умееше да заключва лицето си по-добре от Вълшебноезичния, много по-добре. Можеше да го направи абсолютно непроницаемо — като щит, който предпазва сърцето му от любопитни погледи. Какво ги засягаше другите хора сърцето му?
	Реза се наведе над хартията и започна да пише:
	_Чуй и внимавай, защото следното се случи и стана, и се състоя, и беше, о, мое безценно съкровище, когато питомните животни бяха още диви. Кучето беше диво, и конят бе див, и кравата беше дива, и овцата бе дива, и свинята беше дива — толкова диви бяха, колкото можеш да си представиш, и диви, каквито си бяха, те кръстосваха обширните диви гори. Но най-дивото от всички диви животни беше котката. Тя обикаляше сама, и на едно място й харесваше толкова, колкото и на другите_…
	Реза винаги знаеше точно от каква история има нужда Прашнопръстия. В този свят тя беше чужденка също като него. Просто не можеше да принадлежи на Вълшебноезичния.


>	Разказът на Фарид

E>
	— Е, добре — рече Цоф. — Имам да ви кажа следното. Ако някой смята, че има по-добър план, може да го сподели после.
@	Майкъл де Ларабети, „Бориблите, част втора — В лабиринта на венделите“
E$

	Когато Фарид се завърна, Вълшебноезичния отдавна го очакваше. Елинор спеше, излегнала се под дърветата със зачервено от обедната жега лице, но Вълшебноезичния все още стоеше там, където го бе оставил Фарид. Щом го зърна да се изкачва нагоре по хълма, по лицето му се разля облекчение.
	— Чухме изстрели! — пресрещна го с възклицание той. — Мислехме, че няма да те видим повече.
	— Стрелят по котки. — Фарид се просна в тревата. Загрижеността на Вълшебноезичния го притесняваше. Не беше свикнал някой да се тревожи за него. „Защо се забави толкова? Къде си се размотавал?“ — така го посрещаха, когато се завръщаше. Дори лицето на Прашнопръстия винаги оставаше непроницаемо, неприветливо и негостоприемно като залостена врата. За разлика от него върху лицето на Вълшебноезичния се изписваше всичко: тревога, радост, гняв, болка, любов дори когато се опитваше да ги крие, както в момента се стараеше да скрие, да преглътне въпроса, който пареше устните му, откакто бе видял Фарид да се приближава.
	— Дъщеря ти е добре — успокои го Фарид. — Получи съобщението ти, макар че я държат затворена на най-горния етаж в къщата на Каприкорн. Гуин обаче е голям катерач, по-добър от Прашнопръстия. — Чу се шумната въздишка на Вълшебноезичния, сякаш Фарид бе свалил от раменете му най-тежката канара на света.
	— Дори нося отговор. — Фарид пусна Гуин от раницата, задържа го за задните крака и измъкна бележката на Меги от нашийника му.
	Вълшебноезичния толкова внимателно разгъна листа, сякаш го беше страх да не размаже буквите с пръстите си.
	— Форзац хартия — промърмори той. — Трябва да я е откъснала от някоя книга.
	— Какво пише?
	— Опита ли да прочетеш?
	Фарид поклати глава и измъкна от джоба на панталона си парче хляб. Гуин си бе заслужил наградата. Но невестулката не се виждаше никъде. Сигурно наваксваше изгубения си дневен сън.
	— Ти не можеш да четеш, прав ли съм?
	— Не.
	— Е, много малко хора умеят да четат тези букви. Същите, които използвах и аз. Нали видя, че дори Елинор не ги знае. — Вълшебноезичния приглади хартията, жълта като пустинен пясък, зачете се и рязко вдигна глава. — Велики Боже! — промълви той. — Само това липсваше.
	— Какво има? — Фарид захапа хляба, който бе пазил за Гуин. Беше корав, скоро щеше да се наложи да открадне друг.
	— Меги притежава умението! — Вълшебноезичния поклати невярващо глава и се взря в бележката.
	Фарид опря лакти в тревата.
	— Знам, всички говорят за това… подслушвах. Казват, че можела да прави магии като теб и че не било нужно Каприкорн да те чака повече. Вече не си му нужен.
	Вълшебноезичния стреснато го погледна. Не беше помислил за това.
	— Вярно — прошепна той. — Никога вече няма да я пуснат. Не и доброволно. — Той се втренчи в буквите, изписани от дъщеря му. Фарид реши, че приличат на змийски следи в пясъка.
	— Какво друго пише?
	— Че са заловили Прашнопръстия и че искат от нея да изчете някакво същество, което да го убие още утре вечер. — Мо отпусна писмото и прекара пръсти през косата си.
	— Да, и аз чух същото. — Фарид изтръгна стръкче трева и го накъса на миниатюрни парченца. — Говори се, че са го затворили в гробницата под църквата. Какво пише в бележката? Дъщеря ти не казва ли кого искат от нея да доведе?
	Вълшебноезичния поклати глава, но Фарид видя, че знае повече, отколкото иска да сподели.
	— Спокойно можеш да ми кажеш! Става дума за палач, нали? Човек, който умее да отсича глави.
	Вълшебноезичния мълчеше, сякаш не е чул нищо.
	— Виждал съм такива неща — настояваше Фарид. — Спокойно можеш да ми разкажеш. Ако палачът е опитен с меча, става доста бързо.
	За миг Вълшебноезичния го погледна слисано, после поклати глава.
	— Не е палач — отрече той, — поне не с меч. Изобщо не е човек.
	Фарид пребледня:
	— Как така не е човек?
	Вълшебноезичния поклати глава. Измина известно време, преди да събере сили да проговори:
	— Наричат го Сянката. Вече не си спомням много добре думите, с които е описан в книгата, знам само как си представях фигура от тлееща пепел, сива и гореща, без лице.
	Фарид не можеше да отмести поглед от Мо. За миг си пожела никога да не беше питал.
	— Те… всички с радост очакват екзекуцията — продължи да разказва момчето с пресеклив глас. — Чернодрешковците са в прекрасно настроение. Искат да убият и жената, с която се срещна Прашнопръстия. Защото се опитала да му намери книгата. — Фарид ровеше с босите си пръсти в земята. Прашнопръстия настояваше момчето да свикне с обувките, главно заради змиите, но Фарид на всяка крачка имаше чувството, че някой притиска пръстите му, затова накрая беше захвърлил маратонките в огъня.
	— Каква жена? Някоя от прислужниците на Каприкорн? — Вълшебноезичния го погледна въпросително.
	Фарид кимна. Той потри голите си пръсти, целите нахапани от мравки.
	— Тя не умее да говори, няма е като риба. Прашнопръстия носи в раницата си нейна снимка. Май честичко му е помагала. Освен това, мисля, че е влюбен в нея.
	За Фарид не беше трудно да се огледа из селото. Там гъмжеше от момчета, не по-големи от него. Миеха колите на чернодрешковците, почистваха оръжията им, лъскаха им ботушите, носеха любовните им писма… И той беше изпълнявал поръчки като приносител на любовни писма, тогава, в другия си живот. Не му се беше налагало да лъска ботуши, затова пък беше почиствал всякакво хладно оръжие, бяха го карали да рине и камилски тор. Да полираш автомобилни ламарини сигурно беше по-приятно.
	Фарид се взря в небето. По него се носеха мънички облачета, бели като пера на птица рибар, бухнали като акациев цвят. По това небе често плуваха облаци. Фарид го харесваше. Небето в света, откъдето идваше, беше голо.
	— Утре — промърмори Вълшебноезичния. — Какво да сторя? Как да я измъкна от дома на Каприкорн? Може да успея да се промъкна нощем, но ще ми трябва някакъв черен костюм…
	— Донесох ти такива дрехи — Фарид извади от раницата си първо сакото, после и панталона. — Откраднах ги от един простор. А за Елинор взех рокля.
	Вълшебноезичния го погледна с такова възхищение, че Фарид се изчерви.
	— Ти си истински дявол! Може би теб трябва да питам как да измъкнем Меги от селото?
	Фарид срамежливо се усмихна и заоглежда босите си пръсти. Да го питат? Никой никога не го беше питал какво мисли. Беше изпълнявал само ролята на куче следотърсач, на разузнавач. Плановете ги правеха други — планове за разбойнически набези, за нападения, за отмъщение. Кучето никой не го питаше. Кучето го биеха, когато не се подчиняваше.
	— Само двамина сме, а там долу има поне двадесет души — предположи той. — Няма да е лесно…
	Вълшебноезичния погледна към лагера, където лелята на Меги спеше под дърветата.
	— Не броиш ли Елинор? Правиш грешка. Тя е много по-бойка от мен, а в момента е извънредно, ама извънредно разярена.
	Фарид неволно се усмихна.
	— Добре. Тогава трима — съгласи се той. — Трима срещу двадесетима.
	— Да, знам, не звучи особено добре. — Вълшебноезичния се изправи с въздишка. — Ела да разкажем на Елинор какво си открил — каза той, но Фарид остана седнал в тревата. Посегна към един от сухите клони, които се валяха наоколо. Първокласно дърво за огън. Тук имаше огромни количества. В стария му живот за подобни дърва трябваше да се ходи много, много далеч. И се плащаше със злато. Фарид се взря в дървото, плъзна пръст по възлестата кора и вдигна поглед към селото на Каприкорн.
	— Може би огънят ще ни помогне — предложи той.
	Вълшебноезичния го погледа неразбиращо.
	— Какво искаш да кажеш?
	Фарид вдигна една пръчка, после още една. Постави ги една върху друга, натрупа сухи клони и листа, които тук имаше в изобилие.
	— Прашнопръстия ми показа как можеш да укротиш огъня. Той е като Гуин: хапе, ако не знаеш как да го хванеш, но ако знаеш как да се отнасяш с него, прави, каквото поискаш. Така ме е научил Прашнопръстия. Ако го използваме на подходящото място и в подходящото време…
	Вълшебноезичния се наведе, взе в ръка един от клоните и го погали с ръка.
	— И как ще го уловиш, щом веднъж си го изпуснал? Отдавна не е валяло. Преди да се усетиш, хълмовете ще пламнат.
	Фарид сви рамене.
	— Само ако вятърът духа от неподходяща посока.
	Но Вълшебноезичния поклати глава.
	— Не! — отказа решително той. — Сред тези възвишения ще си играя с огъня само ако нямам друг избор. Нека тази нощ се промъкнем в селото. Може би ще успеем да минем покрай пазачите. Може би се познават слабо, може да ме вземат за един от тях. В крайна сметка веднъж вече успяхме да им се изплъзнем. Може би ще успеем и втори път.
	— Много „може би“ станаха — възрази Фарид.
	— Знам — отговори Вълшебноезичния. — Знам.


>	Лъжи за Баста

E>
	— Виж ме — извика тя. — Плюя на пода и го проклинам, черната дано го вземе. И ако видиш Леърд, разкажи му, че съм го направила, кажи му, че за дванадесет хиляди и деветнадесети път Дженет Клустън е призовала гръм да удари него и дома му, нивите и стоката му, слугите и гостите му, ако ще да са мъже, жени, госпожици или деца, черната дано ги вземе.
@	Робърт Л. Стивънсън, „Отвличане“
E$

	Фенолио успя само с няколко изречения за да убеди пазача пред вратата им, че начаса трябва да говори с Баста. Старецът беше даровит лъжец. Можеше да изпреде всякаква история от нищото по-бързо, отколкото паяк оплита мрежата си.
	— Какво искаш, старче? — попита Баста, застанал на прага. Държеше в ръката си Оловния войник. — На, малка вещице! — каза той на Меги, когато й го подаде. — Ако зависеше от мен, щях да го хвърля в огъня, но никой не ме пита.
	Оловния войник се сепна при думата „огън“, мустачките му настръхнаха, а очите му погледнаха толкова отчаяно, че сърцето на Меги се сви. Когато го стисна в ръка, сякаш за да го защити, й се стори, че долови как бие сърцето му. Спомни си как завършваше неговата история: _А Оловния войник се стопи и стана на топчица. На другия ден прислужницата намери в пепелта на камината едно малко оловно сърчице_.
	— Да, никой вече не те слуша, това се вижда с просто око! — Фенолио погледна Баста със съчувствие, като баща сина си — което в известен смисъл отговаряше на връзката му с разбойника. — Точно това е причината за желанието ми да разговарям с теб. — Той съзаклятнически сниши глас. — Предлагам ти сделка.
	— Сделка ли? — Баста го изгледа със смесица от страх и високомерие.
	— Да, сделка — повтори едва чуто Фенолио. — Скучая. Аз съм драскач, както се изрази толкова точно самият ти, трябва ми хартия, за да живея, както на други им трябва хляб, вино или каквото и да е друго. Донеси ми хартия, Баста, и аз ще ти помогна да си върнеш ключовете. Знаеш, ключовете, които ти отне Свраката.
	Баста измъкна ножа си. Когато го щракна и острието се показа, Оловния войник затрепери толкова силно, че байонетът му се изплъзна от мъничките ръце.
	— Как да стане това? — попита Баста и започна да чисти ноктите си с върха на ножа.
	Фенолио се наведе към него:
	— Ще ти съставя една малка магия за разболяване. Вследствие на нея Мортола няколко седмици ще бъде принудена да пази леглото, а ти ще имаш време да докажеш на Каприкорн, че си истинският господар на ключовете. Разбира се, магията няма да подейства веднага, всяко нещо с времето си, но повярвай ми, щом веднъж започне да действа… — Фенолио многозначително повдигна вежди.
	Но Баста презрително сбърчи нос.
	— Вече съм опитвал с паяци, с магданоз и сол. На дъртата нищо не й действа.
	— Магданоз и паяци! — засмя се тихо Фенолио. — Ти си глупак, Баста. Не говоря за детски магийки. Говоря за букви. Нищо не е по-могъщо от тях както за добро, така и за лошо, повярвай ми. — Фенолио снижи гласа си до шепот. — И теб създадох от букви, Баста! Теб и Каприкорн.
	Баста отстъпи назад. Страхът и омразата са брат и сестра и Меги видя как се появиха върху лицето на Баста. Видя и още нещо: Баста вярваше. Вярваше на всяка дума на стареца.
	— Ти си вещер! — с мъка оформи думите той. — Ти и момичето, и двамата би трябвало да ви изгорят на клада заедно с проклетите ви книги и с баща й. — И Баста бързо плю три пъти в краката на писателя.
	— О, плюнка. Срещу какво, мислиш, помага? Срещу лоши очи? — присмя се Фенолио. Това с кладата не е нова мисъл, Баста, но, от друга страна, ти никога не си бил радетел на напредъка. Е, какво, ще се спогодим ли или не?
	Баста не преставаше да се взира в Оловния войник, докато Меги не го скри зад гърба си.
	— Е, добре! — изръмжа той. — Но всеки ден ще идвам да проверявам какво си надраскал, старче, разбра ли?
	„Как ще го правиш, помисли си Меги. — Нали не умееш да четеш?“ Баста я погледна, сякаш е чул мислите й.
	— Познавам една от прислужниците, която ще чете вместо мен, затова не се опитвай да ме баламосваш, ясно ли е?
	— Абсолютно — закима енергично Фенолио. — А, и нещо за писане няма да е зле. С черно мастило по възможност.


	Баста донесе писалка и цял куп бяла хартия за писане. Фенолио седна на масата със сериозна физиономия, сложи пред себе си един лист, сгъна го и бавно го разкъса на малки парченца. Написа на всяка отделна част по пет букви, завъртени и почти нечетливи, едни и същи. После старателно сгъна листчетата, плю по веднъж върху всяко от тях, подаде ги на Баста и му обясни как да ги скрие:
	— По три съответно на мястото, където спи, където се храни и където работи. Само така след три дни и нощи ще настъпи желаният ефект. Ако обаче прокълнатият намери една от бележките, магията неминуемо ще се обърне срещу теб.
	— Какво означава това? — Баста се втренчи в листчетата на Фенолио, сякаш на секундата щяха да му докарат чума.
	— Ами трябва да ги скриеш така, че да не ги намери! — повтори Фенолио и го избута навън.
	— Ако не подейства, старче, ще те разкрася така, както направих с Прашнопръстия! — закани се Баста, преди да хлопне вратата. После си отиде, а Фенолио доволно се усмихна.
	— Но нали няма да подейства! — едва чуто рече Меги.
	— Е, и? Три дни са много време — отвърна Фенолио и седна обратно на масата. — Надявам се да не ни е необходимо толкова дълго. В края на краищата искаме да предотвратим екзекуцията утре вечер, нали?
	През остатъка от деня той или се взираше в празното пространство, или пишеше като обсебен. Едрият му, нетърпеливо заливащ хартията почерк изпълваше лист след лист.
	Меги реши да не му пречи. Тя седна до прозореца заедно с Оловния войник, отправи поглед към възвишенията и се запита къде ли се крие Мо в този гъсталак от клони и листа. Оловния войник стоеше до нея, протегнал право напред единия си крак, и оглеждаше чуждия свят с уплашени очи. Може би мислеше за балерината от хартия, в която беше тъй отчаяно влюбен, може би не мислеше нищо. Не пророни нито дума.


>	Разбудени посред нощ

E>
	Прислужниците носеха и цветя, всеки обяд. Големи купчини от цветове на дъб и жълтуга, и отвратниче, най-красивите и великолепните, които можеха да се съберат в полето и гората.
@	Еванджелин Уолтън, „Четирите клонки на Мабиноги“
E$

	Навън отдавна беше паднал мрак, но Фенолио продължаваше да пише. Под масата се валяха листове, които бе смачкал или скъсал. Те бяха много повече от страниците, които внимателно оставяше настрана, сякаш буквите можеха да изпаднат от тях.
	Когато една от прислужниците, дребничко, слабовато същество, им донесе вечерята, Фенолио мушна заделените страници под завивката си. Тази вечер Баста не се появи. Може би още криеше магическите бележки на Фенолио.
	Меги си легна едва когато нощта стана толкова черна, че хълмовете се сляха с небето. Остави прозореца отворен.
	— Лека нощ! — прошепна тя към мрака, сякаш Мо можеше да я чуе. После взе Оловния войник и се покатери на леглото си. — Вярвай ми, ти си по-добре, отколкото феята Камбанка — увери го тя тихо. — Тя е при Баста, защото онзи смята, че феите носят щастие, но знаеш ли какво? Ако някога се измъкнем оттук, обещавам, че ще ти направя хартиена балерина, същата като онази в твоята история.
	Войникът не отвърна и на тези думи. Само я погледна с тъжните си очи и после едва забележимо кимна. Нима и той е изгубил гласа си, запита се Меги, или никога не е могъл да говори? Устата му наистина изглеждаше така, сякаш нито веднъж не се беше отваряла. Ако книгата беше тук, можеше да я прочета още веднъж или поне да се опитам да извадя и Хартиената танцьорка, размечта се момичето. Но Свраката беше взела Андерсеновите приказки. Беше й отнела и всички други книги.
	Оловния войник се облегна на стената и затвори очи. Не, балерината само ще му разбие сърцето, реши Меги, преди да заспи. Последното, което чу, беше писалката на Фенолио, която скърцаше по хартията, изписвайки буква до буква, чевръста като совалка, която с черни конци тъче върху бяла основа чудна картина…
	Тази нощ Меги не сънува чудовища. В сънищата й не пропълзя дори паяк. Беше у дома, знаеше това, макар че стаята й изглеждаше като в дома на Елинор. Беше заедно с Мо и с майка си. Тя приличаше на Елинор, но Меги знаеше, че е жената, която бе висяла в мрежата редом с Прашнопръстия. В сънищата си човек знае много неща, и най-вече, че не бива да вярва на очите си. Просто знае. Меги тъкмо се канеше да седне до майка си на старото канапе между шкафовете с книги, когато изведнъж някой прошепна името й:
	— Меги! Меги!
	И отново, и отново.
	— Меги!
	Тя не искаше да го чува, жадуваше сънят никога да не свършва, но гласът безмилостно продължаваше да я вика. Меги го познаваше. С нежелание отвори очи.
	До леглото й стоеше Фенолио с черни от мастилото пръсти, черни като нощта отвън зад отворения прозорец.
	— Какво има? Искам да спя. — Меги му обърна гръб. Жадуваше да се върне обратно в съня си. Може да беше останал, запазен зад затворените й клепачи. Може пък по миглите й подобно на златен прашец беше полепнало малко щастие. Нима в приказките сънищата не оставяха следи от златен прашец? Оловния войник също спеше, главата му бе клюмнала на гърдите.
	— Но аз свърших! — Фенолио шепнеше, макар че хъркането на пазача проникваше през затворената врата. На масата, осветена от непостоянната светлина на свещта, лежеше купчина изписани листа.
	Меги се изправи с прозявка.
	— Тази нощ трябва да направим опит! — промълви Фенолио. — Трябва да проверим дали можем да променим историите с твоя глас и с моите думи. Ще се опитаме да изпратим обратно нашия малък Оловен войник. — Той бързо взе изписаните листове и ги трупна в скута й. — Не е най-подходящо да опитваме с история, чийто автор не съм аз, но какво от това? Нямаме какво да губим!
	— Да го изпратим обратно? Но аз не искам да го пращам обратно! — ужаси се Меги. — Той ще умре! Детето го хвърля в камината и войникът умира. А балерината изгаря. — От балерината пък бе останала само звездата, но и тя бе почерняла като въглен.
	— Не, не! — Фенолио нетърпеливо потупа листовете в скута й. — Написал съм нова история, с щастлив край. Точно това беше идеята на баща ти: да променим историите! Неговата цел беше само да върне майка ти, да пренапиша „Мастилено сърце“ така, че да я върне обратно. Но ако тази идея наистина проработи, Меги, ако напечатаните истории могат да се променят, като се допишат думи, то всичко ще може да се промени — кой излиза, кой влиза, как завършват, кого правят щастлив и кого правят нещастен. Разбираш ли? Става въпрос само за опит, Меги! Но ако Оловния войник наистина изчезне, повярвай ми, ще съумеем да променим и „Мастилено сърце“! Как точно, ще трябва да помисля, но сега чети! Моля те! — Фенолио извади фенерчето изпод възглавницата и го пъхна в ръката на Меги.
	Тя колебливо насочи лъча към първата гъсто изписана страница. Устните й бяха пресъхнали.
	— Наистина ли свършва добре? — Меги облиза устни и погледна спящия Оловен войник. Стори й се, че чува тихичко похъркване.
	— Да, да, съчинил съм блудкаво щастлив край. — Фенолио кимна нетърпеливо. — Заселват се в палата заедно с балерината и живеят щастливо до края на дните си… Никакви разтопени сърца, никаква изгоряла хартия, нищо друго, само и единствено любовно щастие.
	— Почеркът ти е нечетлив.
	— Какво? Да знаеш само как съм се старал!
	— Въпреки това.
	Старият човек въздъхна.
	— Е, добре — съгласи се Меги. — Ще опитам.
	Всяка буква, ама наистина всяка буква е важна, помисли си тя. Направи така, че да звънтят, да барабанят, да шепнат, да шумолят и да тръбят. После започна да чете.
	На третото изречение Оловния войник се изправи като свещ. Меги го забеляза с периферното си зрение. За миг почти изгуби нишката, препъна се в някаква дума и я прочете още веднъж. Повече не посмя да занича към войничето — докато Фенолио не постави ръка върху нейната.
	— Няма го! — прошепна писателят. — Меги, той изчезна!
	Прав беше. Леглото беше празно.
	Фенолио толкова силно стисна ръката й, че я заболя.
	— Ти наистина си малка вълшебница! — прошепна той. — Но и аз не се представих зле, нали! Бога ми! Не, никак не се представих зле. — Той с възхищение огледа омацаните си с мастило талантливи пръсти. После плесна с ръце и затанцува из стаята като тромава мечка. Най-сетне се спря запъхтян до леглото на Меги. — Ние двамата ще подготвим доста неприятна изненада на любезния Каприкорн! — прошепна Фенолио с щастлива усмивка. — Веднага се залавям за работа. О, да! Той ще получи, каквото желае. Ти ще доведеш Сянката. Но старият му приятел ще бъде променен, аз ще се погрижа за това! Аз, Фенолио, повелителят на думите, мастиленият магьосник, хартиеният вещер. Аз създадох Каприкорн и аз ще го излича, сякаш никога не го е имало — което, трябва да призная, щеше да е по-добре! Клетият Каприкорн! Ще го сполети същата съдба, каквато е имал вълшебникът, който създал за племенника си жена от цветя. Нали знаеш историята?
	Меги не сваляше поглед от мястото, където бе лежал Оловния войник. Липсваше й.
	— Не — промълви тя. — Каква жена от цветя?
	— Това е много древна история. Ще ти разкажа кратката версия. Дългата е по-хубава, но скоро ще съмне. И така: Имало едно време един магьосник на име Гуидион и той имал племенник, когото обичал повече от всичко на този свят, ала майчина клетва тегнела върху момчето.
	— Защо?
	— Много ще се отклоним. Майката го била проклела. Ако докосне жена, да умре. Сърцето на вълшебника се късало. Любимият му племенник да бъде осъден на безутешна самота за вечни времена? Не. Нали бил вълшебник? И така, той се заключил за три дни и три нощи в стаята си за вълшебства и създал жена от цветя, от жълтуга, отвратниче и цветовете на дъба, за да бъдем точни. Никой никога не бил виждал по-голяма красавица и племенникът на Гуидион начаса се влюбил в нея. Но Блодеуед, както било името й, причинила смъртта му. Влюбила се в друг и двамата заедно убили племенника на вълшебника.
	— Блодеуед! — Меги опита с езика си името, сякаш беше непознат плод. — Колко тъжно! Какво се случило после с нея? Може би вълшебникът я умъртвил за наказание?
	— Не. Гуидион я превърнал в кукумявка и оттогава писъкът на кукумявките звучи като женски вопъл, до ден-днешен.
	— Красиво. Печално и красиво — промълви Меги. Защо тъжните истории толкова често бяха красиви? В истинския живот не беше така. — Добре, сега вече знам историята за жената от цветя — рече тя. — Но какво общо има Каприкорн?
	— Е, Блодеуед не постъпила така, както се очаквало от нея. Точно за същото ще се погрижим и ние: твоят глас и моите думи, моите красиви, нови-новенички думи ще се погрижат Сянката да не направи това, което се очаква от него! — Фенолио изглеждаше доволен като костенурка, намерила неочаквано свежо салатено листо.
	— И какво точно ще трябва да направи?
	Фенолио свъси чело.
	— Още работя по въпроса — отвърна той раздразнено и потупа челото си. — Тук. Трябва ми време.
	Навън се чуха мъжки гласове. Меги бързо се спусна от леглото си и изтича до отворения прозорец. Чу стъпки, бързи, препъващи се, бягащи стъпки, а после изтрещяха изстрели. Момичето се наведе толкова много, че едва не падна от прозореца, но не видя нищо. Шумът, изглежда, идваше от площада пред църквата.
	— Хей, хей, внимавай! — прошепна Фенолио и я задържа за рамената. Отново отекнаха изстрели. Хората на Каприкорн закрещяха. Гласовете им звучаха гневно, възбудено. Защо не се разбираше какво казваха? Изтръпнала от страх, тя погледна Фенолио, може би той бе разбрал нещо от крясъците — думи, имена…
	— Знам какво мислиш, но това със сигурност не е баща ти! — успокои я той. — Няма да е толкова луд, та да се промъкне нощем в дома на Каприкорн. — Старият човек полека я отдръпна от прозореца. Гласовете заглъхнаха. Отново се възцари тишина, сякаш нищо не се беше случило.
	Меги с подкосени крака се опита да се покатери отново на леглото. Фенолио й помогна.
	— Накарай Сянката да убие Каприкорн! — прошепна тя. — Направи така, че Сянката да го убие. — В същия миг се ужаси от думите си. Но не ги взе обратно.
	Фенолио потърка челото си.
	— Да, сигурно така ще трябва да направя, нали? — промърмори той.
	Меги взе пуловера на Мо и го притисна към себе си. Някъде в къщата се затръшнаха врати, прокънтяха стъпки. После стана тихо. Тишината беше като надвиснала заплаха. Мъртвешка тишина, помисли си Меги. Думата просто не пожела да напусне главата й.
	— Какво ще стане, ако Сянката не ти се подчини? — попита тя. — Както е постъпила жената от цветя? Какво ще стане?
	— За такава възможност — отвърна Фенолио — по-добре изобщо да не си мислим.


>	Сама

E>
	— Ах, защо ли не си останах в хобитовата дупка! — възкликна бедният господин Билбо, докато се друсаше здравата върху гърба на Бомбур.
@	Дж. Р. Р. Толкин, „Хобит“
E$

	Елинор чу изстрелите и толкова рязко скочи в тъмнината, че се заплете в собственото си одеяло и се просна по очи в бодливата трева. Изсъхналите стръкове одраха ръцете й.
	— Боже, о, Боже, заловиха ги! — завайка се тя и започна опипом да търси глупавата рокля, която момчето бе откраднало за нея. Беше толкова тъмно, че едва виждаше собствените си нозе. — Ето какво си надробиха — продължи да шепне тя. — Защо не ме взеха със себе си, щях да стоя на пост, щях да внимавам. — Но когато най-сетне намери роклята и я нахлузи с треперещи ръце, се закова на място.
	Каква тишина! Мъртвешка тишина.
	Застреляли са ги, прошушна едно гласче вътре в нея. Затова е толкова тихо. Мъртви са. Край. Лежат в кърви на площада пред къщата, и двамата, о, Господи! Ами сега? Тя зарида. Не. Не, Елинор, никакви сълзи. Какво си въобразяваш? Трябва да ги потърсиш. Хайде, не се бави.
	И Елинор се втурна към селото. Това ли беше правилната посока?
	— Не можеш да дойдеш с нас, Елинор — беше й казал Мортимер. Облечен в костюма, който Фарид бе откраднал, изглеждаше напълно променен. Приличаше на главорезите на Каприкорн, но нали в крайна сметка това беше целта на маскарада. Момчето бе отмъкнало дори пушка.
	— Защо не? — възрази тя. — Готова съм дори да облека тази глупава рокля!
	— Жена би привлякла вниманието, Елинор! Сама видя какво е там. Нощем по улиците няма жени. Само пазачите. Питай момчето.
	— Не искам да го питам! Защо не открадна костюм и за мен? Можех да се предреша като мъж.
	Никой не й отговори.
	— Елинор, моля те, трябва някой да пази вещите ни!
	— Вещите ни? Да не би да имаш предвид мърлявата раница на Прашнопръстия? — и Елинор ядосано я ритна. Двамата бяха тръгнали напук на нейните предупреждения, въобразяваха си, че няма по-хитри от тях. Но очевидно маскарадът не им беше помогнал. Кой ли ги беше познал? Баста, Плосконосия или Куция?
	— На зазоряване ще сме при теб, Елинор! С Меги. — Какъв лъжец! Гласът го издаваше, самият Мо не си вярваше. Елинор се препъна в някакъв корен, потърси опора, убоде си ръката в клоните и хлипайки, падна на колене. Убийци! Убийци и подпалвачи. Какво общо имаше с подобна паплач? Трябваше да откаже от самото начало, още когато Мортимер застана на прага й и я помоли да скрие книгата. Защо просто не му отказа? Нима от първата секунда не си бе помислила, че кибритогълтачът прилича на човек, на чието чело ясно пише, че който се събере с него, ще си вземе белята? Но да — книгата. Книгата! Как би могла да устои на изкушението…
	Дори смърдящото животно взеха със себе си, помисли си тя, докато отново се изправяше на крака. А мен оставиха. И сега са мъртви. Нека да отидем в полицията, колко често бе повтаряла това на Мортимер. Но отговорът винаги бе един и същ:
	— Не, Елинор, Каприкорн ще скрие Меги, щом първият полицай стъпи в селото. А ножът на Баста е по-бърз от цялата полиция на света, повярвай ми. — В основата на носа му се нагъваха строги бръчки, а Елинор познаваше Мо прекалено добре и разбираше какво означава това.
	Какво да стори? Беше съвсем сама.
	Я не се превземай, Елинор, скара се тя на себе си. Много добре знаеш, че винаги си била сама, нима забрави? Стегни се. Трябва да помогнеш на момичето, все едно какво е станало с баща му. Трябва да измъкнеш Меги от трижди проклетото село, няма кой да свърши тази работа вместо теб, или искаш да я превърнат в една от онези наплашени прислужници, които не смеят да вдигнат глава и живеят само за да чистят и готвят на прекрасния си господар? Може би от време на време ще й позволяват да чете на Каприкорн, когато му скимне, а като поотрасне… Е, тя е хубавичка…
	На Елинор й прилоша.
	— Трябва ми пушка — прошепна тя — или нож, най-добре голям остър нож, с който ще се промъкна в къщата на Каприкорн. Кой ще ме познае в тази безумна рокля?
	Мортимер винаги беше смятал, че Елинор може да се оправя само със света, затворен между две твърди корици, но тя ще му покаже!
	Как ще му покажеш, обади се гласчето в нея. Мо го няма, Елинор! Няма го, както ги няма и книгите ти.
	Тя изхълца тъй високо, че се сепна и запуши уста с ръката си. Под крака й се пречупи клон, а светлината в един от прозорците в селото на Каприкорн угасна. Права беше. Светът бе ужасен, жесток, безпощаден и мрачен като лош сън. Не беше място за живеене. Книгите бяха единственото място, където имаше милост, утеха, щастие… и любов. Книгите обичаха всеки, който ги разгърне, даряваха сигурност и приятелство, и нищо не искаха в замяна, никога не си тръгваха, дори ако се отнасяха зле с тях. Любов, истина, мъдрост, красота и утеха пред лицето на смъртта. Кому принадлежаха тези думи? На някого, който като нея обичаше книгите повече от всичко на света. Не помнеше името му, но думите не беше забравила. Думите са безсмъртни… освен ако някой не дойде да ги изгори. И дори тогава…
	Тя се запрепъва надолу. Светлината от прозорците в селото на Каприкорн се процеждаше в нощта, белезникава като разредено мляко. На паркинга сред колите стърчаха трима от убийците, сближили глави.
	— Да, говорете си! — прошепна Елинор. — Хвалете се с кървавите си ръце и с овъглените си сърца, но ще съжалявате, че сте ги убили!
	Кое беше по-добро? Да се промъкне веднага или да изчака сутринта? И двете идеи бяха налудничави. Нямаше да извърви и два метра и щяха да я заловят. Един от мъжете се огледа и за миг Елинор си помисли, че я е видял. Тя отстъпи назад, подхлъзна се и едва успя да се задържи за някакъв клон, преди да изгуби почва под краката си. Зад нея нещо прошумоля и преди да успее да се обърне, една ръка затисна устата й. Понечи да извика, но от гърлото й не излезе никакъв звук, толкова силно чуждите пръсти притискаха устните й.
	— Ето те значи. Имаш ли представа откога те търся?
	Не можеше да бъде. Елинор беше толкова сигурна, че никога повече нямаше да чуе този глас.
	— Извинявай, но знаех, че ще извикаш! Идвай! — Мортимер свали ръка от устата й и й махна. Тя не беше сигурна какво повече й се иска да направи — да се увеси на шията му от радост или да го обсипе с юмручни удари.
	Той се спря едва когато дърветата изцяло закриха светлината от къщите на селото.
	— Защо не остана в лагера? Мотаеш се из тъмницата. Даваш ли си сметка колко е опасно?
	Това беше прекалено. Елинор все още се бореше да си поеме въздух, бяха бързали, все едно ги преследваха.
	— Опасно ли? — Трудно й беше да говори тихо, гневът бликаше от гърлото й. — Ти ли ми говориш за опасности? Чух изстрелите и крясъците! Помислих си, че сте мъртви! Помислих си, че са ви надупчили, пронизали…
	Той погали лицето й.
	— Нищо подобно, онези изобщо не умеят да се прицелват. За щастие.
	На Елинор й идеше да го убие заради хладнокръвието му.
	— Така ли? Ами момчето?
	— Нищо му няма освен една драскотина на челото. Когато започнаха да стрелят, животинчето избяга и той хукна да го гони. Тогава го улучи рикоширал куршум, затова го оставих горе в лагера.
	— Животинчето ли? Значи единствената ти грижа е това хапливо смърдящо чудовище? Тази нощ ми струва десет години от живота! — Елинор отново повиши глас. Но бързо се усети. — Дори облякох тази ужасна рокля! — изсъска тя. — Сякаш бяхте пред очите ми, с раните и кръвта… Да, гледай ме, подигравай ми се! Чудо е, че не сте мъртви. Не биваше да те слушам. Трябваше да отидем в полицията. Този път трябва да ни повярват… длъжни са, ние…
	— Просто нямахме късмет, Елинор — прекъсна я Мо. — Повярвай ми! Да стигнем до къщата и да попаднем точно на Кокерел, който пази на пост отпред. Другите нямаше да ни разпознаят.
	— А кой ще е на пост утре? Може би Баста или Плосконосия! Повярвай ми, няма да помогнеш на дъщеря си с това, че ще те убият.
	Мортимер й обърна гръб.
	— Но аз не съм мъртъв, Елинор — възрази той. — И ще измъкна Меги оттам, преди да изиграе главната роля в една екзекуция!
	Когато стигнаха в скривалището, намериха Фарид заспал. Парцалът, с който Мо беше превързал главата му, приличаше на чалмата, която носеше в деня, когато се бе появил иззад колоните в църквата на Каприкорн.
	— Изглежда по-зле, отколкото е в действителност — прошепна Мо. — Но, повярвай ми, ако не го бях задържал, щеше да търчи след онази невестулка през половината село! А ако не бяха ни усетили, щеше да се промъкне и в църквата, за да види как е Прашнопръстия.
	Елинор само кимна и се наметна с одеялото си, въпреки че нощта не беше студена.
	— Как успяхте да им избягате? — попита тя.
	Мортимер седна до момчето. Едва сега Елинор забеляза, че носи пушката, която Фарид бе откраднал. Свали я от рамото си и я остави на тревата до себе си.
	— Те не ни преследваха дълго — разказа той. — А и защо да го правят? Знаят, че ще се върнем. Трябва само да чакат.
	Но тогава и Елинор щеше да бъде с тях, закле се тя. Никога повече не искаше да се чувства както през тази нощ — изоставена от всичко и всички.
	— Какво ще предприемете сега? — попита тя.
	— Фарид предложи да запалим огън. Досега смятах, че е прекалено опасно, но времето ни изтича.
	— Огън? — думата сякаш опари езика на Елинор. Откакто бе намерила книгите си, превърнати в купчина пепел, видът на обикновена клечка кибрит бе в състояние да я хвърли в паника.
	— Прашнопръстия е понаучил момчето, на някои неща, освен това и най-големият глупак умее да пали. Ако подпалим къщата на Каприкорн…
	— Да не си си изгубил ума? Ами ако плъзне по хълмовете?
	Мо сведе глава и погали пушката.
	— Знам — каза той. — Но не виждам друг начин. — Огънят ще предизвика суматоха, хората на Каприкорн ще се втурнат да го гасят, а в неразборията ние ще се опитаме да се доберем до Меги. Фарид ще се погрижи за Прашнопръстия.
	— Това е лудост! — този път Елинор не успя да сниши гласа си. Фарид промърмори нещо насън, опипа превръзката си и се обърна на другата страна.
	Мо го зави и отново се облегна на дънера.
	— Въпреки това ще постъпим така, Елинор. Вярвай ми, блъсках си главата, докато ми се стори, че ще полудея, но няма друг изход. А ако нищо не помогне, ще подпаля и проклетата църква. Ще стопя златото му на слитъци и ще изгоря до основи цялото му проклето село. Искам си дъщерята.
	Елинор нямаше какво да отговори. Легна и се престори, че спи, макар че не можа да мигне. Когато се зазори, тя успя да придума Мортимер да подремне и да я остави на пост. Не след дълго той се унесе. Щом дишането му стана равномерно, Елинор съблече глупавата рокля, нахлузи собствените си дрехи, среса разрошената си коса и написа бележка:
C>
	Отивам да повикам помощ. Ще се върна към обяд. Моля те, не предприемай нищо, докато се върна.
@	Елинор
C$

	Пъхна хартийката в полуотворената му ръка, за да я открие веднага щом се събуди. Докато се прокрадваше покрай момчето, видя, че Гуин се бе върнал. Беше се свил до Фарид, ближеше си лапите и закова в Елинор черните си очи, когато тя се наведе да оправи превръзката. Непредсказуемо малко зверче, никога нямаше да го хареса, но момчето го обичаше като куче.
	— Пази и двамата, разбрахме ли се? — промърмори тя, после потегли. Колата й все още беше между дърветата, там, където я бе оставила. Бяха я скрили добре, самата тя я намери едва от втория опит. Двигателят запали веднага и Елинор за миг се ослуша тревожно, но наоколо не се чуваше нищо освен цвърченето на птиците, които посрещаха възторжено новия ден.
	Най-близкото село, през което бяха минали с Мортимер, беше само на половин час път. Там със сигурност имаше полицейски участък.


>	Свраката

E>
	Но те го събудиха с думи — техните остри, блестящи оръжия.
@	Т. Х. Уайт, „Книга за Мерлин“
E$

	Много рано сутринта Меги чу гласа на Баста откъм коридора. Тя дори не беше докоснала закуската, донесена от една прислужница. Меги я попита какво се е случило през нощта и какво са означавали изстрелите, но момичето само я погледна уплашено, поклати глава, шмугна се през вратата и изчезна. Вероятно и то мислеше, че Меги е вещица.
	И Фенолио не беше закусвал. Пишеше. Пишеше, без да спира, пълнеше лист след лист, после късаше написаното, започваше отначало, оставяше страницата настрана, започваше нова, бърчеше чело, смачкваше листа и започваше на чисто. Така беше от часове, а написаните страници, останали неразкъсани, бяха едва три. Само три! Разпознал гласа на Баста, той бързо ги скри под дюшека си, а смачканите листа избута с крак под леглото.
	— Меги, бързо! — прошепна писателят. — Помогни ми да ги съберем! Не бива да ги намери. Не бива да намери нито една!
	Меги веднага се спусна да помогне, но мислеше само за едно. Защо идваше Баста? Искаше да й каже нещо? Искаше да види лицето й, когато й съобщи, че вече не е нужно да чака Мо?
	Фенолио отново седна на масата, поставил пред себе си празен лист, върху който започна да драска. Вратата се отвори.
	Меги спря да диша, сякаш така можеше да спре и думите — думите, които всеки миг щяха да изскочат от устата му и да пронижат сърцето й.
	Фенолио остави писалката и застана до нея.
	— Какво има? — попита той.
	— Трябва да я взема — отвърна Баста. — Мортола иска да я види. — Беше ядосан, сякаш изпълнението на подобна незначителна поръчка бе под достойнството му.
	Мортола? Свраката? Меги погледна Фенолио. Какво означаваше това? Но старецът само объркано вдигна рамене.
	— Гълъбчето ще трябва да види какво ще чете тази вечер — обясни Баста. — За да не заеква като Дариус и да не развали работата. — Той нетърпеливо махна на Меги: — Хайде, идвай.
	Меги направи стъпка към него, но после спря:
	— Преди това искам да знам какво се случи тази нощ. Чух изстрели.
	— О, това ли? — Баста се усмихна. Зъбите му бяха почти толкова бели, колкото и ризата. — Май баща ти е имал намерение да те посети, но Кокерел не го пуснал.
	Меги продължаваше да стои като закована. Баста я улови за ръката и я повлече след себе си. Когато Фенолио се опита да ги последва, Баста му затръшна вратата под носа. Писателят извика нещо след нея, но Меги не разбра. Ушите й шумяха така, сякаш чуваше собствената си кръв да тече като планинска река по вените й.
	— Успял е да избяга, ако това те утешава — рече Баста, докато я побутваше към стълбите. — Макар че, като размисля, това нищо не означава. И котките го правят, когато Кокерел стреля по тях, но после всичките ги намираме пукнали зад някой ъгъл.
	Меги го изрита с всичка сила. После се втурна надолу по стъпалата, прескачайки по две-три, но Баста бързо я настигна. С изкривено от болка лице той я хвана за косата и я притисна до стената.
	— Само опитай това още веднъж, съкровище! Бъди доволна, че си определена за главна атракция на нашето празненство тази вечер, иначе начаса щях да ти извия тънкия врат! — изсъска той.
	Меги не опита втори път. Дори и да искаше, нямаше втора възможност. Баста просто не пусна косата й. Влачеше я след себе си като непослушно куче. От болка очите на Меги се насълзиха, но тя извърна лицето си, за да не я вижда Баста.
	Слязоха в избата. Меги никога не бе стъпвала в тази част от дома на Каприкорн. Таванът бе нисък, по-нисък, отколкото в клетката, където отначало я бяха затворили с Мо и Елинор. Стените бяха белосани като в горната част на къщата, а и тук имаше многобройни врати. Изглежда, повечето не са били отваряни много отдавна. На някои висяха тежки катинари. Меги си спомни за касите, за които им бе разказал Прашнопръстия, и за златото, което Мо бе накарал да се изсипе в църквата. Не са го улучили, помисли си тя. Със сигурност не са. Онзи с куция крак изобщо не умее да се прицелва.
	Най-сетне спряха пред една врата. Дървото й се различаваше от онова на другите врати, шарките му бяха красиви като козината на тигър. В светлината на голите крушки повърхността й хвърляше червени отблясъци.
	— Повярвай ми — промълви Баста в ухото на Меги, преди да почука на вратата, — ако си позволиш подобни волности и пред Мортола, тя ще те напъха в една от онези мрежи в църквата и ще те държи там, докато започнеш да гризеш въжетата от глад. В сравнение с нейното сърце моето е меко като плюшена играчка, която дават на малките момиченца, когато не могат да заспят. — Ментовият му дъх лъхна лицето на Меги. Тя си помисли, че никога повече няма сложи в уста нещо с аромат на мента.
	Стаята на Свраката беше толкова просторна, че можеше да се използва за танцови забави. Стените бяха червени като стените на църквата, но от тях не се виждаше много. Бяха покрити със снимки в златни рамки, снимки на къщи и хора. Тълпяха се по стените като човешко множество на пазарен площад. В средата, обрамчен в злато като останалите, ала далеч по-голям, висеше образът на Каприкорн. Който и да го беше нарисувал, владееше четката точно толкова, колкото и авторът на статуята в църквата. Лицето на Каприкорн от картината бе по-кръгло и по-меко, отколкото в действителност, а необичайно женствената му уста бе лепната като екзотичен плод под прекалено късия и широк нос. Само очите му бяха предадени достоверно. Безизразни като в истинския живот, те гледаха към Меги, сякаш принадлежаха на човек, който се кани да разпори жаба, за да види какво има във вътрешностите й. Най-ужасяващото в едно лице е липсата на милост. Меги беше научила този урок в селото на Каприкорн.
	Свраката седеше необичайно изправена в голямо кресло от зелено кадифе със странични облегалки за ръцете, поставено точно под портрета на нейния син. Изглеждаше така, сякаш не беше свикнала да седи — като жена, която винаги е имала работа, но може би понякога тялото й я принуждаваше да се отпусне в безформеното кресло, което изглеждаше огромно за нея. — Меги забеляза, че краката на старата жена бяха безформени и отекли. Забелязала погледа й, старицата дръпна полата си надолу.
	— Съобщи ли й защо я викаме? — Свраката се изправи с мъка. Подпря се с една ръка на масичката и стисна устни. Баста видимо се наслаждаваше на слабостта й, около устните му играеше усмивка, докато Свраката не я изличи с един-единствен леден поглед. Тя нетърпеливо махна на Меги да се приближи. След като момичето се поколеба, Баста го блъсна в гърба.
	— Ела, искам да ти покажа нещо. — С бавни, но уверени стъпки Свраката отиде до скрина, който изглеждаше твърде тежък за изящно извитите си крачета. Между две бледожълти лампи беше поставено дървено сандъче. Капакът му бе украсен с шарка от миниатюрни дупчици.
	Свраката вдигна капака и Меги се дръпна като опарена. В сандъчето лежаха навити на кравай две змийчета, тънки като гущерчета и не по-дълги от ръката на Меги.
	— Винаги поддържам стаята си топла, за да не станат прекалено поспаливи — обясни Свраката, дръпна най-горното чекмедже на скрина и извади ръкавица. Беше от груба черна кожа, толкова твърда, че тя с мъка напъха в нея тясната си ръка. — Твоят приятел Прашнопръстия изигра много лоша шега на Реза, като я накара да търси книгата — продължи тя, бръкна в сандъчето и със сигурна хватка улови една от змиите зад главата. — Хайде, давай — обърна се тя грубо към Баста и му подаде виещата се змия. Меги видя как цялото същество на Баста се възпротиви, но той приближи и взе влечугото. Протегна ръка, за да държи люспестото му тяло възможно по-далеч.
	— Виждаш, че Баста не обича змиите ми — установи с усмивка Свраката. — Никога не ги е обичал, което не означава нищо. Доколкото знам, Баста не обича нищо друго освен ножа си. При това вярва, че змиите носят нещастие, което е пълна глупост. — Мортола подаде на Баста втората змия. Пепелянката отвори уста и Меги видя отровните зъби. За миг почти й дожаля за Баста.
	— Е, какво ще кажеш? Нали скривалището ми е добро? — попита Свраката и за трети път бръкна в сандъчето. Този път извади книга. Меги щеше да познае коя е книгата и без да види пъстрата корица.
	— В това сандъче често крия скъпоценности — продължи Свраката. — Никой не знае за неговото съдържание освен Баста и Каприкорн. Бедната Реза претършува много стаи за книгата, тя е смело същество, но не се сети за моето сандъче. При това тя обича змиите, не познавам друг човек, който да не го е страх от тях, въпреки че са я хапали. Нали, Баста? — Свраката свали ръкавицата и го погледна подигравателно. — Баста обича да стряска със змии жените, които го отблъскват. Но при Реза не постигна успех. Как свърши историята, Баста? Тя я остави пред вратата ти, нали?
	Баста мълчеше. Змиите все още се виеха в ръцете му. Една от тях бе обвила ръката му с опашка.
	— Върни ги обратно! — заповяда Свраката. — Но внимателно. — После се върна в креслото си с книгата. — Седни! — изкомандва Меги и посочи малкото столче до креслото.
	Меги се подчини. И се огледа незабелязано. Стаята на Мортола приличаше на натъпкано догоре ковчеже за скъпоценности. Всичко беше в изобилие: прекалено много златни свещници, прекалено много лампи, прекалено много килими, картини, вази, порцеланови цветя, позлатени камбанки.
	Свраката й хвърли подигравателен поглед. В невзрачната си черна рокля приличаше на кукувица, настанила се в чуждо гнездо.
	— Прекрасна стая за обикновена слугиня, нали? — установи доволно тя. — Каприкорн ме цени.
	— Оставил те е да живееш в избата — възрази Меги. — Макар да си му майка.
	Ах, защо не е възможно да върнеш думите — да ги преглътнеш обратно, след като са излетели през устата ти? Свраката я погледна с такава омраза, че Меги буквално усети кокалестите й пръсти, сключени около гърлото си. Но Мортола остана неподвижна и я погледна със застиналите си птичи очи.
	— Кой ти разказа подобно нещо? Да не би старият вещер?
	Меги стисна устни и погледна към Баста. Най-вероятно не беше чул нищо, защото тъкмо оставяше в сандъчето втората змия. Дали знаеше за малката тайна на Каприкорн? Преди да завърши разсъжденията си, Мортола постави в скута й книгата.
	— Само думица за това пред когото и да било — изсъска тя в ухото на Меги, — и следващото ти ястие ще бъде приготвено лично от мен. Малко настойка от бучиниш и самакитка, няколко парченца мухоморка… Как би ти се усладил този коктейл? Повярвай ми, подобна храна не би ти понесла. А сега започвай да четеш.
	Меги впи очи в книгата. В църквата, когато Каприкорн я беше вдигнал високо, тя не бе успяла да разгледа илюстрацията върху обложката. Сега имаше възможност да я види отблизо. За фон бе изобразен пейзаж, който приличаше на леко видоизменена снимка на възвишенията около селото. А на преден план се виждаше черно сърце, заобиколено от алени пламъци.
	— Хайде, разгърни я! — подкани я Свраката.
	Меги се подчини и отвори на главата, започваща с буквата Н, върху която се катереше рогатото зверче. Колко време бе изминало, откакто бе стояла в библиотеката на Елинор, взряна в същата тази страница? Цяла вечност, цял живот?
	— Това не е правилната страница, разгърни по-нататък! — нареди Свраката. — До страницата с прегънатото ъгълче.
	Меги безмълвно се подчини. На въпросната страница нямаше илюстрация, нито на срещуположната. Без да мисли, тя изглади с пръст подгънатото крайче. Мо мразеше да се прегъват страници.
	— Какво правиш? Искаш да ми попречиш да намеря отново мястото ли? — присмя й се Свраката. — Започни с втория абзац, но да не си посмяла да четеш на глас. Нямам никакво желание да стана домакиня на Сянката.
	— А докъде? Докъде да чета тази вечер?
	— Откъде да знам? — Свраката се наведе и разтърка левия си крак. — Колко време ти отнема обикновено да изчетеш от книгите твоите феи и оловни войници?
	Меги сведе глава. Бедната Камбанка.
	— Не може да се каже — промълви тя. — Различно е. Понякога става бързо, а понякога се случва едва след много страници или изобщо не се получава.
	— Е, тогава прегледай цялата глава, би трябвало да е достатъчно! А за това „изобщо“ аз пък изобщо не искам да чувам! — Свраката разтърка другия си крак. И двата бяха бинтовани, превръзките прозираха през тъмните чорапи. — Какво ме гледаш? — сопна се тя на Меги. — Можеш ли да ми изчетеш лек за това? Знаеш ли история, в която се говори за лекарство срещу старост и смърт, малка вещице?
	— Не — прошепна Меги.
	— Е, тогава престани да се блещиш като тъпачка, ами гледай в книгата. Виж внимателно всяка дума. Тази вечер не искам никакво заекване, нито една сгрешена сричка, разбра ли? Този път Каприкорн трябва да получи точно каквото иска. Ще се погрижа за това.
	Меги плъзна очи по буквите. Не разбра нито дума от това, което четеше, защото мислеше само за Мо и за среднощните изстрели. Но тя се преструваше, че продължава да чете и не изпускаше от очи Мортола. Накрая вдигна глава и захлопна книгата:
	— Готово.
	— Толкова бързо? — Свраката я изгледа недоверчиво.
	Меги не отвърна. Опря се с отегчено изражение на креслото.
	— Няма да чета довечера — заяви тя. — Тази нощ сте застреляли баща ми. Баста ми каза. Няма да прочета нито дума.
	Свраката се извърна към Баста.
	— Какво означава това? — ядоса се тя. — Смяташ ли, че малката ще чете по-добре, ако й разбиеш глупавото сърчице? Кажи й; че го изпуснахме, хайде, кажи й.
	Баста сведе поглед като пакостник, когото майка му е хванала на местопрестъплението.
	— Ама нали й го казах — изръмжа той. — Кокерел е лош стрелец. Баща й се е отървал без нито една драскотина.
	Меги затвори облекчено очи. Стана й топло, почувства се прекрасно. Всичко беше наред, а ако не беше, щеше да се оправи.
	Щастието я одързости.
	— И още нещо! — добави тя. Какъв смисъл имаше да се страхува? Та те имаха нужда от нея! Само тя можеше да им доведе Сянката, никой друг — освен Мо, а него все още не бяха го заловили. И никога нямаше да го заловят, никога.
	— Какво още? — Свраката поглади косата си, строго опъната на кок. Как ли беше изглеждала в миналото, когато е била на годините на Меги? И тогава ли устните й са били толкова тънки?
	— Ще чета само ако ми позволите да видя още веднъж Прашнопръстия. Преди да… — тя не завърши изречението.
	— Защо?
	Защото искам да му кажа, че ще опитаме да го спасим, помисли си Меги, и защото вярвам, че майка ми е с него. Но, разбира се, не каза нищо подобно.
	— Искам да го помоля да ми прости — заекна тя. — В края на краищата той ни помогна да избягаме.
	— А ако ти откажа? — Свраката я изгледа като котка, която си играе с младо неопитно мишле.
	Но Меги беше очаквала този въпрос.
	— В такъв случай ще си прехапя езика. И то толкова силно, че да се подуе и да не мога да чета тази вечер!
	Свраката се облегна в креслото си и се засмя.
	— Чу ли това, Баста? Малката не е глупава.
	Баста мрачно кимна.
	А Мортола благосклонно погледна Меги.
	— Ще ти кажа нещо: ще изпълня малкото ти глупаво желание. Но що се отнася до твоето четене тази нощ, искам да разгледаш колекцията ми от снимки.
	Меги се озърна.
	— Добре ги разгледай! Виждаш ли колко лица? Всеки от тези хора имаше неблагоразумието да превърне Каприкорн в свой враг и никой повече не чу нищо за тях. Къщите, които виждаш на снимките, също ги няма вече, нито една не остана, огънят ги погълна всичките. Спомни си за снимките, когато четеш довечера, малка вещице! Ако започнеш да заекваш или ти дойдат други глупави идеи, например просто да замълчиш, лицето ти скоро ще цъфне в красива златна рамка. Но ако свършиш работата си задоволително, ще те пуснем да си вървиш при баща ти. И защо не? Чети като ангел тази нощ, и ще го видиш отново! Разказаха ми, че неговият глас превръщал всяка дума в кадифе и коприна, в плът и кръв. Така искам да четеш и ти, а не пресекливо и пискливо като онзи некадърник Дариус. Ясно ли е?
	Меги я погледна.
	— Ясно е — потвърди тя тихо, макар да знаеше, че Свраката лъже.
	Никога нямаше да я пуснат при Мо. Щеше да се наложи той да я вземе.


>	Гордостта на Баста и хитростта на Прашнопръстия

E>
	И все пак се питам дали някой ден ще попаднем в песен или легенда. Е, вярно, вече сме попаднали, но искам да кажа: словоплетците да поемат тая история, та много и много години подир това да я разправят край огнището или да четат от огромните книги с червени и черни букви. И някой ще каже: „Хайде да чуем за Фродо и Пръстена!“ А друг: „Да, това е любимата ми приказка.“
@	Дж, Р. Р. Толкин, „Властелинът на пръстените“
E$

	Докато водеше Меги към църквата, Баста не престана да ругае.
	— Щяла си да си прехапеш езика? Откога дъртата се лови на подобни номерца? И кому се пада честта да заведе наглата хлапачка в гробницата? На Баста, как иначе? Че какво съм аз? Единствената слугиня от мъжки пол!
	— Гробница ли? — Меги си мислеше, че пленниците все още са в мрежите, но когато стъпиха в църквата, от тях нямаше и следа, а Баста нетърпеливо я блъсна към колонадата.
	— Да, гробницата! Криптата! — нахвърли се той върху Меги. — Там, където държат мъртъвците и хората, които скоро ще станат такива! Ей оттук се слиза. Хайде, не се помайвай, днес имам и друга работа, освен да си играя на бавачка на госпожица Вълшебноезична.
	Стълбите, към които посочи, водеха право надолу в тъмницата. Стъпалата бяха изтрити и неравни и Меги се препъна. Долу беше толкова тъмно, че не се виждаше къде свършва стълбата и тя внимателно протегна крак. Баста грубо я блъсна напред.
	— Какво става тук? — чу го да ругае отново. — Защо проклетият фенер не свети? — Пламна кибритена клечка и лицето на Баста изплува от мрака.
	— Имаш посетителка, Прашнопръсти! — обяви той подигравателно и запали фенера. — Щерката на Вълшебноезичния настоя да се сбогувате. Баща й те доведе на този свят, а довечера дъщеря му ще се погрижи да изчезнеш от лицето му. Ако зависеше от мен, нямаше да я пусна тук, но Свраката остарява и омеква. А малката май наистина си пада по теб. Едва ли причината е в красивото ти лице, какво ще кажеш? — Смехът на Баста грозно отекна от влажните стени.
	Меги пристъпи към решетката, зад която стоеше Прашнопръстия, но погледът й се плъзна по него и се спря на жената. Прислужницата на Каприкорн седеше върху каменен саркофаг. Фенерът, който бе запалил Баста, пръскаше слаба светлина, но тя бе достатъчна, за да разпознае лицето. Беше жената от снимката на Мо. Само косата, която обрамчваше лицето й, бе потъмняла, а усмивката се беше изгубила.
	Когато Меги приближи към решетката, майка й вдигна глава и я погледна като хипнотизирана, сякаш на света нямаше нищо друго освен нея.
	— Значи Мортола я е пуснала тук, така ли? — попита Прашнопръстия. — Направо не е за вярване.
	— Малката я заплаши, че ще си прехапе езика. — Баста все още стоеше на стълбите. Играеше си със заешката лапа, която носеше като амулет около врата си.
	— Исках да ми дадеш прошка — Меги изговори думите, предназначени за Прашнопръстия, но продължи да гледа майка си, която все още седеше върху саркофага.
	— За какво? — усмихна се Прашнопръстия.
	— За довечера. Че ще чета.
	Как би могла да им разкаже за плана на Фенолио? Как?
	— Е, добре, вече се извини! — Баста стана нетърпелив. — Сега идвай, че въздухът тук долу няма да понесе на гласчето ти.
	Ала Меги не се обърна. Тя сключи пръсти около железните пръчки и стисна колкото сила имаше.
	— Не — каза тя. — Искам да поостана.
	Може би щеше да измисли нещо, няколко невинни изречения…
	— Извадих още нещо с четене — разказа тя на Прашнопръстия. — Един оловен войник.
	— Аха — Прашнопръстия отново се усмихна. Странно, този път усмивката му не й се стори нито загадъчна, нито снизходителна. — Е, тогава довечера няма как да сгрешиш, нали?
	Той я погледна замислено, а Меги се опита да му предаде посланието си с очи: Ще ви спасим. Каприкорн няма да успее! Повярвай ми!
	Прашнопръстия не откъсваше очи от нейните. Опитваше се да разбере. Вдигна въпросително вежди. После погледна към Баста.
	— Ей, Баста, как е феята? — подвикна му той. — Жива ли е още, или присъствието ти я уби?
	Меги забеляза, че майка й се приближава предпазливо, сякаш върви боса по натрошени стъкла.
	— Още е жива — навъси се Баста. — Звънти като бясна, не мога да мигна. Ако продължава така, ще кажа на Плосконосия да й извие вратлето, както прави с гълъбите, които цапат колата му. — Меги видя как майка й измъкна от джоба си късче хартия и незабелязано го пъхна в ръката на Прашнопръстия.
	— Това би донесло и на двама ви най-малко десет години нещастие — предупреди го Прашнопръстия. — Повярвай ми. Знаеш, че съм спец по феите. Ей, пази се, зад теб…
	Баста подскочи и се извърна, като че ли нещо го бе ухапало по врата.
	Прашнопръстия светкавично промуши ръка през решетките и пъхна бележката в шепата на Меги.
	— Проклет да си! — изруга Баста. — По-добре не опитвай втори път, разбра ли? — Той се обърна в мига, в който пръстите на Меги се сключиха около бележката. — Хартийка! Я виж ти.
	Меги напразно се опита да задържи юмручето си свито. Баста разтвори пръстите й без особено усилие. После се взря в миниатюрните буквички, изписани от майка й.
	— Давай, чети! Изръмжа той и пъхна бележката пред очите й.
	Меги поклати глава.
	— Чети! — заплаши Баста тихо. — Или искаш да украся хубавичкото ти личице със същата шарка като на нашия приятел?
	— Чети, Меги — подкани я Прашнопръстия. — Този негодник и без това знае, че умирам за последна глътка вино.
	— Вино ли? — Баста високо се изсмя. — Искал си малката да ти осигури вино? Как си я представяш тази работа?
	Меги се беше втренчила в бележката. Запаметяваше всяка дума, докато я научи наизуст. _Девет години са много време. Празнувах всеки твой рожден ден. По-красива си, отколкото някога съм мечтала_.
	Чу как Баста се разкикоти.
	— Да, ти няма да се промениш никога, Прашнопръсти — рече той. — Мислиш си, че можеш да удавиш страха си във вино. Но за това няма да ти стигне дори цяла бъчва.
	Прашнопръстия сви рамене.
	— Струваше си да опитам. — Но изглеждаше прекалено доволен, което усъмни Баста и той набърчи чело и замислено огледа покритото му с белези лице.
	— От друга страна — произнесе той бавно, — ти винаги си бил коварно куче. — А само за една бутилка вино буквите ми се виждат прекалено много. Какво ще кажеш, съкровище? — той отново протегна бележката на Меги. — Ще ми я прочетеш ли, или да я покажа на Свраката?
	Меги грабна хартийката толкова бързо и я скри зад гърба си, а Баста с невярващ поглед огледа празните си пръсти.
	— Дай я, малко чудовище! — изсъска й той. — Дай ми я или ще я отрежа заедно с пръстчетата ти!
	Но Меги заотстъпва, докато гърбът й опря в решетките.
	— Не! — изпъшка тя, залови се с едната ръка за решетката, а с другата провря бележката през нея. Прашнопръстия разбра светкавично. Тя усети как измъкна хартийката от пръстите й.
	Баста толкова силно я удари, че главата й издрънча в железните пръчки. Една ръка я погали по косата и когато се огледа полужива, видя лицето на майка си. Ей сега ще забележи, помисли си Меги, Баста ей сега ще разбере всичко. Но очите на Баста бяха приковани в Прашнопръстия, който на безопасно разстояние зад решетките размахваше бележката като червей пред очите на гладна хищна птица.
	— Е, какво ще направиш? — попита той. — Ще посмееш ли да влезеш при мен, или предпочиташ да се биеш с момичето?
	Баста стоеше неподвижен, като дете, което неочаквано и незаслужено е получило плесница. После взе ръката на Меги и я дръпна към себе си. Момичето усети студен допир до шията си. Не бе необходимо да свежда поглед, за да разбере какво е.
	Майка й извика и задърпа ръката на Прашнопръстия, но той само вдигна още по-високо бележката.
	— Знаех си — каза той. — Ти си страхливец, Баста. Предпочиташ да опреш ножа си в гърлото на едно дете, вместо да посмееш да влезеш тук. Да, хубаво щеше да бъде, ако Плосконосия беше до теб, с едрите му юмруци и дебелия му врат, но него го няма. Ела, какво се страхуваш — ти имаш нож! А аз разполагам само с двете си ръце, които на всичко отгоре не обичам да хабя за бой. Знаеш това.
	Меги усети как хватката на Баста се разхлаби. Острието вече не притискаше кожата й. Всеки миг очакваше тялото й да се облее в кръв, но нищо подобно не последва. Баста толкова рязко я отблъсна, че тя се препъна и падна на влажния под. После той бръкна в джоба на панталона си и извади връзка с ключове. Пръхтеше от гняв, сякаш бе тичал километри. С треперещи пръсти пъхна ключа в ключалката на килията.
	Прашнопръстия го наблюдаваше с безизразно лице. Той махна на майката на Меги да се отдалечи от решетката и отскочи чевръсто като танцьор. По лицето му не можеше да се познае дали го е страх, само белезите изглеждаха по-тъмни от обикновено.
	— Какво искаш? — каза той, когато Баста влезе в килията и насочи ножа си към него. — Махни това нещо. Ако ме убиеш, ще развалиш цялото удоволствие на Каприкорн. Едва ли ще ти прости. — Да, страхуваше се. Меги го усети по гласа му, думите се нижеха по-бързо, отколкото обикновено.
	— Че кой говори за убийство? — изръмжа Баста, докато затваряше вратата на килията.
	Прашнопръстия се оттегли зад каменния саркофаг.
	— А, искаш да допълниш украсата по лицето ми? — прошепна той. В гласа му се смесиха нови чувства: омраза, отвращение, гняв. — Не си мисли, че този път ще ти е толкова лесно — продължи тихо фокусникът. — Междувременно се постарах да усвоя някои практически умения.
	— Така ли? — Баста беше на по-малко от крачка. — И какви по-точно? Приятелят ти, огънят, не е тук, за да ти помогне. Дори миризливото ти зверче го няма.
	— По-скоро става дума за думи — Прашнопръстия постави ръката си върху саркофага. — Не съм ли ти разказвал? Феите ме научиха как можеш да прокълнеш някого. Съжалиха ме заради накълцаното ми лице, а и знаеха колко лошо се бия. Ще те прокълна, Баста — в името на мъртвеца, положен в този ковчег. Обзалагам се, че тук отдавна не почиват костите на свещеник, а сте напъхали вътре останките на някого от хората, които сте накарали да изчезнат, прав ли съм?
	Баста не отвърна, но мълчанието му говореше по-ясно, отколкото хиляди думи.
	— Да, разбира се. Подобен стар ковчег е прекрасно скривалище за неудобен труп. — Прашнопръстия погали напукания капак, сякаш искаше да съживи мъртвеца с топлината на своята длан. — Духът му да не ти дава мира, Баста! — произнесе той като заклинание. — Да нашепва в ухото ти името ми при всяка крачка, която направиш…
	Меги забеляза как ръката на Баста се вдигна към заешката лапа.
	— Това нещо няма да ти помогне! — ръката на Прашнопръстия все още лежеше върху саркофага. — Клетият Баста. Вече се изпотяваш, нали? Крайниците ти започват да треперят?
	Баста замахна с ножа към него, но Прашнопръстия умело отскочи.
	— Дай ми бележката! — Баста изкрещя думите в лицето на фокусника, но той спокойно пъхна хартийката в джоба на панталона си. Меги стоеше неподвижно като кукла. С крайчеца на очите си видя как майка й бръкна в джоба на полата си. Когато отново извади ръката си, в нея стискаше камък, малък и объл като птиче яйце.
	Прашнопръстия поглади с длани капака на саркофага и ги протегна към Баста.
	— Да те докосна ли с тях? — попита той. — Какво става с човек, докоснал ковчег, в който лежи жертва на убийство? Кажи! Ти си вещ в подобни неща. — И отново направи крачка встрани, като танцьор, който обикаля партньора си.
	— Ще ти отрежа смърдящите пръсти, ако се опиташ да ме докоснеш! — изквича Баста с пламнало от гняв лице. После отново замахна с ножа, разсече въздуха с острието, но Прашнопръстия бързо се отдръпна. Той все по-бързо обикаляше Баста, навеждаше се, отстъпваше и настъпваше, но изведнъж се оказа хванат в капан. Зад него имаше само гола стена, вдясно — решетката, а отляво се приближаваше Баста.
	В този миг майката на Меги вдигна ръка. Камъкът улучи главата на Баста. Той се извърна, погледна я изумено, сякаш се опитваше да си спомни коя е, и притисна с ръка кървящото си чело. Меги не разбра как го постигна Прашнопръстия, но изведнъж в ръката му се появи ножът на Баста. Онзи впери удивен поглед в острието, сякаш не вярваше, че е способно тъй предателски да се насочи към неговите гърди.
	— Е, как се чувстваш сега? — Прашнопръстия бавно приближи острието на ножа към корема на Баста. — Усещаш ли колко е мек коремът ти? Човешкото тяло е крехко нещо, а и не можеш да го смениш с ново. Как точно постъпвате с котките и катеричките? Плосконосия много обича да го разказва…
	— Аз не ловувам катерици. — Гласът на Баста беше дрезгав. Той се опитваше да не гледа острието на ножа, замряло на половин педя от снежнобялата му риза.
	— Вярно, спомням си. Животните не ти доставят такова удоволствие.
	Лицето на Баста стана бяло като платно. Червенината, предизвикана от гнева, беше изчезнала. Страхът не е червен. Страхът е блед като лика на мъртвец.
	— Какво възнамеряваш да направиш? — изпъшка той. — Дишаше тежко, сякаш се задушаваше. — Да не си въобразяваш, че ще се измъкнеш жив от селото? Ще ви застрелят още преди да прекосите площада.
	— Е, предпочитам това, отколкото да се срещна със Сянката — отвърна Прашнопръстия. — Освен това никой от вас не умее да стреля добре.
	Майката на Меги пристъпи до него. Вдигна ръка, сякаш пише нещо във въздуха. Прашнопръстия бръкна в джоба на панталона си и й подаде бележката. Баста я проследи с очи, но не помръдна. Реза написа нещо и я даде на Прашнопръстия. Той с навъсено чело я прочете.
	— Да чакаме да се стъмни? Не. Не искам да чакаме. Но може би момичето трябва да остане тук. — Той погледна Меги. — В края на краищата, тя е новата госпожица Вълшебноезична, а и баща й все някога ще дойде да си я прибере. — Прашнопръстия прибра бележката и плъзна ножа около копчетата по ризата на Баста. Чу се драскане при допира на метала. — Тръгвай към стълбите, Реза — каза той. — Аз ще свърша работата тук, а после ще се разходим по площада на Каприкорн, сякаш сме невинна влюбена двойка.
	Реза колебливо отвори вратата на килията. Излезе иззад решетката и улови ръката на Меги. Пръстите й бяха студени и грапави, пръстите на непозната, но лицето й бе познато, макар на снимката да изглеждаше по-младо и по-безгрижно.
	— Реза! Не можем да я вземем с нас. — Прашнопръстия блъсна Баста към стената. — Баща й ще ме убие, ако я застрелят навън. А сега се обърни и й закрий очите, или искаш да гледа как… — Ножът в ръката му трепереше. Реза го погледна уплашено и рязко поклати глава, но Прашнопръстия се престори, че не я вижда.
	— Трябва да удариш силно, Мръснопръсти! — изсъска Баста и опря длани в камъка зад себе си. — Да убиваш не е лесно. Трябва да се упражняваш, за да се усъвършенстваш.
	— Глупости! — Прашнопръстия го улови за сакото и опря ножа до гърлото му, както Баста бе постъпил с Мо преди няколко дни в църквата. — Всеки глупак е способен да убие. Лесно е, толкова лесно, колкото да хвърлиш някоя книга в огъня или да сплашиш дете.
	Меги затрепери, сама не знаеше защо. Майка й направи крачка към решетката, но спря, като видя вкамененото лице на Прашнопръстия. После се обърна, прегърна Меги и я притисна към себе си. Меги усети познато ухание, като нещо отдавна забравено, после затвори очи и се опита да не мисли за нищо, нито за Прашнопръстия, нито за ножа, нито за пребледнялото лице на Баста. А после, в продължение на един ужасен миг, изпита желанието да види Баста мъртъв на земята, безжизнен като захвърлена кукла, грозно и глупаво същество, от което някога са се страхували… Ножът беше на сантиметър разстояние от ризата на Баста, когато Прашнопръстия с бързо движение измъкна от джоба му връзката с ключове и отстъпи назад.
	— Е, имаш право, не умея да убивам — призна той и се оттегли заднишком към вратата на килията. — А и нямам намерение да се научавам заради теб.
	По лицето на Баста се разля подигравателна усмивка, но Прашнопръстия не й обърна внимание. Той заключи решетката, взе ръката на Реза и я дръпна към стълбата.
	— Пусни я! — настоя той, защото Реза все още прегръщаше Меги. — Повярвай ми, нищо няма да й се случи, а не бива да я вземаме с нас!
	Но Реза поклати глава и прегърна раменете на Меги.
	— Ей, Прашнопръсти! — извика Баста. — Знаех си, че няма да ме прободеш. Върни ми ножа. Бездруго няма какво да правиш с него!
	Прашнопръстия не му обърна внимание.
	— Ще те убият, ако останеш — рече той на Реза, но пусна ръката й.
	— Ей, там горе! — изрева Баста. — Насам! Тревога! Пленниците искат да бягат!
	Меги уплашено погледна Прашнопръстия.
	— Защо не му запуши устата?
	— С какво, принцесо? — сопна й се Прашнопръстия.
	Реза отново прегърна Меги и я погали по косата.
	— Ще ви застрелят, ще ви застрелят, ще ви направят на решето! — изквича Баста. — Ееей! Тревогаааа! — изкрещя той още веднъж и разтърси решетките.
	Горе се чуха стъпки.
	Прашнопръстия хвърли последен поглед към Реза. После изруга полугласно, обърна се и изчезна по стълбите.
	Меги не успя да чуе дали отвори вратата на гробницата. В ушите й кънтяха само крясъците на Баста и тя безпомощно се затича към него, прииска й се да го удари през решетките, да зашлеви кряскащото му лице. Отново долови стъпки, първо приглушени, после ясни… Какво да правят? Някой слизаше шумно по стълбите. Нима Прашнопръстия се връщаше? Но от мрака не изплува неговото лице, а физиономията на Плосконосия. Зад него се спускаше още един от главорезите на Каприкорн. Беше много млад, още не му беше поникнала брада, но веднага насочи пушката си към Меги и майка й.
	— Ама, Баста, какво правиш зад решетките? — попита удивен Плосконосия.
	— Отвори ми, проклет празноглавецо! — скара му се Баста. — Прашнопръстия избяга.
	— Прашнопръстия ли? — Плосконосия избърса лице с ръкава си. — Значи момчето е било право. Каза ми, че видяло огнегълтача да се крие зад една колона.
	— И ти не го подгони? Наистина ли си толкова тъп, колкото изглеждаш? — Баста опря лицето си в решетките, сякаш искаше да се провре между тях.
	— Я внимавай какво говориш! — Плосконосия се приближи до решетката и огледа Баста с нескрито удоволствие. — Значи Мръснопръстия отново те преметна. Това никак няма да се хареса на Каприкорн.
	— Прати някого да го подгони! — викна Баста. — Или ще кажа на Каприкорн, че ти си го пуснал!
	Плосконосия измъкна от джоба си носна кърпа и шумно се изсекна.
	— Така ли? А кой е зад решетките, ти или аз? Онзи няма да стигне далеч. На паркинга има два поста, трима пазят площада, пък и лицето му лесно може да се разпознае благодарение на теб. — Смехът му прозвуча като кучешки лай. — Знаеш ли, че представляваш несравнима гледка! Решетките много отиват на лицето ти. Поне няма как да размахваш ножа си под носа ми.
	— Отвори най-сетне проклетата врата! Или ще ти клъцна големия нос! — закани се Баста.
	Плосконосия скръсти ръце.
	— Не мога да отворя — установи спокойно той. — Мръснопръстия е взел ключовете. Да ги виждаш някъде наоколо? — той въпросително се извърна към момчето, което все още държеше под прицел Меги и майка й. То поклати глава и смачканата физиономия на Плосконосия грейна. — Не, и той не ги вижда. Е, ще трябва да отида при Мортола. Тя сигурно има резервни ключове.
	— Спри да се хилиш! — ревна Баста. — Иначе ще ти изрежа усмивката.
	— Не може да бъде. Ама и ножчето ти не го виждам никъде. Ако продължи така, онзи скоро ще си направи колекция. — Плосконосия обърна гръб на Баста и посочи съседната килия. — Затвори жената там и я пази, докато се върна с ключовете — нареди той на младежа. — Аз първо ще върна обратно малката Вълшебноезична.
	Меги се възпротиви, но Плосконосия безцеремонно я вдигна и я метна през рамо.
	— Всъщност какво прави малката тук? — учуди се със закъснение той. — Каприкорн знае ли за това?
	— Питай Свраката! — изсъска Баста.
	— Как ли пък не — отговори Плосконосия и се отправи към вратата с Меги на гърба. Тя видя как момчето блъска майка й в килията с дулото на пушката си, а после изкачиха стълбите, минаха през църквата и прекосиха прашния площад, през който Плосконосия я помъкна като чувал с картофи.
	— Е, дано гласчето ти не е толкова тънко като теб самата! — изгрухтя той, когато я постави на крака пред стаята, в която държаха нея и Фенолио. — Иначе Сянката може да излезе малко охтичав, ако го докараш довечера.
	Меги не отговори.
	Когато Плосконосия отвори вратата, тя безмълвно мина покрай Фенолио, качи се на леглото си и зарови глава в пуловера на Мо.


>	Лош късмет за Елинор

E>
	После Чарли му описа точното местоположение на полицейския участък и му даде множество напътствия как да върви все направо през прохода, а после през двора и по стълбите вдясно и как да свали шапката си, като влезе в канцеларията. Накрая го прикани да продължи сам и му обеща да го чака на същото място.
@	Чарлз Дикенс, „Оливър Туист“
E$

	Елинор пътува повече от час, докато най-сетне намери село с полицейски участък. Морето беше далеч, но възвишенията ставаха по-ниски, а по склоновете растяха лозя, заменили гористия гъсталак, който заобикаляше селото на Каприкорн. Денят щеше да бъде ужасно горещ, още по-горещ от предишните, усещаше се отсега. Слизайки от колата, Елинор чу далечни гръмотевици. Небето над къщите беше още синьо, но тъмносиньо, като цвета на дълбока вода. Цвят, предвещаващ нещастие…
	Я се дръж, Елинор, каза си тя и се отправи към бледожълтата къща, в която се помещаваше полицейският участък. Идва буря и това е всичко, или си станала суеверна като онзи негодник Баста?
	В тесния кабинет седяха двама полицаи, метнали униформените си сака върху облегалките на столовете. Въздухът беше толкова спарен, че можеше да се реже с нож, големият вентилатор на тавана очевидно не вършеше работа.
	По-младият от двамата полицаи, широкоплещест и късонос като мопс, се присмя на Елинор още докато разказваше патилата си и я попита дали зачервеното й лице не е доказателство, че прекалено й се услажда местното вино. Ако другарят му не се беше намесил, Елинор щеше да го свали с шутове от стола. Той беше мършав длъгнест тип с меланхоличен поглед и тъмна коса, която започваше да оредява над челото.
	— Престани! — смъмри той колегата си. — Остави я поне да разкаже докрай. — Изслуша с безизразно лице разказа на Елинор за Каприкорн и неговите главорези, свъси чело, когато тя заговори за палежи и убити петли и вдигна вежди, като чу за Меги и подготвяната екзекуция. Елинор, разбира се, не спомена нищо за книгата и как точно трябваше да се състои екзекуцията. Само преди две седмици и тя думичка нямаше да повярва.
	Когато завърши, полицаят помълча известно време, подреди моливите на бюрото си, прибра няколко документа един върху друг и я погледна замислено.
	— Чувал съм за това село — рече той.
	— Разбира се, кой не е чувал за него! — присмя се колегата му. — Селото на дявола, прокълнатото село, от което бягат дори змиите. Стените на църквата са боядисани с кръв, а из улиците сноват черни мъже, които в действителност са духове на мъртъвци, и носят огън в джобовете си. Само трябва да се доближиш до това село, и вече си се изпарил като дим, пуф! — Той вдигна ръце и плесна с длани.
	Елинор го изгледа с леден поглед. Другият полицай се усмихна, но после стана с въздишка и махна на Елинор да го последва.
	— Е, ще хвърля един поглед — каза той през рамо.
	— Щом нямаш друга работа! — изсмя се другият, а Елинор с мъка се въздържа да не се върне да го срита. Не след дълго тя вече седеше на седалката до шофьора в полицейската кола и пред нея се извиваше същият пълен със завои път, по който бе дошла. Господи, защо не направих това много по-рано, помисли си тя. Сега всичко ще се оправи. Никой няма да бъде застрелян или екзекутиран, Меги ще си върне бащата, а Мортимер — дъщерята. Да, всичко ще се оправи. Благодарение на Елинор. Прииска й се да танцува и да пее. Никога през живота си не бе изпитвала такова задоволство. Нека сега някой посмее да твърди, че не е способна да се оправи в истинския живот!
	Полицаят до нея не пророни нито дума. Гледаше пътя и взимаше завоите с такава скорост, че сърцето на Елинор спираше да бие. Изглежда, знаеше пътя. Не се поколеба нито веднъж, когато шосето се раздвояваше, не сбърка нито едно отклонение. Елинор си припомни колко дълго бяха търсили селото с Мо и изведнъж й хрумна тревожна мисъл.
	— Доста хора са! — каза тя с несигурен глас, докато вземаха завоя с такава скорост, че бездната отдясно зейна опасно близо. — Този Каприкорн има доста мъже. И са въоръжени, макар да не умеят да стрелят добре. Не трябва ли да поискате подкрепление? — Нали така ставаше във филмите, в глупавите филми за полицаи и престъпници. Полицаите в тях винаги искаха подкрепление.
	Полицаят прекара пръсти през рядката си коса и кимна, сякаш едва сега се сеща за тази възможност.
	— Да, разбира се! — съгласи се той, докато взимаше радиостанцията си. — Подкреплението няма да навреди, но най-напред ще трябва да зададем няколко въпроса.
	Той поиска петима мъже. Едва ли ще са достатъчно срещу чернодрешковците на Каприкорн, помисли Елинор, но все пак е по-добре, отколкото нищо. Във всеки случай щяха да свършат повече работа, отколкото един отчаян баща, едно арабче и една колекционерка на книги с наднормено тегло.
	— Ето го! — посочи тя, когато в далечината се появи селото на Каприкорн, сиво и невзрачно сред зеленината.
	— Да, така си и мислех — каза полицаят и пак млъкна. Въпреки че той само кимна на пазача на паркинга, Елинор се почувства неуверена. Едва когато застанаха пред Каприкорн сред боядисаната в червено църква и полицаят я предаде като намерена вещ, тя бе принудена да си признае, че нищо нямаше да се оправи. Че всичко беше изгубено и тя беше постъпила глупаво, ужасно глупаво.
	— Тази жена разказва ужасни неща за вас — каза полицаят. Той избягна погледа на Елинор. — Разправяше за някакво отвлечено дете. Това е нещо по-лошо от палеж…
	— И в него няма нищо вярно! — отегчено отговори Каприкорн на неизречения въпрос. — Обичам децата… ако не ми досаждат прекалено. Иначе само пречат на сделките.
	Полицаят кимна и с нещастно изражение огледа ръцете си.
	— Тя спомена и нещо за някаква екзекуция…
	— Наистина ли? — Каприкорн се взря в Елинор, сякаш можеше само да се възхити на толкова необуздано въображение. — Е, ти знаеш, аз просто нямам нужда от подобни неща. Хората правят каквото пожелая и без да е необходимо да прибягвам до драстични мерки.
	— Разбира се! — промълви полицаят и кимна. — Разбира се. — После побърза да си тръгне.
	Когато отсечените, забързани стъпки на полицая заглъхнаха, Кокерел, който през цялото време бе седял на стъпалата, се изсмя.
	— Този имаше три малки деца, нали? Дааа, всички полицаи трябва да бъдат задължени да си завъдят поне по три малки деца. С този беше особено лесно, всичко, което Баста трябваше да направи, бе да се разходи два-три пъти пред двора на училището им. Как мислите? Да направим ли за всеки случай и едно домашно посещение? За да освежим доброто впечатление? — Той въпросително погледна Каприкорн, но господарят му поклати глава.
	— Не, според мен не е необходимо. По-добре да обмислим какво да сторим с нашата гостенка. Как постъпваме с хора, които ни клеветят?
	Коленете на Елинор се подкосиха, когато бледите очи на Каприкорн срещнаха нейните. Ако сега Мортимер ми предложи да ме изпрати в някоя книга, бих приела, помисли си тя. Дори няма да се пазаря за заглавието.
	Зад нея бяха застанали двама-трима чернодрешковци, безсмислено беше да мисли за бягство. Единственото, което ми остава, е да приема съдбата си с достойнство, Елинор, примири се тя.
	Но беше много по-лесно да четеш за такива неща, отколкото да ги правиш.
	— Криптата или оборът? — попита Кокерел и бавно се приближи. Криптата ли? Елинор се замисли. Дали Прашнопръстия не беше споменал нещо за гробниците под църквата? Не беше обаче нищо добро…
	— Криптата? Защо не? Тъй или иначе, ще трябва да се отървем от нея, в противен случай знаем ли кого още ще ни довлече. — Каприкорн скри прозявката си зад вдигнатата ръка. — Добре, значи довечера Сянката ще има допълнителна работа. Това ще му хареса.
	Елинор поиска да каже нещо героично и дръзко, но не можа. Кокерел вече я бе довлякъл до глупавата статуя, когато Каприкорн ги повика обратно.
	— Забравих да я попитам за Вълшебноезичния — каза той. — Питай я дали знае къде се намира сега.
	— Хайде, говори! — изръмжа Кокерел и разтърси главата й, сякаш искаше да я накара буквално да изплюе думите. — Къде е онзи?
	Елинор стисна устни. Бързо, Елинор, бързо измисли добър отговор! Изведнъж езикът й отново проработи.
	— Защо питаш мен! — извика тя на Каприкорн, който продължаваше да стърчи посред църквата, блед, сякаш го бяха избелвали на слънцето… — Ти най-добре знаеш отговора. Твоите хора го застреляха, него и момчето. — Погледни го, Елинор, застави се тя. Погледни го право в очите. Погледни го толкова непоколебимо, колкото гледаше едно време баща си, когато те хващаше с някоя забранена книга. Няколко сълзи също няма да навредят. Хайде, спомни си за своите книги, за изгорените книги! Спомни си за снощи, за страха, за отчаянието… а ако всичко това не помогне, ощипи се!
	Каприкорн замислено я погледна.
	— Ето! — възкликна доволно Кокерел. — Знаех си, че сме ги улучили.
	Елинор още веднъж погледна Каприкорн, чийто образ се размаза зад воала на неискрените й сълзи.
	— Е, ще видим — проговори той. — Хората ми и без това претърсват хълмовете, за да заловят един избягал пленник. Предполагам, ще ме осветлиш къде точно да открият двамата мъртъвци?
	— Погребах ги и нямам никакво намерение да ти разкривам къде — Елинор усети как една сълза се стече по носа й. Кълна се във всичките букви на този свят, Елинор, възхити се тя. Сбъркала си си професията. Щеше да бъдеш прекрасна актриса.
	— Погребала си ги, така ли? — Каприкорн си играеше с пръстените на лявата си ръка. Бяха три и той ги въртеше със свъсено чело.
	— Затова отидох в полицията — обясни Елинор. — За да си отмъстя за тях и за моите книги.
	Кокерел се засмя.
	— Ама не ти се наложи да погребваш книгите, нали? Ние ги изгорихме много старателно, като най-качествени дърва за огрев, а страничките им трепереха като бледи пръстчета. — Той вдигна ръце да й покаже. В следващия миг Елинор го зашлеви през лицето с всичка сила, а тя не беше слабачка. Кръв заструи от носа на Кокерел. Той я избърса с ръка и се взря в нея, сякаш изненадан, че от него може да изтече нещо толкова червено. — Я гледай! — изрече той и протегна към Каприкорн окървавените си пръсти. — Ще видиш, тая ще затрудни Сянката повече, отколкото Баста.
	Той се опита да я повлече след себе си, но Елинор тръгна с високо вдигната глава. Смелостта я напусна едва когато видя стълбите, които се губеха в бездънна черна дупка. Гробниците, разбира се, сети се тя — мястото, където държаха осъдените на смърт. Оттам лъхаше на плесен и влага, основните съставки на уханието на смъртта.
	Отначало Елинор не повярва на очите си — зад решетките се очертаваше кльощавата фигура на Баста. Смяташе, че не е чула добре думите на Кокерел, но ето го пред нея Баста, затворен като в кафез, а очите му излъчваха същия страх и безнадеждност. Не успя да го разведри дори видът на Елинор. Гледаше през нея и през Кокерел, сякаш бяха призраците, от които толкова се страхуваше.
	— Какво прави тук? — попита Елинор. — Започнали сте да се избивате помежду си, така ли?
	Кокерел вдигна рамене.
	— Да й кажа ли? — попита той Баста, но в отговор получи само празен поглед. — Този тук първо остави Вълшебноезичния да избяга, а после и Прашнопръстия. Това е най-лесният начин да си развалиш отношенията с началника, дори и да се смяташ за негов любимец. Е, и без това от години беше зарязал подпалвачеството. — Кокерел погледна Баста с неприкрито злорадство.
	„Госпожо Лоредан, лека-полека трябва да се замислите за завещанието си, помисли си Елинор. Щом Каприкорн е заповядал да екзекутират най-вярното му куче, определено няма да се церемони с вас.“
	— Ей, не е необходимо да гледаш толкова жалостиво — извика Кокерел на Баста, докато изваждаше от джоба си тежка връзка ключове. — Особено когато две дами ти правят компания.
	Баста облегна чело на решетките.
	— Още ли не сте хванали огнегълтача? — гласът му прозвуча беззвучно, сякаш беше викал, докато го е изгубил.
	— Не, но дебеланата тук ни каза, че сме улучили Вълшебноезичния. Опънал бил петалата. Очевидно Плосконосия най-накрая е уцелил нещо. Е, достатъчно котки си отидоха мърцина.
	Зад желязната решетка, която Кокерел отключи, нещо помръдна. В тъмнината седеше жена, опряла гърба си на нещо, което напомняше каменен саркофаг. Отначало Елинор не можа да разпознае лицето й. После жената се изправи.
	— Ето ти компания, Реза! — подвикна Кокерел и блъсна Елинор през отворената врата. — Можете да си побъбрите, ако успеете.
	И той се отдалечи, заливайки се от смях.
	А Елинор не знаеше дали да се смее, или да плаче. Би предпочела да види отново любимата си племенница на друго място.


>	На косъм

E>
	— Не знам какво е — отвърна нещастно Файвър.
	— В момента няма опасност, но тя ще дойде, ще дойде със сигурност.
@	Ричард Адамс, „Долу край реката“
E$

	Фарид чу стъпките точно когато започваха да правят факлите.
	Трябваше да бъдат по-здрави и по-големи от факлите, които Прашнопръстия използваше за представленията си. Задачата им бе да горят дълго. Преди малко бе завършил новата прическа на Вълшебноезичния. Подстрига го с ножа, подарък от Прашнопръстия. Сега косата на Мо бе къса като четка и това поне малко променяше външността му. После Фарид му показа как да си намаже лицето, та кожата му да стане по-мургава. Този път не биваше да ги познаят, този път трябваше да останат незабелязани… и точно тогава чу стъпките. И гласовете — единият се караше, а другият се засмя и подвикна нещо. Бяха далеч и думите не се разбираха.
	Вълшебноезичния събра набързо факлите, а Гуин се опита да захапе пръстите на Фарид, които грубо го напъхаха в раницата.
	— Къде, Фарид, къде? — прошепна Вълшебноезичния.
	— Знам! — Фарид метна раницата през рамо и го повлече към обгорените стени. Прехвърли се през черните камъни, скочи в сухата трева зад зида и се наведе. Металният капак, който отвори, беше нагънат от огъня и скрит в избуялите бурени. Мънички бели цветчета покриваха тенекията като току-що паднал сняг. Фарид бе открил капака, когато бе стъпил върху него случайно, през дългите часове, прекарани тук заедно с Прашнопръстия, който все мълчеше. Момчето беше скачало за развлечение от стената в тревата, от тревата на стената, само и само да прогони тишината и скуката, и така бе открило дупката под тенекиения капак. Може би подземието бе служило като склад за продукти, ала находката, която бе направил Фарид, доказваше, че поне веднъж го бяха използвали и за скривалище.
	Мо се дръпна назад, когато докосна скелета в тъмнината. Изглеждаше малък, недорасъл за възрастен, и си лежеше мирно в тясното подземие, свит, сякаш бе легнал да спи. Може би Фарид не се боеше от него заради спокойствието, което излъчваше. Ако тук долу имаше призрак, той можеше да е само тъжно, несъвършено явление, от което не биваше да се страхува.
	Фарид издърпа капака над главите им. Беше им тясно. Вълшебноезичния беше висок, прекалено висок за малкото скривалище, но близостта му беше успокояваща за момчето, макар че сърцето му биеше толкова силно, колкото и неговото. То го усещаше, защото двамата бяха притиснати един към друг в теснотията, заслушани в звуците над главите си.
	Гласовете се приближаваха, но бяха неясни, защото земята ги заглушаваше, приличаха на отзвуци от друг свят. Нечий крак стъпи върху ламарината и Фарид заби нокти в ръката на Вълшебноезичния. Пусна я едва когато над главите им отново се възцари тишина. Измина дълго време, преди да се осмелят да излязат, толкова дълго, че Фарид няколко пъти извръща глава, защото му се струваше, че скелетът мърда.
	После Вълшебноезичния предпазливо надигна металната плоча и надзърна навън. Онези бяха изчезнали. Само щурците неуморно скрибуцаха, а от обгорената стена уплашено излетя някаква птица.
	Бяха им взели всичко. Одеялата, пуловера на Фарид, в който нощем се бе загръщал като в завивка, дори кървавите превръзки, с които Вълшебноезичния бе превързал челото му през нощта, когато едва не ги застреляха.
	— Какво от това? — каза Вълшебноезичния, застанал до студеното им огнище. — Одеялата няма да са ни нужни довечера. — После поглади черните кичури на Фарид. — Какво щях да правя без теб, о, майстор на промъкването, заеколовецо, откривателю на скривалища?
	А Фарид се взираше в босите си пръсти и се усмихваше.


>	Тъй крехко нещо

E>
	Когато Уенди, макар и неуверено, изрази надежда, че Камбанка ще се зарадва да я види, той се учуди:
	— Коя е Камбанка?
	— О, Питър! — извика Уенди възмутена. Но дори и след като му обясни, той не можа да си спомни.
	— Толкова много феи има — възрази той. — Предполагам, че вече е умряла.
	Смятам, че той беше прав, тъй като феите не живеят дълго; но те са толкова малки, че краткият им живот им се струва дълъг.
@	Джеймс М. Бари, „Питър Пан“
E$

	Хората на Каприкорн търсеха Прашнопръстия не където трябва. Той просто не бе успял да се измъкне от селото. Дори не беше опитал. Прашнопръстия бе в къщата на Баста.
	Домът на човека с ножа бе близо до този на Каприкорн, заобиколен от пустеещи къщи, обитавани само от котки и плъхове. Баста не обичаше да има съседи, той изобщо не обичаше компания освен тази на Каприкорн. Прашнопръстия бе сигурен, че Баста би спал и пред прага на Каприкорн, ако господарят му бе разрешил, но никой от главорезите не живееше в главната къща. Сменяха се на пост там, но това беше всичко. Хранеха се в църквата и спяха в някоя от празните къщи в селото — това беше неотменимо правило. Повечето от мъжете постоянно се местеха, живееха известно време в една къща, а когато покривът й се продънеше и протечеше, се прехвърляха в друга. Единствено Баста не беше сменял обиталището си, откакто бяха дошли в селото. Прашнопръстия подозираше, че си е избрал къщата, защото до прага й растеше жълт кантарион. Никое друго растение нямаше славата, че пази от зли сили.
	Къщата, подобно на останалите в селото, бе изградена от сив камък. Капаците на прозорците бяха боядисани в черно и Баста ги държеше постоянно затворени. Беше нарисувал по тях странни знаци, които според него отблъскваха злото също като кантариона. Понякога Прашнопръстия си мислеше, че вечният страх на Баста от проклятия и зли сили се корени в страха от собствената му същност, която го караше да е сигурен, че и останалият свят е черен като него самия.
	Прашнопръстия имаше късмет, че успя да стигне до къщата на Баста. Едва бе излязъл от църквата, и по петите му се втурна цяла глутница от хората на Каприкорн. Те, разбира се, го разпознаха веднага, Баста се беше погрижил за това. Удивлението им, че го виждат, му позволи да хлътне в една от кривите улички, преди да го подгонят. За щастие Прашнопръстия познаваше всяко ъгълче на проклетото село. Отначало се бе отправил към паркинга, откъдето възнамеряваше да поеме из възвишенията, но после се сети за празната къща на Баста. Провира се през дупки в стените, прекоси няколко изби и се кри зад первазите на никога неизползвани балкони. Когато ставаше дума да се скрие, дори Гуин не можеше да се мери с него и сега постоянното му любопитство да разучава най-потайните кътчета му се отплащаше богато.
	Останал без дъх, Прашнопръстия стигна до къщата на Баста. Човекът с ножа беше единственият в селото, който заключваше вратата си, но ключалката не представляваше проблем за фокусника. Той се скри на тавана и изчака сърцето му да забави ударите си, макар дървените греди да бяха толкова прогнили, че с всяка стъпка заплашваха да се продънят. Гладът вече ровеше из стомаха му като червей, но в кухнята на Баста имаше достатъчно храна, за да се засити. Откакто ги бяха напъхали в мрежите, нито Реза, нито той бяха получили нещо за ядене и за Прашнопръстия бе двойно удоволствие, че унищожава хранителните запаси на Баста.
	Когато утоли глада си, открехна един от капаците на прозорците, за да чуе навреме, ако някой се приближава към къщата, ала единственият звук, който достигаше до ушите му, беше слаб звън, толкова тих, че бе почти недоловим. Едва тогава си спомни за феята, която Меги бе извела с четене в този свят, в който нямаше феи.
	Намери я в спалнята на Баста. Там нямаше нищо освен легло и скрин, върху който старателно бяха подредени няколко тухли, почернели от сажди. В селото се носеше мълва, че Баста пази по една тухла от всяка къща, която опожарява по заповед на Каприкорн, макар да се бои от огъня. Очевидно беше истина. Върху една от тухлите бе поставена стъклена кана, от която се излъчваше бледо сияние, не по-силно от това на светулка. Феята лежеше на дъното, свита като пеперуда, едва излюпила се от обвивката си. Баста бе запушил отвора на каната с чиния, но крехкото създание бе останало без сили да полети.
	Прашнопръстия махна чинията, ала феята дори не вдигна глава. Той пъхна ръка в стъкления затвор и внимателно я извади. Крайниците й бяха толкова нежни, че той се уплаши да не ги счупи. Феите, които познаваше, изглеждаха различно. Бяха по-ниски, ала по-набити, с теменуженосиня кожа и четири блестящи крила. Тази имаше кожата на човек — много, много блед човек, — а крилата й не напомняха крилата на водно конче, а по-скоро на пеперуда. Дали въпреки това любимата й храна беше като на феите, които познаваше? Струваше си да опита, феята изглеждаше полужива.
	Прашнопръстия взе една възглавница от леглото на Баста, сложи я върху излъсканата до блясък кухненска маса (всичко в къщата на Баста беше излъскано до блясък, също като бялата му риза) и положи феята върху нея. После напълни една купичка с мляко и я постави на масата до възглавницата. Феята мигом отвори очи — значи не се различаваше от познатите му феи, поне що се отнасяше до обонянието и предпочитанието към млякото. Той натопи пръст в паничката и пусна една капка върху устните й. Тя се облиза. Капка след капка пускаше Прашнопръстия в устата й, докато накрая тя се изправи и уморено помаха с криле. Лицето й си възвърна цвета, но от слабото звънтене, което издаде, Прашнопръстия не разбра нито дума, макар че владееше три езика на феите.
	— Колко жалко! — прошепна той, а феята отново разпери криле и несигурно запърха към тавана. — Ето че не ще успея да те попитам дали не можеш да ме направиш невидим, или пък да ме отнесеш на празничния площад на Каприкорн.
	Феята го погледна, иззвънтя нещо, което той не разбра, и кацна на ръба на кухненския шкаф.
	Прашнопръстия седна на единствения стол в кухнята на Баста и вдигна поглед към нея:
	— Въпреки всичко е удоволствие да видя отново някого от твоя вид. Ако огънят в този свят си възвърне известна доза чувство за хумор и от време на време между дърветата се появява по някой стъклен човек или коболд, кой знае… може би бих свикнал с остатъка — с шума, с бързането, с навалицата, с липсата на уединеност и с далеч по-светлите нощи…
	Прашнопръстия остана дълго в кухнята на най-злия си враг, загледан как феята пърха из стаята, изучава всичко най-подробно (феите са любопитни и тази очевидно не правеше изключение) и от време на време си пийва от млякото, и то така лакомо, че се наложи да й напълни втора купичка. Няколко пъти се чуха стъпки, които ги подминаха. Добре че Баста нямаше приятели. Въздухът, който проникваше през прозореца, беше задушен и го приспиваше, а тясната лента небе между покривите на къщите щеше да остане светла още дълго време. Достатъчно, за да размисли дали да посети празника на Каприкорн или не.
	Защо да ходи? Можеше да вземе книгата и по-късно, когато цялата суматоха щеше да бъде забравена и нещата отново тръгнат постарому. А какво щеше да стане с Реза? Какво толкова. Сянката Щеше да я прибере. Нищо не можеше да се промени. Никой не можеше да промени това, дори Вълшебноезичния, в случай че наистина се окажеше толкова луд, та да опита. Но той не знаеше нищо за Реза, а за дъщеря му нямаше какво да се тревожи. Сега тя беше станала любимата играчка на Каприкорн. Той нямаше да допусне да й сторят зло.
	Не, няма да отида, реши Прашнопръстия, защо ми трябва? Не мога да им помогна. Ще се крия тук известно време. Утре няма да има никакъв Баста, а това не е малко. Може би тогава и аз ще изчезна завинаги, ще се махна далеч оттук… Не. Той знаеше, че няма да го направи. Не и докато книгата се намираше в селото.
	Феята беше отлетяла към прозореца и любопитно заничаше навън, към уличката.
	— Забрави. Остани тук! — рече Прашнопръстия. — Навън не е за теб, повярвай ми.
	Тя въпросително го погледна. После сви крилца и коленичи на перваза. И остана там, сякаш не можеше да реши кое да избере — задушната стая или непознатата свобода навън.


>	Правилните изречения

E>
	Най-ужасяващото бе, че от дълбините на тинестата бездна сякаш кънтяха писъци, че безформеният прашен облак се движеше и съгрешаваше, че мъртвото безтелесие се опитваше да обладае външните признаци на живота.
@	Робърт Л. Стивънсън, „Д-р Джекил и мистър Хайд“
E$

	Фенолио не преставаше да пише, ала страниците, които криеше под дюшека, не ставаха по-многобройни. Той непрестанно ги изваждаше, зачеркваше, късаше по някоя и добавяше нова.
	— Не, не, не! — чу го Меги да ругае полугласно. — Още не е това, не, още не.
	— След няколко часа ще се стъмни — каза тя разтревожено. — Ами ако не успееш да свършиш?
	— Свърших! — сопна се той раздразнено. — Свършвах вече няколко пъти, но не съм доволен. — Гласът му се снижи до шепот. — Има толкова много въпроси, на които трябва да отговоря. Какво ще стане например, ако Сянката се обърне срещу мен или теб, или някого от пленниците, след като убие Каприкорн? Наистина ли единственото решение е да убия Каприкорн? Какво ще направя с хората му, след като умре? Какво?
	— Какво ли? Сянката да ги убие всичките! — прошепна в отговор Меги. — Как иначе ще можем да си отидем у дома и да спасим мама?
	Фенолио не хареса този отговор.
	— Небеса, какво безсърдечно същество си ти! — промълви той. — Да ги убие всичките! Не видя ли колко млади са някои от тях? — Той поклати глава. — Не, в крайна сметка аз не съм масов убиец, а писател. Все ще измисля някое по-безкръвно решение…
	И той отново започна да пише… и да задрасква… и отново да пише, докато навън слънцето се спускаше все по-ниско и по-ниско и накрая лъчите му опасаха възвишенията със златен бордюр.
	Всеки път, когато навън в коридора приближаваха стъпки, Фенолио криеше записките си под дюшека, но никой не влезе да провери какво пише старият човек неуморно върху белите листове. А и Баста беше затворен в гробницата.
	Пазачите, които отегчено стояха на пост пред врата им, имаха доста посещения този следобед. Очевидно и хората от другите бази на Каприкорн бяха пристигнали, за да наблюдават екзекуцията. Меги притисна ухо към вратата и подслуша разговорите им — смееха се, гласовете им звучаха възбудено. Всички с радост очакваха вечерното представление. Не личеше някой да изпитва съжаление към Баста, напротив, сякаш фактът, че ще умре бивш любимец на Каприкорн, правеше празненството още по-интересно. Разговаряха и за Меги. Наричаха я малката вещица, магьосническото отроче, ала не всички изглеждаха убедени в способностите й.
	Що се отнася до палача на Баста, тя не узна нищо повече от това, което вече й бе разказал Фенолио и каквото бе останало в паметта й от прочетеното у Свраката. То не беше много, но тя долавяше страха в гласовете пред вратата и усещаше благоговейния ужас, който обземаше хората при споменаване на името му. Не всички бяха виждали Сянката, познаваха го само онези, които подобно на Каприкорн бяха дошли от книгата на Фенолио, но очевидно всички бяха чували за него и си представяха в най-черни краски как ще се нахвърли върху пленниците. Представите за това, как точно умъртвява своите жертви бяха различни, но предположенията, които Меги подслуша, ставаха все по-ужасни и по-ужасни, колкото повече наближаваше вечерта. Накрая тя вече не можеше да понася приказките им, седна край прозореца и закри уши с дланите си.


	Точно в шест часа — църковната камбана тъкмо биеше — Фенолио изведнъж остави писалката и с доволно изражение огледа написаното.
	— Това е! — прошепна той. — Да, така трябва да бъде. Така ще стане и ще се получи прекрасно. — Той нетърпеливо махна на Меги и й подаде листа.
	— Чети! — нареди той и хвърли нервен поглед към вратата. Навън Плосконосия се хвалеше как е отровил запасите от зехтин на някакъв селянин.
	— Това ли е всичко? — Меги недоверчиво погледна единствената изписана страничка.
	— Да, абсолютно. Ще видиш, че повече не е нужно. Всичко е въпрос на изчерпателни изречения. Чети най-после!
	Меги се подчини.
	Мъжете навън се кикотеха, беше й трудно да се съсредоточи върху думите, написани от Фенолио. Но едва бе завършила първото изречение, изведнъж навън настана тишина и гласът на Свраката прокънтя по коридора:
	— Какво правите тук, седянка ли?
	Фенолио припряно грабна скъпоценния лист и го пъхна под дюшека. Тъкмо приглаждаше завивката, когато Свраката отвори вратата.
	— Вечерята ти — обърна се тя към Меги и постави на масата димяща чиния.
	— Ами аз? — попита Фенолио с подчертано ведър глас. Дюшекът се беше поизкривил, докато криеше хартията, и той се опря на леглото, за да не го забележи Мортола, но за щастие тя не го удостои с поглед. Според нея писателят беше лъжец и нищо повече, Меги беше сигурна, че е така, и вероятно се ядосваше, че Каприкорн е на друго мнение по този въпрос.
	— Ще изядеш всичко! — заповяда тя на Меги. — А после ще се преоблечеш. Дрехите ти са отвратителни, освен това от мръсотия са твърди като кора. — Тя махна на прислужницата, която стоеше зад нея. Момичето беше младо, най-много четири-пет години по-голямо от Меги. Очевидно и до него бяха стигнали слуховете, че малката е магьосница. През ръката си носеше преметната снежнобяла рокля и когато се промуши покрай Меги, за да я окачи в гардероба, старателно избягваше да я погледне.
	— Не искам тази рокля! — сопна се Меги на Свраката. — Ще облека това. — Тя извади пуловера на Мо изпод завивките си, но Мортола го изтръгна от ръцете й.
	— Глупости. Нима искаш Каприкорн да си помисли, че сме ти нахлузили чувал? Той избра тази рокля и ти ще я облечеш. Или ще го сториш сама, или ние ще ти помогнем. Ще те взема, щом се стъмни. Измий се и си среши косата, че приличаш на бездомна котка.
	Прислужницата отново се прокрадна край Меги, като внимаваше да не я докосне, сякаш щеше да я опари. Свраката нетърпеливо я избута в коридора и я последва.
	— Заключи зад мен! — скара се тя на Плосконосия. — И отпрати приятелите си. Тук си, за да стоиш на пост.
	Плосконосия отегчено се отправи към вратата. Преди да я затвори, Меги забеляза как изкриви лицето си в гримаса зад гърба на Свраката.
	Тя пристъпи към роклята и поглади белия плат.
	— Бяло! — промълви Меги. — Не обичам бели дрехи. Смъртта има бели кучета. Веднъж Мо ми разказа една история за тях.
	— О, да, белите, червенооки кучета на Смъртта. — Фенолио застана зад нея. — И призраците са бели, а в древността хората задоволявали кръвожадните си богове с бели животни, сякаш невинността им се услаждала повече. О, не. Не! — добави той бързо, когато забеляза изплашения поглед на Меги. — Не! Повярвай ми, Каприкорн със сигурност не е имал предвид това, като ти е избрал тази рокля. Откъде ще знае тези истории? Бялото е също така цветът на началото и на края, но ние двамата — той сниши глас, — ти и аз, ще се погрижим Каприкорн да намери края си, а не ние. — Той полека дръпна Меги и я накара да седне на стола. Тя усети миризма на печено месо.
	— Какво е това месо? — попита тя.
	— Прилича ми на телешко. Защо?
	Меги побутна чинията.
	— Не съм гладна.
	Фенолио я погледна със съчувствие.
	— Знаеш ли, Меги — каза той, — май следващата ми книга ще трябва да е за теб, за това, как ни спасяваш с гласа си. Сигурно ще стане много интересна…
	— Но дали ще свърши добре? — Меги погледна към прозореца. Само час, най-много два, и ще се мръкне. Ами ако и Мо дойде на празника? Ако отново се опита да я освободи? Нали не знаеше какво възнамеряваха тя и Фенолио. Какво щеше да стане, ако отново стрелят по него? Ами ако миналата нощ все пак са го улучили… Меги облегна ръце на масата и скри лицето си в тях.
	Усети, че Фенолио гали косата й.
	— Всичко ще се оправи, Меги. Повярвай ми, моите истории винаги свършват добре. Когато го пожелая.
	— Ръкавите на роклята са прекалено тесни! — промълви момичето. Как да извадя листа отвътре, без да ме види Свраката?
	— Аз ще отклоня вниманието й. Разчитай на мен.
	— А другите? Всички ще видят как изваждам листа.
	— Глупости. Ще успееш. — Фенолио повдигна брадичката й. — Всичко ще се оправи, Меги! — повтори той и избърса с показалеца си една сълза от бузата й. — Ти няма да си сама, при все че може да ти се стори тъй след малко. Аз ще съм с теб, а и Прашнопръстия е някъде там. Повярвай ми, аз го познавам като себе си, той ще дойде дори само за да зърне книгата, и да си я върне, може би… А не забравяй и баща си, и онова момче, което ми изглеждаше поболяло се от любов, когато за първи път срещнах него и Прашнопръстия на площада пред паметника…
	— Стига! — прекъсна го Меги и го сръга с лакът в корема, но въпреки това се разсмя, макар че през сълзи виждаше всичко размазано — масата, ръцете си и набръчканото лице на Фенолио. Струваше й се, че през последните седмици е изплакала сълзите на целия си живот.
	— Защо? Той е хубаво момче. Готов съм да кажа някоя и друга добра дума за него пред баща ти.
	— Престани!
	— Само ако хапнеш — Фенолио отново бутна чинията пред нея. — А онази ваша приятелка, как се казваше…
	— Елинор. — Меги пъхна една маслина в устата си.
	— Точно така. Може би и тя е някъде там заедно с баща ти. Господи, като си помисля, направо имаме числено превъзходство.
	Меги едва не се задави с маслинената костилка. Фенолио се усмихна самодоволно. Всеки път, когато успееше да я разсмее, Мо вдигаше вежди и правеше учудена физиономия, сякаш въпреки най-голямото си желание не можеше да разбере на какво се смее. Меги толкова ясно видя пред себе си неговото лице, че без малко щеше да протегне ръка, за да го докосне.
	— Скоро ще видиш отново баща си! — пророни Фенолио. — И ще му разкажеш как си намерила майка си и си я спасила от Каприкорн. Не е лошо, нали?
	Меги само кимна.


	Грубият плат на роклята драскаше кожата й около врата и по ръцете. Не приличаше на детска дреха, по-скоро на дамска — беше й доста широка, а когато направи няколко стъпки, се спъна в полите й. Ръкавите бяха тесни, но въпреки това без усилия успя да пъхне вътре листа. Опита няколко пъти — вадене, пъхане, вадене. Накрая го остави вътре. Хартията шумолеше тихо, когато движеше ръце или ги вдигаше.
	Свраката дойде да вземе Меги, когато бледата луна увисна над църковната камбанария, а нощта сякаш забули лицето си със сиянието й като с воал.
	— Не си се сресала! — ядоса се тя. Този път бе довела друга слугиня, ниска пълна жена с червено лице и червени ръце, която очевидно не се боеше от магическите способности на Меги. Тя така безмилостно заби гребена в косата й, че момичето извика от болка.
	— Обувки! — сети се Свраката, като видя босите пръсти на Меги да стърчат изпод роклята. — Никой ли не е помислил за обувките?
	— Може спокойно да обуе и тях — прислужницата посочи изтърканите маратонки на Меги. — Роклята е достатъчно дълга, никой няма да ги забележи. Освен това… нали вещиците винаги ходят боси?
	Свраката й хвърли такъв поглед, че гласът на жената пресекна.
	— Точно така! — възкликна Фенолио, който през цялото време подигравателно наблюдаваше как двете жени приготвят момичето. — Така правят. Винаги ходят боси. А аз трябва ли да се преоблека за празничния повод? Какво е прието да се носи на екзекуция? Предполагам, запазили сте ми място точно до Каприкорн?
	Свраката надменно издаде брадичка.
	— Можеш да си останеш както си — позволи тя, докато закрепваше в косите на Меги украсена с перли шнола. — Не е задължително пленниците да се преобличат. — Подигравката буквално се процеди от гласа й като отрова.
	— Пленници ли? Какво означава това? — Фенолио избута стола си назад.
	— Да, пленници. Какво друго? — Свраката отстъпи и огледа Меги с преценяващ поглед. — Странно, с пусната коса ми прилича на някого. — Меги бързо сведе глава и преди Свраката да успее да се задълбочи върху наблюдението си, Фенолио отклони вниманието й.
	— Аз обаче не съм обикновен пленник, уважаема, нека изясним това веднъж завинаги! Без мен нямаше да има всичко това наоколо, включително и вашата особа, която е всичко друго, но не и прекрасна!
	Свраката му хвърли последен презрителен поглед и грабна ръката на Меги, за щастие не тази, в чийто ръкав бяха скрити скъпоценните думи на Фенолио.
	— Пазачът ще те вземе, като стане време — рече тя и избута Меги през вратата.
	— Спомни си какво ти каза баща ти! — извика Фенолио. — Думите оживяват едва когато ги вкусиш с езика си.
	Свраката блъсна Меги в гърба.
	— Върви! — подкани я тя и затръшна вратата.


>	Огън

E>
	Тогава Багира скочи.
	— Не, измислих! Бързо изтичай в долината, при колибите на хората, и вземи от червеното цвете, което садят. Когато удари часът, то ще ти бъде по-могъщ съюзник от мен или Балу, или който и да било от глутницата. Вземи червеното цвете!
	Така Багира наричаше огъня, защото никой от джунглата не смееше да го назове по име — всички се страхуваха от него като от смъртта.
@	Ръдиард Киплинг, „Книга за джунглата“
E$

	Когато здрачът падна над хълмовете, те поеха към селото. Оставиха Гуин в лагера. След инцидента при последното им нощно посещение при Каприкорн дори Фарид се съгласи, че тъй е по-добре. Вълшебноезичния остави момчето да води. Той не подозираше нищо за страха му от духовете и другите обитатели на нощта. Фарид бе съумял да го скрие от Мо много по-добре, отколкото от Прашнопръстия. Но Вълшебноезичния не го подиграваше, че се бои от тъмното, както правеше фокусникът, и странно — това намаляваше страха му, прогонваше го — нещо, на което бе способна само слънчевата светлина.
	Слизайки предпазливо, но със сигурна стъпка по стръмния склон, Фарид, както всяка нощ, чуваше духовете да шепнат в дърветата и храсталаците, ала този път създанията не смееха да приближат, сякаш изведнъж бяха започнали да се страхуват от него, защото е придобил способността да им заповядва, както Прашнопръстия постъпваше с огъня.
	Огънят. Бяха решили да го запалят пред къщата на Каприкорн. Така нямаше веднага да достигне хълмовете, а щеше да застраши онова, което Каприкорн ценеше най-много: неговата съкровищница.

	Този път селото не беше тихо и безлюдно като в предишните нощи, а жужеше като гнездо на оси. На паркинга обикаляха четирима въоръжени пазачи, а край телената мрежа, която обграждаше футболното игрище, бяха паркирани няколко редици автомобили. Фаровете им обливаха игрището в ярка светлина. Асфалтът приличаше на светъл чаршаф, проснат в тъмнината.
	— Там, явно, трябва да се състои спектакълът — прошепна Вълшебноезичния, когато приближиха къщите. — Бедната Меги.
	В средата на полето беше издигнат подиум, а срещу него имаше клетка, може би за чудовището, което дъщерята на Вълшебноезичния имаше за задача да доведе, или за пленниците. Покрай лявата страна на игрището бяха наредени дълги дървени пейки и неколцина от чернодрешковците вече бяха накацали върху тях като гарвани, намерили светло и топло местенце за през нощта.
	За миг двамата се поколебаха дали не е по-добре да се промъкнат през паркинга. Едва ли някой щеше да ги забележи сред хората, стекли се за представлението; но после решиха да изберат по-дългия и по-тъмен път. Фарид отново се запромъква напред, като използваше за прикритие всяко дърво, заобиколи селото и стигна до долната му част, която изглеждаше необитаема и пуста, сякаш я бяха стъпкали великани. Но тази нощ дори там обикаляха повече пазачи. Все по-често се налагаше Фарид и Мо да се притискат към стената в сянката на някой проход, да приклякат зад полуразрушени зидове или да скачат през някой отворен прозорец и да изчакват със затаен дъх, докато отминат стражите. За щастие селото на Каприкорн изобилстваше от тъмни кътчета, а и пазачите отегчено се влачеха из уличките, сигурни, че не ги заплашва никаква опасност.
	Фарид беше преметнал раницата на Прашнопръстия, в която имаше всичко необходимо, за да се подпали бърз и буен огън. Вълшебноезичния носеше дървата, събрани за в случай, че пламъците не намерят достатъчно храна сред камънаците. Но съществуваха и бензиновите запаси на Каприкорн. Фарид още усещаше мириса им, нали го бяха затворили близо до тях онази нощ. Варелите не се пазеха особено строго, но може би изобщо нямаше да им потрябват.
	Нощта беше безветрена, огънят щеше да гори спокойно и надеждно. Фарид много добре помнеше предупреждението на Прашнопръстия: „Никога не пали огън, когато е ветровито. Само един полъх е достатъчен, и огънят веднага ще те забрави, защото вятърът ще духне, ще го разпали и ще го насъска да те нападне, да те ухапе, да смъкне кожата от костите ти.“ Ала днес вятърът почиваше, а неподвижният въздух пълнеше уличките като топла вода в леген.
	Бяха се надявали площадът пред къщата на Каприкорн да е празен, но когато предпазливо се приближиха по една от срещуположните улички, видяха петима-шестима главорези пред църквата.
	— Какво правят още тук? — прошепна Фарид, докато Вълшебноезичния го издърпваше в сянката на един вход. — Празненството трябва да започне всеки момент.
	Две прислужници излязоха от къщата, понесли купища чинии, и влязоха в църквата. Очевидно подготвяха пиршеството след екзекуцията. Когато минаха покрай мъжете, те задюдюкаха. Една от жените едва не изпусна чиниите, защото някакъв главорез се опита да повдигне полата й с дулото на пушката си. Беше същият, който разпозна Вълшебноезичния при неуспешното им идване преди няколко нощи. Фарид докосна все още кървящата си рана и го прокле с най-лошите проклятия, които знаеше. Пожела да го застигнат черната чума и жълтата треска… Защо трябваше отново да срещнат точно този човек? А дори да не ги познаеше, как щяха да запалят огъня, когато останалите още се мотаеха наоколо?
	— Спокойно! — прошепна му Вълшебноезичния. — Ще се махнат. Трябва първо да узнаем дали Меги наистина се намира в къщата.
	Фарид кимна и погледна към голямата сграда. Два прозореца светеха, но това не означаваше нищо.
	— Ще се промъкна до площада да проверя дали не е там — каза той на Вълшебноезичния. Може би вече са извели Прашнопръстия от църквата, може би вече са го пъхнали в приготвената клетка. Дали щеше да успее да му прошепне, че са довели на помощ огъня, добрия му приятел?
	Въпреки прожекторите, нощните сенки пълнеха многобройните кътчета между къщите и Фарид тъкмо понечи да се отдалечи под тяхна закрила, когато вратата на къщата се отвори. Навън излезе старицата с лице на лешояд. Тя влачеше със себе си дъщерята на Вълшебноезичния. Фарид едва я позна, облечена в дългата бяла рокля. Мъжът, който беше стрелял по тях, ги последва с пушката си. Той се огледа, извади от джоба си връзка ключове, заключи и махна на групичката пред църквата. Очевидно им заповядваше да пазят къщата. Значи поне един щеше да остане на пост, докато другите се забавляват.
	Фарид усети как Вълшебноезичния напряга всяко мускулче — сякаш се канеше да изтича при дъщеря си, която беше почти толкова бледа, колкото роклята й. Момчето предупредително стисна ръката му, но Мо сякаш беше забравил, че съществува. Само една непредпазлива стъпка, и щяха да се лишат от закрилата на сенките!
	— Недей! — Фарид разтревожено го дръпна назад колкото сила имаше, нали стигаше едва до рамото му. За щастие хората на Каприкорн не гледаха в тяхна посока, а следяха с погледи старицата, която прекоси площада толкова забързано, че момичето няколко пъти се спъна в дългите поли на дрехата си.
	— Колко е бледа! — възкликна Вълшебноезичния. — Господи, не виждаш ли колко я е страх? Може би ще погледне насам, може би ще успеем да й дадем някакъв знак…
	— Не! — Фарид още го държеше с две ръце. — Трябва да запалим огъня. Само това може да помогне. Моля те, Вълшебноезични, ще те видят!
	— Не ме наричай Вълшебноезични. Влудяваш ме.
	Старицата и Меги се скриха между къщите. Плосконосия ги последва тромаво като мечок, напъхан в черен костюм, а най-сетне тръгнаха и другите мъже. Те със смях хлътнаха в тъмната уличка, изпълнени с радостно очакване на онова, което им обещаваше нощта: смърт, подправена със страх, и пристигането на новия ужас в прокълнатото им село.
	Пред къщата на Каприкорн остана само един човек на пост. Той мрачно изпрати с поглед другарите си, изрита една празна цигарена кутия и удари стената с юмрук. Само той щеше да пропусне забавлението. Пазачът горе на камбанарията за разлика от него можеше поне да гледа отвисоко.
	Фарид и Мо бяха предвидили, че пред къщата ще има пазач. Момчето беше предложило как да се отърват от него и Мо се съгласи. Когато стъпките на главорезите заглъхнаха и не се чуваше нищо друго освен шума от паркинга, те излязоха от сянката и се отправиха към пазача, сякаш идваха от уличката. Мъжът подозрително ги изгледа, отстъпи от стената и вдигна пушката си. Фарид неволно вдигна ръка към челото си, но пазачът, слава Богу, не беше от хората, които ги бяха разпознали миналия път — не беше нито куцият, нито Баста, нито друг от личните копои на Каприкорн.
	— Ей, трябва да ни помогнеш! — подвикна му Вълшебноезичния, без да обръща внимание на дулото. — Онези глупаци са забравили креслото на Каприкорн. Наредено ни е да го занесем.
	Пазачът не свали пушката си.
	— Така ли? Само това липсваше. Онзи кютюк тежи толкова, че може да ти скапе кръста. Вие откъде сте? — Той огледа лицето на Вълшебноезичния, сякаш се опитваше да си спомни дали го е виждал и преди. На Фарид не обърна никакво внимание. — Да не сте от север? Чувал съм, че доста се забавлявате там горе.
	— Да, има нещо такова. — Вълшебноезичния пристъпи толкова плътно до пазача, че онзи се дръпна назад. — Хайде, идвай, знаеш, че Каприкорн не обича да чака.
	Пазачът навъсено кимна.
	— Добре де — изръмжа той и погледна към църквата. — И без това няма смисъл да стоя на пост тук. Какво си мислят онези? Че огнегълтачът ще дойде да открадне златото? Този тип винаги е бил страхливец, бас ловя, че отдавна се е спасил надалеч… — Но Вълшебноезичния не го дочака да довърши, а го удари по главата с приклада на пушката и го завлече зад къщата на Каприкорн, където мракът беше черен като катран.
	— Чу ли какво каза? — Фарид завързваше краката на изпадналия в безсъзнание пазач с въже. — Прашнопръстия е избягал! Само това може да означава. Каза, че се е спасил надалеч.
	— Да, чух това! И се радвам, колкото и ти. Но дъщеря ми все още е тук. — Вълшебноезичния пъхна в ръцете му раницата и се огледа. Площадът още беше тих и пуст, сякаш освен тях в селото на Каприкорн нямаше жива душа. Нищо не се чуваше откъм пазача на камбанарията, онзи вероятно не откъсваше поглед от ярко осветеното футболно игрище.
	Фарид измъкна от раницата на Прашнопръстия две факли и шишето със спирт за горене. „Избягал е! — с облекчение помисли той. — Просто им е избягал!“ Искаше му се да се засмее на висок глас.
	Вълшебноезичния изтича обратно до къщата на Каприкорн, надникна в няколко прозореца и накрая счупи един. За да заглуши звъна на стъклото, преди това съблече дрехата си и я притисна към прозореца. Откъм паркинга долитаха смехове и музика.
	— Кибритът! Не го намирам — Фарид ровеше из нещата на Прашнопръстия, но Вълшебноезичния измъкна раницата от ръцете му.
	— Дай на мен! — прошепна той. — Ти подготви факлите.
	Фарид се подчини. Внимателно напои памука със спирта, който миришеше остро. От една от уличките долетяха гласове, мъжки гласове. В продължение на няколко ужасни секунди им се стори, че се приближават, но после отново заглъхнаха, погълнати от музиката, която идваше откъм паркинга и изпълваше нощта.
	Вълшебноезичния продължаваше да тършува за кибрита.
	— Мътните го взели! — изруга полугласно той и извади ръката си от раницата. По палеца му бяха полепнали курешките на Гуин. Той избърса ръка в стената, пак бръкна в раницата и после метна на Фарид кутията с кибрит. А накрая измъкна още нещо — малкото тефтерче, което Прашнопръстия пазеше в пришития вътрешен джоб. Фарид често го беше разлиствал. В него бяха залепени изрязани картинки, изобразяващи феи и вещици, коболди, нимфи и вековни дървета… Вълшебноезичния ги разгледа, докато Фарид напояваше втората факла. После се втренчи в снимката, пъхната между страниците, снимката на прислужницата на Каприкорн, която се беше опитала да помогне на Прашнопръстия и трябваше да плати за това с живота си тази нощ. Дали и тя беше избягала? Вълшебноезичния не откъсваше очи от снимката, сякаш на света не съществуваше нищо друго.
	— Какво има? — Фарид приближи клечка кибрит до факлата, от която капеше спирт. Пламъкът лумна, съскащ и гладен. Колко красив беше! Фарид облиза пръсти и бързо ги плъзна през пламъка.
	— На! Вземи! — той протегна факлата към Вълшебноезичния, по-добре беше той да я хвърли през прозореца, нали беше по-висок. Ала Вълшебноезичния не помръдваше и гледаше снимката.
	— Това е жената, която помогна на Прашнопръстия — обясни Фарид. — Нали ти казах, че я заловиха. Мисля, че той е влюбен в нея. Ето! — и още веднъж протегна към Мо горящата факла. — Какво чакаш?
	Вълшебноезичния го погледна, сякаш се събуждаше от дълбок сън.
	— Така ли, влюбен — промълви той, докато поемаше факлата. После пъхна снимката в джоба на ризата си, хвърли още един поглед към празния площад и запрати факлата през счупения прозорец в къщата на Каприкорн.
	— Повдигни ме! Искам да видя как гори!
	Вълшебноезичния задоволи каприза му. Стаята, изглежда, беше нещо като канцелария. Фарид видя хартии, писалище, на стената висеше портрет на Каприкорн. Значи тук все някой умееше да пише. Факлата бе попаднала между изписаните листове, ближеше и мляскаше, шепнеше щастливо, доволна от богатата трапеза, а пламъците лумнаха, плъзнаха към завесите на прозорците и хищно захапаха тъмния плат. Цялата стая светна в червено и жълто. Пушек избълва между счупените стъкла и просълзи очите на Фарид.
	— Трябва да тръгвам! — Вълшебноезичния рязко го свали на земята. Музиката беше замлъкнала. Изведнъж се възцари призрачна тишина. Вълшебноезичния се втурна към уличката, която водеше към паркинга.
	Фарид го проследи с поглед. Неговата задача бе друга. Изчака пламъците да избият от прозореца и изкрещя:
	— Огън! Огън в къщата на Каприкорн! — гласът му прокънтя над пустия площад.
	С разтуптяно сърце той изтича до ъгъла на голямата къща и погледна към камбанарията. Пазачът бе скочил на крака. Фарид запали втората факла и я хвърли пред портала на храма. Въздухът замириса на дим. Пазачът се вкамени, после се обърна и най-сетне удари камбаната.
	А Фарид изтича след Вълшебноезичния.


>	Предателство, бъбривост, глупост

E>
	И тогава си рече: „Без съмнение, ще се мре; няма спасение от тази тясна тъмница!“
@	„Али Баба и четиридесетте разбойници“
E$

	Елинор реши, че се държи наистина храбро. Вярно, че не знаеше какво точно я очаква (племенницата й навярно беше по-осведомена), но със сигурност не беше нищо добро.
	Тереза също лиши мъжете, които ги изведоха от гробницата, от удоволствието да видят сълзите й. Невъзможно й бе да ги проклина или ругае. За щастие беше намерила две късчета хартия — смачкани и зацапани, прекалено малки за всички онези думи, които се бяха насъбрали през деветте години. Беше ги изпълнила с миниатюрни букви, докато не остана място дори за една-едничка дума. Не пожела да разкаже за себе си и своите преживелици, само нетърпеливо махна с ръка, когато Елинор я помоли шепнешком. Всичко, което желаеше, бе да задава въпроси — въпроси след въпроси за дъщеря си и за съпруга си. А Елинор мълвеше отговорите в ухото й, съвсем тихо, за да не разбере Баста, че двете жени, които трябваше да умрат заедно с него, се познават още от времето, когато по-младата беше проходила между безкрайните и тогава все още претъпкани с книги рафтове на Елинор.
	Баста обаче не успя да запази присъствие на духа. Всеки път, когато погледнеха към него, виждаха ръцете му, стиснали решетките, с побелели кокалчета въпреки потъмнялата от слънцето кожа. По едно време на Елинор й се стори, че го чува да плаче, но когато ги изведоха от килиите, лицето му беше безизразно като на мъртвец, а щом ги затвориха в ужасната клетка, той клекна в един ъгъл и остана неподвижен като захвърлена кукла, с която никой не желае да си играе.
	Кафезът миришеше на животни и на сурово месо, приличаше на място, където са държали кучета. Някои от хората на Каприкорн тракаха с дулата на пушките си по решетките, преди да седнат на приготвените за тях пейки. Те засипваха Баста с поток от хули и подигравки, но въпреки това той не помръдна и това показваше колко дълбоко бе отчаянието му.
	Все пак Елинор и Тереза гледаха да са по-далеч, доколкото беше възможно, в клетката. Стараеха се да стоят далеч от ръцете, които се провираха през тях, от гримасите, които им правеха, от горящите фасове, с които ги замеряха. Бяха се притиснали плътно една до друга, доволни, че са заедно, и същевременно дълбоко съжаляваха за това.
	В края на игрището, до входа, грижливо отделени от мъжете, се бяха скупчили жените, които работеха за Каприкорн. В групичката им нямаше и следа от радостната възбуда, обзела мъжете. Повечето лица бяха потиснати, погледите им се отправяха към Тереза, изпълнени със страх и състрадание.
	Когато заеха и последното място по дългите пейки около игрището, се появи Каприкорн. Младите момчета не бяха допускани на скамейките, затова седнаха на земята пред чернодрешковците. Каприкорн закрачи покрай тях с безизразно лице, без да им обръща внимание, сякаш наистина не бяха нищо друго освен ято гарги, събрани по негова заповед. Забави крачка само пред клетката, в която бяха заключени тримата пленници, и огледа всеки от тях със самодоволен поглед. Като видя пред решетките своя господар и ментор, у Баста за миг се завърна искрица живот и той го погледна умоляващо като куче, което проси опрощение от стопанина си, но Каприкорн отмина безмълвно. След като се отпусна в черното кожено кресло, Кокерел застана зад него. Очевидно той беше новият любимец.
	— Небеса! Престани най-сетне да го гледаш така! — сопна се Елинор на Баста, защото забеляза, че не отлепя очи от Каприкорн. — Той има намерението да те превърне в храна за някой хищник, не смяташ ли, че възмущението е по-нормална реакция? Къде остана запасът ти от прекрасни заплахи: ще ти изрежа езика, ще те накълцам на тънки парченца… къде отидоха?
	Ала Баста само сведе глава и заби поглед в една точка между ботушите си. Елинор си помисли, че прилича на стрида, от която са изсмукали месото и живота.
	След като Каприкорн седна и музиката, която кънтеше над площада, замлъкна, доведоха Меги. Бяха я напъхали в някаква ужасна рокля, но главата й бе високо вдигната и старицата, която всички наричаха Свраката, доста се измъчи, докато я завлече до подиума, издигнат в средата на игрището. Върху него беше поставен стол, който изглеждаше самотно, сякаш някой го беше забравил горе. Бесилка и въже биха се сторили по-подходящи на Елинор. Меги погледна към тях, докато Свраката я теглеше по дървените стълби.
	— Здравей, съкровище! — извика Елинор, защото видя как погледът на Меги уплашено се спря върху нея. — Не се тревожи, тук съм, защото не желаех да пропусна четенето ти!
	Гласът й прокънтя през цялото игрище, толкова тихо бе станало след пристигането на Каприкорн. Звучеше силно и безстрашно. За щастие никой не можеше да чуе как сърцето й се блъска в гърдите. Никой не разбра, че страхът я задушаваше, защото Елинор бе навлякла бронята си, непроницаемата, полезна броня, зад която винаги се криеше в беда. Всяка грижа, всяка мъка бе калявала тази броня, а мъките и грижите в живота на Елинор бяха много.
	Неколцина от чернодрешковците се разхилиха на думите й, дори по лицето на Меги пробяга бледа усмивка. Елинор прегърна Тереза и я притисна към себе си.
	— Погледни дъщеря си! — прошепна й тя. — Смела е като… като… — искаше да сравни Меги с героиня от някоя история, но всички храбреци, за които се сещаше, бяха мъже, а освен това никой не й изглеждаше достатъчно смел, за да съперничи на момичето, застанало изправено като свещ, с вдигната брадичка пред главорезите на Каприкорн.
	Свраката беше довела не само Меги, но и някакъв възрастен мъж. Елинор предположи, че това е човекът, забъркал цялата каша — Фенолио, писателят, измислил Каприкорн, Баста и всичките останали изроди, включително чудовището, което трябваше да отнеме живота им тази нощ. Елинор винаги бе смятала книгите за по-ценни, отколкото авторите им, и погледът, с който огледа мъжа, беше всичко друго, но не и благосклонен. Плосконосия го заведе до приготвения за него стол, отдалечен само на няколко крачки от креслото на Каприкорн. Елинор се запита означава ли това, че Каприкорн си е спечелил нов приятел, но когато Плосконосия застана зад Фенолио със заплашителна физиономия, реши, че и той е по-скоро пленник.
	Щом старецът седна, Каприкорн се изправи. Без нито дума той бавно обходи с поглед хората си, сякаш припомняше на всеки заслугите и грешките му. Тишината замириса на страх. Смеховете заглъхнаха, не се чуваше дори шепот.
	— На повечето от вас — започна Каприкорн с висок глас — не е нужно да обяснявам за какво ще бъдат наказани тримата пленници, които виждате там! За останалите сигурно ще е достатъчно да кажа, че става дума за предателство, бъбривост и глупост. Сигурно може да се спори дали глупостта е престъпление, което заслужава да бъде наказано със смърт. Да, смятам аз, защото може да има същите последици като предателството.
	При последното изречение се чу неспокоен шум откъм пейките. Отначало Елинор сметна, че е предизвикан от думите на Каприкорн, но после чу камбаната. Когато звънът й прониза нощта, дори Баста вдигна глава. По знак на Каприкорн Плосконосия махна на петима мъже и изчезна с тях. Останалите смутено скупчиха глави, някои скочиха от местата си и погледнаха към селото. Но Каприкорн вдигна ръка, за да сложи край на ропота.
	— Няма нищо! — викна той толкова силно и пронизително, че всички светкавично млъкнаха. — Пожар, нищо по-сериозно. А ние имаме опит с пожарите, нали?
	Отговори му смях, но някои мъже и жени продължиха да гледат загрижено към селото.
	Значи все пак го бяха направили. Елинор така силно прехапа устните си, че я заболяха. Мортимер и момчето бяха използвали огъня. Над покривите обаче не се виждаше дим и скоро лицата успокоени се обърнаха към Каприкорн, който говореше за предателство и коварство, за дисциплина и опасна небрежност, но Елинор го слушаше половин ухо. Продължаваше да гледа към къщите, макар да знаеше, че не е разумно.
	— Достатъчно за пленниците, които са пред нас! — извика Каприкорн. — Да поговорим за онези, които избягаха. — Кокерел взе един чувал, оставен зад креслото, и му го подаде. Каприкорн бръкна с усмивка вътре, извади нещо и го вдигна нагоре: парче плат от риза или рокля, разкъсано и кърваво.
	— Мъртви са! — възкликна Каприкорн. — Разбира се, предпочитах да ги видя тук, но бяхме принудени да ги застреляме при бягството им. Е, няма какво да съжаляваме за огнегълтача предател, когото всички познавате, а Вълшебноезичния за щастие ни остави дъщеря си, която е наследила дарбата му.
	Тереза се взря в Елинор с помътнели от страх очи.
	— Лъже! — прошепна й Елинор, макар че не успяваше да откъсне очи от кървавия парцал. — Използва собствената ми измама. Това не е кръв, а боя, някаква си боя… — Но Елинор виждаше, че племенницата не й вярва. Вярваше на кървавата превръзка също като дъщеря си. Ужасът беше изписан по лицето на Меги. Колко би искала да й извика, че Каприкорн лъже, но той трябваше да продължи да вярва още малко, че всички са мъртви и че няма кой да развали хубавия му празник.
	— Да, добре правиш, че се хвалиш с кръвта им, жалък подпалвачо! — извика му тя през решетките. — Това ти харесва, нали? Защо ти е необходимо чудовище? Та вие всички сте чудовища! Всички! Убийци на книги, използвачи на деца!
	Никой не й обърна внимание. Чернодрешковците се засмяха, а Тереза пристъпи към решетките, стисна с ръце тънките пръчки и погледна към Меги.
	Каприкорн преметна кървавия парцал през облегалката на креслото си. Познавам този парцал, каза си Елинор. Вече съм го виждала някъде. Те не са мъртви. Кой иначе ще подпали огъня? Огнегълтача, обади се едно гласче у нея, но тя не пожела да го чуе. Не, всичко трябваше да свърши добре. Просто трябваше да стане така! Тя никога не бе харесвала истории с тъжен край.


>	Сянката

E>
P>
	Небето ми е месинг,
	Земята ми — желязо,
	Луната ми глинена буца,
	Чумна епидемия ми е слънцето,
	По обяд е палеща, а нощем е
	Изпарение на смъртта.
@	Уилям Блейк, „Втората жалба на Енион“
P$
E$

	В книгите често пише, че омразата изгря, но на празника на Каприкорн Меги научи, че е студена, ледена ръка, чиято хватка вкаменява сърцето и го смазва като чук. Омразата я разтрепери въпреки топлия полъх, който я галеше, сякаш искаше да я излъже, че животът е прекрасен, а светът е добър въпреки кървавата превръзка, върху която Каприкорн бе отпуснал украсената си с пръстени ръка.
	— Е, добре, това беше всичко! — продължи той. — Да се съсредоточим върху повода, който ни събра тук. Тази нощ не само ще накажем предателите, но ще отпразнуваме завръщането на един стар приятел. Някои от вас сигурно си спомнят за него, а останалите, обещавам ви, никога няма да забравят, че са го срещнали.
	Кокерел изкриви кокалестата си физиономия в мъчителна усмивка. Очевидно не се радваше особено на завръщането на стария приятел. Думите на Каприкорн предизвикаха уплаха, която се изписа по лицата и на други мъже.
	— Добре, стига приказки. Нека сега да послушаме какво ще ни прочетат. — Каприкорн се облегна в креслото си и кимна на Мортола.
	Свраката плесна с ръце и през игрището притича Дариус, понесъл ковчежето, което Меги за последен път бе видяла в стаята на Мортола. Явно, знаеше какво съдържа то, защото лицето му стана още по-напрегнато, когато го отвори и го протегна към Мортола с покорно сведена глава. Змиите вероятно спяха, защото този път старицата не си сложи ръкавица, за да ги извади. Дори ги прехвърли през врата си, докато вадеше книгата от ковчежето. После предпазливо ги върна обратно, сякаш бяха скъпоценни огърлици, затвори капака и подаде сандъчето на Дариус. Меги улови състрадателния му поглед, а Свраката я натисна да седне на стола и сложи книгата в скута й.
	Ето го отново злощастното томче с пъстрата подвързия. Какъв ли цвят беше корицата под обложката? Меги я повдигна с пръст и видя, че корицата е облечена в тъмночервен плат, пурпурен като пламъците, които обгръщаха черното сърце. Всичко, което се случваше сега, бе започнало между страниците на тази книга, а спасението можеше да дойде само от нейния автор. Меги погали корицата, винаги правеше така, преди да разгърне някоя книга. Беше се научила от Мо. Тя виждаше това движение, откакто се помнеше. Мо взимаше в ръка книгата, нежно погалваше подвързията и после я разтваряше, сякаш е кутия, пълна догоре с невиждани съкровища. Разбира се, случваше се зад корицата да не я очакват чудесата, за които бе мечтала, и тогава ядосана я затваряше. Но с книга като „Мастилено сърце“ това нямаше да се случи. Лошите истории никога не се събуждат за живот. В тях не се среща Прашнопръстия, няма го дори Баста.
	— Трябва да ти предам нещо! — роклята на Свраката ухаеше на лавандула. Мирисът лъхна Меги като закана.
	— Ако не направиш онова, за което си тук, ако ти хрумне да бъркаш думите нарочно или да ги изопачиш така, че гостът да не дойде, то Кокерел ще пререже гърлото на стареца. Каприкорн може и да не го заповяда, защото вярва в глупавите му лъжи, но аз не ги вярвам и Кокерел ще стори каквото кажа. Разбра ли ме, ангелче? — попита тя и ощипа бузата на Меги с кокалестите си пръсти.
	Меги отблъсна ръката на Свраката и погледна към Кокерел. Той пристъпи зад Фенолио, усмихна й се и прекара пръст по гърлото му.
	Фенолио блъсна ръката му и кимна на Меги в опит да я ободри и да я утеши. В очите му блесна мълчалив смях, единственото лекарство срещу ужасите, които ги заобикаляха. От него зависеше дали планът им ще сполучи, само от него и от неговите думи.
	Меги усети хартията в ръкава си, която драскаше кожата й. Разлисти страниците и ръцете й сякаш станаха чужди. Мястото, на което трябваше да започне, не бе отбелязано само с прегънато ъгълче. Между страниците беше пъхнат разделител, черен като обгоряло дърво.
	— Отметни косата от челото си — беше поръчал Фенолио. — Това ще бъде знакът за мен.
	Но Меги едва вдигна лявата си ръка, и хората на пейките неспокойно се разшумяха.
	Плосконосия се завръщаше с черно от сажди лице. Той забърза към Каприкорн и промълви нещо в ухото му. Меги забеляза, че редом с църковната камбанария към небето се издигат два тънки стълба дим.
	Каприкорн отново се надигна от креслото си. Опитваме се гласът му да звучи спокойно, подигравателно, като възрастен, който се забавлява с детинска лудория, но лицето му издаваше друго:
	— Съжалявам, че трябва да разваля празника на някои от вас, ала тази нощ и тук е пропял червеният петел. Нищо и никакво петле, но въпреки това трябва да му извиете шийката. Плосконоси, вземи десетина души.
	Плосконосия с тежки стъпки се отдалечи, следван от новите си помагачи. Пейките видимо се опразниха.
	— Никой от вас да не си показва носа тук, преди да сте заловили подпалвача! — викна Каприкорн след тях. — Доведете го и ще го научим намясто какво означава да подпалиш пожар у дявола!
	Чу се смях. Но повечето от хората неспокойно се взираха в селото. Няколко слугини станаха, но веднага се снишиха, когато Свраката изкряка имената им. Никой не гледаше към Меги, почти всички й бяха обърнали гръб, сочеха пушека, скупчваха глави. Зад камбанарията небето се оцвети в червено, а над покривите се надигнаха валма дим.
	— Какво става? Нима някакъв си пушек е способен да ви уплаши? — Раздразнението в гласа на Каприкорн лъсна недвусмислено. — Две-три пламъчета, чудо голямо. Е, и? Нима ще позволите това да ви развали празника? Огънят е нашият най-добър приятел, забравихте ли?
	Меги видя как лицата колебливо отново се извръщат към нея. Но после чу, че споменават името му. Прашнопръстия. Беше го извикала някаква жена.
	— Какво е това? — Гласът на Каприкорн беше толкова остър, че Дариус изпусна сандъчето със змиите. — Прашнопръстия вече го няма. Лежи погребан сред хълмовете, устата му е пълна със земя, а невестулката му прави компания. Не искам повече да чувам името му. Забравен е, все едно никога не е съществувал…
	— Това не е вярно.
	Гласът на Меги прозвуча над площада толкова звънко, че тя самата се стресна. — Той е тук! — тя вдигна книгата. — Всеки, който прочете неговата история, ще го види, дори гласът му може да се чуе, смехът му, фокусите му с огъня.
	На празното футболно игрище стана тихо, много тихо. Чуваше се само неспокойно стържене на крака по червената настилка на лекоатлетическата писта. Изведнъж Меги долови слаб шум зад гърба си. Зад нея нещо тиктакаше, напомняше часовник, но звучеше различно, сякаш човешки език го наподобяваше с мляскане: тик-так-тик-так-тик-так. Звукът идваше откъм колите, паркирани зад телената ограда, чиито фарове я заслепяваха. Меги не издържа и се огледа, напук на Свраката и на всички погледи, които недоверчиво бяха вперени в нея. В следващия момент осъзна, че е направила огромна глупост. Какво щеше да стане, ако и другите видеха слабата фигура, която се изправи сред автомобилите и отново бързо приклекна. Но изглежда, никой не беше забелязал сянката, нито тиктакането.
	— Това беше хубава реч — бавно проговори Каприкорн. — Но ти не си тук, за да държиш хвалебствени слова за мъртви предатели. Ти си тук, за да четеш. И няма да повтарям!
	Меги се насили да го погледне. Само да не се издаде отново! Ами ако беше Фарид? Ако не си е въобразила, че чува тиктакането?
	Свраката се огледа подозрително. Може би и тя го беше чула, тихото, безобидно мляскане, нищо повече от звук на език, опиращ в зъбите. Какво толкова можеше да означава? Освен ако не знаеше историята за капитан Хук и страхът му от крокодила с тиктакащия будилник в корема. Само че Свраката положително не я знаеше. Мо обаче бе сигурен, че Меги ще разбере знака му. Колко често я беше събуждал с тиктакането, опрял брада толкова близо до ухото й, че я гъделичкаше. „Закуската е готова, Меги — повтаряше. — Крокодилът пристигна!“
	Да, Мо знаеше, че тя ще разпознае тиктакането му, тиктакането, с чиято помощ Питър Пан се бе промъкнал на кораба на Хук, за да спаси Уенди. Мо не можеше да избере по-добър знак.
	Уенди, сети се Меги. Как продължаваше историята после? За миг дори забрави къде се намираше, но Свраката й припомни. Шамароса я с опакото на ръката си.
	— Започвай, най-сетне, вещице! — изсъска старицата.
	И Меги се подчини.
	Първо припряно дръпна черния разделител от буквите. Трябваше да побърза, да чете, преди Мо да направи някоя глупост. Та той изобщо не подозираше какво замисляха тя и Фенолио.
	— Сега започвам и не искам никой да ме прекъсва, никой! — извика тя. — Никой, разбирате ли? — Моля те, моля те, не предприемай нищо, призова тя наум.
	Неколцина от изостаналите главорези на Каприкорн се разхилиха, но господарят им се отпусна назад и скръсти ръце в очакване.
	— Добре запомнете какво каза малката — смъмри ги той. — Който й попречи, ще бъде поднесен на Сянката вместо дар за добре дошъл.
	Меги пъхна два пръста в ръкава си. Напипа листа с думите на Фенолио. После погледна Свраката.
	— Тя ми пречи! — изрече високо момичето. — Не мога да чета, когато стои зад гърба ми.
	Каприкорн нетърпеливо даде знак на Свраката. Мортола се намръщи, сякаш й бе заповядал да изяде калъп сапун, но отстъпи две крачки назад. Трябваше да са достатъчни.
	Меги вдигна ръка и отметна косата от лицето си. Знакът за Фенолио.
	И той тутакси започна с представлението си.
	— Не! Не! Не! Тя няма да чете! — извика той и се насочи към Каприкорн, преди Кокерел да успее да го задържи. — Не мога да го допусна! Аз съм авторът на тази история и не съм я написал, за да злоупотребявате с нея и да вършите убийства!
	Кокерел се опита да му запуши устата с ръка, ала Фенолио го ухапа и се изплъзна толкова чевръсто, че Меги зяпна.
	— Аз те измислих! — крещеше той, докато Кокерел го подгони около креслото на Каприкорн. — И съжалявам горчиво, вонящ на катран негоднико! — После се втурна към игрището. Кокерел го застигна едва пред клетката с пленниците. За да си отмъсти за подигравките, с които мъжете от пейките го наказаха за непохватността му, главорезът изви ръката му толкова грубо, че старецът извика от болка. Но когато Кокерел отново го довлече до мястото му редом с Каприкорн, Фенолио изглеждаше доволен, дори много доволен, защото знаеше, че е осигурил достатъчно време на Меги. Нали се бяха упражнявали. Вярно, пръстите й трепереха, когато измъкна листа от ръкава си, но никой не я забеляза да го пъха сред страниците на книгата. Дори Свраката.
	— Какъв шегобиец е този старец! — възкликна Каприкорн. — Нима приличам на някого, когото са измислили?
	Отново се чуха смехове. Пушекът над покривите изглеждаше забравен. Кокерел притисна с ръка устата на Фенолио.
	— Този път, надявам се, за последно ти казвам: започвай! — викна Каприкорн към Меги. — Пленниците достатъчно дълго чакаха своя палач.
	Отново се възцари тишина и отново замириса на страх.
	Меги се наведе над книгата в скута си.
	Буквите затанцуваха по страниците.
	Излез, помисли си Меги. Излез и ни спаси! Спаси всички ни: Елинор и мама, Мо и Фарид. Спаси Прашнопръстия, ако още е жив, и от мен да мине, спаси дори Баста.
	Усети езика си като малко зверче, намерило подслон в устата й, което започва да блъска главата си в зъбите й.
	— Около Каприкорн имаше много злодеи — започна Меги. — И всеки от тях всяваше страх в околните селища. Воняха на студен пушек, на сяра и на всичко, което се услажда на огъня. Когато някой от тях се появеше сред полята или по уличките, хората залостваха вратите и криеха децата си. Наричаха ги огнедишащите, копоите. Злодеите на Каприкорн имаха много имена. Денем се страхуваха от тях, а нощем те се промъкваха в сънищата и ги отравяха. Но имаше едного, от него хората се бояха още повече, отколкото от мъжете около Каприкорн. — На Меги й се стори, че гласът й набъбва с всяка дума. Растеше, докато не запълни всичко наоколо. — Наричаха го Сянката.
	Само още два реда до края на страничната, и ще я обърне. Думите на Фенолио чакаха. „Погледни, Меги — беше прошепнал той, когато й показа завършения лист. — Не съм ли истински творец? Има ли на този свят нещо по-хубаво от буквите? Вълшебни знаци, гласове на мъртвите, градивни елементи за чудесни светове, най-добрите от добрите, утешители, прогонващи самотата. Пазители на тайни, глашатаи на истината…“
	Трябва да усетиш вкуса на всяка дума, прошепна в нея гласът на Мо, трябва да я накараш да се стопи върху езика ти. Усещаш ли вкуса на цветовете? Вкусваш ли вятъра и нощта? Страха и радостта? И любовта. Усети вкуса им, Меги, и всичко ще оживее.
	— Наричаха го Сянката. Явяваше се само когато го повикаше Каприкорн — прочете тя. С-то зловещо изсъска върху устните й, а Я-то се разтвори като бездна след него. — Понякога беше червен като огъня, друг път сив като пепелта, в която той превръща всичко, което погълне. Като пламък от дърво лумваше той от земята. Пръстите му носеха смърт, убийствен беше дори дъхът му. Изправяше се пред своя господар, безшумен и безлик, душещ като куче, уловило следа, и чакаше господарят да му посочи поредната жертва. — Гласът на Меги заглъхна, сякаш вятърът го беше отвял.
	Нещо се надигна от сгурията, която покриваше футболното игрище, израсна на височина, протегна пепелявите си крайници. Нощта замириса на сяра. Смрадта запари в очите на Меги и буквите се размазаха, но тя трябваше да продължи да чете, докато ужасяващото същество растеше, все по-високо и по-високо, сякаш искаше да докосне небето с катранените си пръсти.
	— Но една нощ, една топла, обсипана със звезди нощ, Сянката се яви не заради зова на Каприкорн, а откликна на зова, отправен от едно момиче. И когато то извика името му, си спомни. Спомни си всички онези, от чиято пепел беше създаден, спомни си цялата болка и цялата печал…
	Свраката се наведе над рамото на Меги:
	— Какво е това? Какво четеш?
	Но Меги отскочи назад, преди старицата да успее да й изтръгне листа.
	— Той си спомни — продължи тя високо — и реши да отмъсти, реши да отмъсти на всички онези, които бяха виновни за нещастията, които отравяха света с жестокостта си.
	— Накарайте я да спре!
	Нима това бе гласът на Каприкорн? Меги едва не падна от подиума, докато се опитваше да се отдалечи от Свраката. Дариус я гледаше като ударен от гръм, притиснал ковчежето. А после ненадейно, но бавно, полека, сякаш разполагаше с цялото време на света, остави ковчежето и обгърна старицата с мършавите си ръце. И не я пусна, колкото тя да риташе и да ругаеше. А Меги продължи да чете срещу Сянката, изправен пред нея. Наистина нямаше лице, но имаше очи, кошмарни очи, червени като сиянието отвъд камбанарията, като жаравата на скрит огън.
	— Отнемете й книгата! — крещеше Каприкорн. Беше се изправил пред креслото си, свит на две, сякаш се страхуваше, че краката няма да му послужат, ако се осмели да направи и крачка към Сянката. — Отнемете й я!
	Ала никой от мъжете не помръдна, никое от момчетата, никоя от жените не му се притече на помощ. Всички гледаха само Сянката, заслушан неподвижно в гласа на Меги, който му разказваше отдавна забравена история.
	— Да, той реши да си отмъсти — продължи Меги. Искаше й се гласът й да не трепери, но да убиваш не беше лесно, макар че друг щеше да го стори вместо нея. — И така, Сянката пристъпи към господаря си и протегна към него пепелявите си ръце…
	Колко безшумно се движеше ужасната огромна фигура! Меги се втренчи в следващото изречение на Фенолио: И Каприкорн рухна по лице, и черното му сърце спря завинаги…
	Но не можа да го произнесе. Не можеше.
	Всичко беше напразно.
	Изведнъж някой застана зад нея. Не беше забелязала как е изкачил подиума. Редом с него пристъпи момчето, носеше пушка и заплашително я насочи към пейките — но никой не помръдна. Никой не си помръдна и малкия пръст, за да спаси Каприкорн. А Мо взе книгата от ръцете на Меги, обходи с очи редовете, които бе добавил Фенолио, и с твърд глас прочете докрай написаното от стареца:
	— И Каприкорн рухна по лице, и черното му сърце спря завинаги, и всички, които бяха палили и убивали заедно с него, изчезнаха — като пепел, отвята от вятъра.


>	Опустялото село

E>
P>
	В книгите срещам мъртъвците, сякаш са живи,
	В книгите виждам бъдното.
	Всичко изтлява и отминава с времето;
	всяка слава би потънала в забрава,
	ако Бог не бе подпомогнал смъртните с книгите.
@	Ричард де Бъри, цитиран от Алберто Ма
P$
E$

	Така умря Каприкорн, точно както бе написал Фенолио, и Кокерел изчезна в мига, в който господарят му рухна на земята, а с него и половината от мъжете, които седяха на пейките. Останалите избягаха, всички избягаха — и момчетата, и жените. Срещу тях идеха мъжете, които Каприкорн бе изпратил да потушат огъня и да заловят подпалвача. Лицата им бяха изцапани със сажди и пълни с ужас, но не заради пламъците, погълнали къщата на Каприкорн… тях бяха загасили. Не. Пред очите им Плосконосия се бе стопил, а с него и мнозина други. Бяха изчезнали, сякаш мракът ги е погълнал, сякаш никога не са съществували… а може би беше точно така. Човекът, който ги бе създал, ги бе изличил, изтрил ги бе като грешка в рисунката, като петна върху бяла хартия. Вече ги нямаше, а другите, които не бяха родени от думите на Фенолио, тичаха обратно, за да известят Каприкорн за ужасното събитие. Но Каприкорн лежеше по лице, сгурия бе полепнала по червения му костюм, и никой никога повече нямаше да го известява за огън и дим, за ужас и смърт. Никога повече.
	На игрището се издигаше само Сянката, толкова високо, че мъжете, които тичаха през паркинга, го виждаха отдалеч — сив, открояващ се пред черното небе, с две горящи звезди вместо очи. Мъжете забравиха вестта, която носеха, и се втурнаха към колите, паркирани наблизо. Не искаха нищо друго, само да се махнат, да се махнат, преди съществото, което бяха извикали като куче, да ги погълнеше всичките.
	Меги дойде на себе си едва когато всички изчезнаха. Беше скрила глава под мишницата на Мо, така правеше винаги когато не искаше да вижда света. Мо беше пъхнал книгата под сакото, с което наистина приличаше на някой от главорезите на Каприкорн, и я беше прегърнал крепко, докато хората наоколо тичаха и крещяха, а Сянката стоеше тихо и плахо, толкова тихо, сякаш убийството на неговия господар му беше стопило силите.
	— Фарид? — чу тя по някое време гласа на Мо. — Можеш ли да отвориш онази клетка?
	Едва тогава тя измъкна глава изпод ръката на Мо и забеляза, че Свраката беше останала. Защо не бе изчезнала заедно с другите? Дариус все още я държеше здраво, сякаш го беше страх какво ще направи, ако я пусне. Но тя вече нито риташе, нито се съпротивляваше. Само гледаше към Каприкорн и сълзите се стичаха по острите й черти, покрай малката й брадичка и капеха по роклята й като дъжд.
	Чевръст като Гуин, Фарид скочи от подиума и изтича към клетката, без да изпуска Сянката от очи. Но чудовището не помръдваше, сякаш никога повече нямаше да се раздвижи.
	— Меги — прошепна Мо. — Нека да отидем при пленниците. Бедната Елинор изглежда малко изтощена, а освен това искам да ти представя една личност.
	Фарид вече човъркаше ключалката, а двете жени гледаха към тях.
	— Не нужно да ми я представяш — каза Меги и стисна ръката му. — Знам коя е. Знам го отдавна и толкова ми се искаше да ти разкажа, но нали те нямаше, а сега трябва да прочетем още нещо. Последните изречения. — Тя измъкна книгата изпод сакото на баща си и я разлисти, докато не намери страницата, изписана от Фенолио. — Той използва и обратната страна — обясни Меги. — Просто не умее да пише ситно.
	Фенолио.
	Меги отпусна листа и се огледа, но не успя да го види. Дали не го бяха отвели хората на Каприкорн, или пък…
	— Мо, няма го! — отчая се тя.
	— Ще го потърся — успокои я Мо. — Но сега чети, бързо! Или да чета аз?
	— Не!
	Сянката се размърда, приближи се към мъртвия Каприкорн, олюля се назад и се завъртя тромаво като танцуваща мечка. На Меги й се стори, че чува стенание. Фарид се сниши край клетката, когато червените очи се извиха към него. Дори Елинор и майка й отстъпиха. Но Меги прочете с твърд глас:
	— Сянката стоеше и спомените така го боляха, че го разкъсваха. В съзнанието си чуваше всички викове и стенания, усещаше сълзите върху сивата си кожа. Страхът на жертвите опари очите му като лютив дим. А после той внезапно почувства и още нещо. Усещането го принуди да се свлече на колене, цялата му ужасяваща фигура се разпадна и изведнъж от пепелта, в която бяха превърнати, отново се появиха всичките му жертви: мъже и жени, деца, кучета, котки, коболди и феи, и много, много други.
	Меги забеляза как празното игрище се изпълни с народ. И прииждаха още и още. Трупаха се на мястото, където се бе свлякъл Сянката, оглеждаха се като събудени от сън и тогава Меги прочете последното изречение на Фенолио:
	— Те се събудиха сякаш от лош сън, и най-сетне всичко свърши добре.


	— Няма го! — повтори Меги, когато Мо взе листа на Фенолио от ръцете й. — Изчезна, Мо. Отишъл е в книгата си. Знам това.
	Мо огледа книгата и отново я пъхна под сакото си.
	— Да, мисля, че си права — съгласи се той. — Но ако е така, засега не можем да го променим. — И той привлече Меги към себе си. Слязоха от подиума и пристъпиха сред хората и непознатите същества, които се тълпяха по футболното игрище на Каприкорн. Дариус ги последва. Беше пуснал Свраката, която застана до стола на Меги, опря мършавите си ръце на облегалката и беззвучно се разплака. Лицето й остана безизразно, сякаш се състоеше само от сълзи.
	Меги и Мо се насочиха към клетката, в която все още бяха затворени майка й и Елинор, и една фея се заплете в косите на момичето. Мъничкото синекожо създание се извини многословно. В същия миг тя се препъна в някакво рунтаво кълбо, което изглеждаше получовек, полуживотно, и накрая едва не настъпи някакво крехко човече, цялото от стъкло. Селото на Каприкорн се бе сдобило с доста необикновени нови жители.
	Стигнаха до клетката, където Фарид все още се мъчеше да отвори ключалката. Лицето му беше мрачно, той ръчкаше с тел в отвора и мърмореше, че точно така му бил показал Прашнопръстия, но ключалката просто била от особен вид.
	— Е, какво пък! — подигра се Елинор и притисна лице към решетките. — Вярно, че Сянката не успя да ни излапа, но по всичко личи, че ще умрем от глад в този кафез! Какво ще кажеш за дъщеря си, Мо? Не беше ли смела? Аз на нейно място нямаше да успея да изрека нито думичка, нито една-единствена думичка. Господи, сърцето ми едва не спря, когато старицата се опита да й отнеме книгата.
	Мо сложи ръка върху рамото на Меги и се усмихна, но очите му бяха вперени в Тереза. Девет години са толкова дълго време…
	— Успях! Успях! — възторгна се Фарид и блъсна вратата на клетката. Но преди двете жени да направят и крачка, една фигура се изправи от най-тъмното ъгълче на кафеза, скочи към тях и грабна първата, която му попадна — майката на Меги.
	— Стой! — изсъска Баста. — Стой, защо бързаш? Накъде си се запътила, Реза? При семейството си? Да не мислиш, че не съм чул какво си шепнехте долу в гробницата? Много добре разбрах.
	— Пусни я! — извика Меги. — Пусни я! — О, защо не беше обърнала внимание на черния вързоп в ъгъла? Как е могла да си помисли, че Баста ще умре като Каприкорн? Но защо беше жив? Защо не изчезна като Плосконосия, Кокерел и останалите?
	— Пусни я, Баста! — Мо изрече думите едва чуто, сякаш нямаше сили. — Няма да излезеш оттук, дори и с нея. Никой няма да ти помогне, всички изчезнаха.
	— О, напротив, ще изляза! — отвърна Баста злорадо. — Ще я удуша, ако не ме пуснеш. Ще й пречупя тъничкото вратле. Наясно ли си всъщност, че тя не говори? Не е способна да издаде нито звук, защото я изчете некадърникът Дариус. Няма е като риба, хубава няма рибка. Но както те познавам, ти въпреки това си я искаш обратно, нали?
	Мо не отговори и Баста се засмя.
	— Защо не си мъртъв? — изкрещя Елинор. — Защо не рухна като господаря си, защо не се продъни вдън земя като останалите?
	Баста сви рамене.
	— Откъде да знам? — измърмори той, докато сключваше ръце около шията на Реза. Тя се опита да го ритне, но той стисна по-здраво. — Свраката също оцеля, но тя винаги е оставяла другите да й вършат мръсната работа. А що се отнася до мен, кой знае — може би сега се числя към добрите заради това, че ме осъдиха на смърт? Може би съм тук, защото отдавна не съм опожарявал нищо и защото Плосконосия изпитва далеч по-голямо удоволствие да убива? Може би, може би, може би… Така или иначе, съм тук. А сега ме пусни, дебелано!
	Но Елинор не помръдна.
	— Не! — възпротиви се тя. Ще излезеш оттук само ако я оставиш. Не можех да си представя, че тази история ще свърши добре, но така стана. А ти, малки негоднико, няма да развалиш това в последния момент. Да не се казвам Елинор! — Лелята препречи вратата на клетката с решителен вид. — Този път нямаш нож — продължи тя заплашително. — Разполагаш единствено с наглата си уста, а тя, повярвай ми, няма да ти послужи! Забий пръстите си в очите му, Тереза! Ритни го, ухапи мръсника!
	Но преди Тереза да я послуша, Баста я отблъсна от себе си толкова силно, че тя политна към Елинор и я повали заедно с Мо, който понечи да им се притече на помощ.
	А Баста се втурна към отворената врата на кафеза, блъсна настрани сащисания Фарид, помете Меги и избяга покрай съществата, които все още обикаляха като сомнамбули из футболното игрище. Преди Мо или Фарид да се окопитят и да го последват, от него не остана следа.
	— Прекрасно! — промърмори Елинор и заедно с Тереза пристъпи навън. — Сега този тип ще ме преследва в сънищата и всеки път, когато нощем чуя шумолене в градината, ще си представям, че ножът му е притиснат към гърлото ми.


	Тази нощ изчезна безследно не само Баста, но и Свраката. А когато се отправиха към паркинга да потърсят автомобил, който да ги отнесе далеч от ужасното село на Каприкорн, той се оказа пуст. Не беше останала пито една кола.
	— О не, не, моля ви, кажете ми, че не е истина! — изстена Елинор. — Нима това означава, че отново ще имаме удоволствието да извървим пеша целия трижди проклет трънлив път?
	— Само при положение, че случайно не носиш със себе си телефон — уточни Мо. Откакто Баста бе изчезнал, той не се отделяше от Тереза. Бе огледал тревожно врата й — червените петна от пръстите на Баста щяха да останат известно време. После бе погалил кичур от косата й, уверявайки я, че потъмняла я харесва дори повече. Но девет години наистина са дълго време и Меги забеляза колко предпазливо двамата се отнасяха един с друг, приближаваха се постепенно, сякаш прекосяваха мост, издигнат над безбрежна бездна.
	Разбира се, Елинор не носеше телефон. Каприкорн беше заповядал да й го отнемат и макар че Фарид веднага предложи да го потърси из почернялата от сажди къща на Каприкорн, не успяха да го намерят.
	Затова решиха да прекарат още една, последна нощ в селото на Каприкорн заедно с всички, които Фенолио бе изтръгнал обратно от смъртта. Нощта беше прекрасна, топла, сигурно щяха да спят добре под дърветата.
	Мо и Меги тръгнаха да търсят одеяла. В изоставеното село откриха достатъчно. Не влязоха само в къщата на Каприкорн. Меги не желаеше никога вече да пристъпи прага й — не заради лютивия дим, който все още бълваше от прозорците, нито заради обгорените врати, а заради спомените, които я нападаха като кръвожадни зверове.
	По-късно, докато седеше между Мо и майка си под един от старите дъбове, Меги за миг си спомни за Прашнопръстия и се запита дали Каприкорн все пак не бе казал истината и дали той действително не спеше вечен сън някъде горе из хълмовете. Вероятно никога няма да разбера какво е станало с него, помисли си тя, докато на клона над нея се люлееше една от сините феи с учудено изражение на лицето.
	Тази нощ цялото село изглеждаше омагьосано. Въздухът беше изпълнен с шепот, а фигурите, които минаваха по площада, изглеждаха, сякаш са излезли от детски сънища, а не от думите на възрастен мъж. Още един въпрос не даваше мира на Меги: къде беше Фенолио, забавляваше ли се в собствената си история. Тя му го желаеше от все сърце. Но знаеше, че ще му липсват внуците му и играта на криеница в кухненския шкаф.
	Преди клепачите й да се спуснат, Меги видя Елинор да се разхожда между коболдите и феите, а лицето й излъчваше необикновено доволство. Самата тя се беше сгушила между родителите си и майка й не преставаше да пише — върху листа от дървото, върху плата на роклята си, върху пясъка. Имаше толкова много думи, които трябваше да бъдат казани…


>	Мъка по дома

E>
	И все пак Бастиан знаеше, че не може да си тръгне без книгата. Едва сега разбра, че беше дошъл дотук само заради нея, че тя го беше повикала по вълшебен начин, защото искаше да се върне при него, защото отколе бе принадлежала само на него!
@	Михаел Енде, „Приказка без край“
E$

	Прашнопръстия видя всичко. Беше се качил на един покрив, на безопасно разстояние от празненството на Каприкорн и от Сянката, но достатъчно близо, за да следи всичко през бинокъла, който беше намерил в дома на Баста. Първият му порив бе да остане в скривалището си. Прекалено често бе виждал Сянката да убива. Но някакво странно чувство, неразумно като амулетите на Баста, го беше привлякло към мястото на екзекуцията. Имаше усещането, че може да опази книгата дори само с присъствието си. Когато се измъкна на уличката, изпита друго желание, което си призна с неудоволствие: искаше да види смъртта на Баста през същия бинокъл, през който главорезът толкова често бе наблюдавал своите бъдещи жертви.
	Затова клекна върху керемидите на един продънен покрив, притиснал гръб в студения комин с почернено със сажди лице (защото лицето е предателско светло петно в нощта), и забеляза как от мястото, където се издигаше къщата на Каприкорн, към небето полетя дим. Видя как Плосконосия се отправи натам, последван от неколцина мъже, със задачата да потушат огъня. Видя как Сянката израсна от земята, как изчезна старецът, чието лице изразяваше безкрайно недоумение, и как Каприкорн стана жертва на смъртта, която сам бе призовал. За съжаление Баста не умря, колко неприятно. Прашнопръстия го видя да бяга. Видя и как Свраката го последва.
	Видя всичко. Прашнопръстия беше зрител.
	Често беше оставал зрител, а това тук не беше неговата история. Какво го засягаха Вълшебноезичния и дъщеря му, момчето, побърканата по книгите леля и жената, която отново принадлежеше на друг! Тя можеше да избяга заедно с него, но бе предпочела да остане в гробницата, при дъщеря си, затова той я прокуди от сърцето си, както постъпваше винаги, когато някой прекалено дълго заседнеше там. Беше доволен, че Сянката не я умъртви, но тя вече не го засягаше. Отсега нататък Реза щеше да разказва на Вълшебноезичния всичките си прекрасни истории, които прогонваха самотата, мъката по дома и страха. Какво го засягаха?
	Ами феите и коболдите, които изведнъж изпълниха игрището на Каприкорн? Те не бяха намясто в този свят, както и той, ала и те не можеха да го накарат да забрави, че е тук само поради една-единствена причина. Интересуваше го само книгата, а когато видя как Вълшебноезичния я пъхна под сакото си, реши да си я върне. Поне книгата щеше да му принадлежи, трябваше да му принадлежи. Щеше да гали страниците й, а като затвореше очи, щеше да си представя, че е у дома.
	Там вече беше и старецът със сбръчканото лице. Да, ето какво ти донесе страхът, Прашнопръсти, помисли си той с горчивина. Ти беше и си оставаш страхливец. Защо не застана ти редом с Каприкорн? Защо ти нямаше доблестта да се изправиш до него? Тогава може би щеше да изчезнеш вместо стареца.
	Феята с пеперудените крила и млечнобялото лице го беше последвала. Оказа се, че е суетно мъниче. Всеки път, когато зърваше отражението си в някой прозорец, тя оставаше да му се полюбува с усмивка, въртеше се и кръжеше във въздуха, оправяше косата си и се оглеждаше така, сякаш всеки път отново е обладана от очарованието на собствената си хубост. Феите, които Прашнопръстия познаваше, не бяха особено суетни, напротив, понякога изпитваха особено удоволствие да мацат мъничките си личица с тиня или цветен прашец и кикотейки се, да го карат да ги разпознава.
	Може би трябва все пак да заловя някоя, помисли си Прашнопръстия. Тя ще ме направи невидим. Не би било лошо да си осигуря и коболд — ще мога да давам представления с него. Хората ще си мислят, че е дете в рунтав костюм. Никой не умее да стои толкова дълго на глава, колкото коболдът, никой не умее да прави толкова смешни гримаси, ами веселите им буйни танци… да, защо не?
	Луната бе преполовила пътя си по небето, а Прашнопръстия продължаваше да клечи върху покрива. Тогава феята с пеперудените крила стана нетърпелива. Запърха около него с пронизително гневно звънтене. Какво искаше? Да я отведе обратно там, откъдето идваше, на мястото, където феите имаха пеперудени крила и другите същества разбираха езика им?
	— Не си избрала правилния събеседник — обясни й той тихо. — Виждаш ли момичето и мъжа там долу, седнали до жената с пепеляворусата коса? Те са хората, които ти трябват, но веднага ти казвам — умеят да те доведат в своя свят, но не са особено вещи, когато става въпрос да те върнат обратно. Въпреки това опитай! Може да имаш повече късмет от мен.
	Феята се обърна, погледна надолу, метна му последен обиден поглед и отлетя. Прашнопръстия видя как светлинната й се смеси със светлинните на другите феи, които пърхаха и се гонеха около дърветата. Тези същества тъй лесно забравяха. В главиците им никоя тревога не изтрайваше повече от ден, а кой знае — може би топлият нощен въздух отдавна ги беше накарал да забравят, че не се намираха в собствената си история.
	Когато долу всички заспаха, зората вече се събуждаше. Само момчето остана на пост. Беше подозрително момче, винаги нащрек, винаги бдително, когато играеше с огъня. Прашнопръстия се усмихна и си спомни усърдното му лице и как огънят беше опарил устните му, когато тайно беше измъкнало факлите от раницата му. Момчето нямаше да създава проблеми. Не. Определено нямаше.
	Прашнопръстия и Реза спяха под едно дърво, а Меги се беше сгушила между двамата, пазена като малко птиче в топлото гнездо. Само на крачка от тях спеше и Елинор. Усмихваше се насън. Прашнопръстия никога не беше я виждал толкова щастлива. Една фея се бе свила на гърдите й, а Елинор я бе затулила с ръка. Лицето на феята не беше по-голямо от възглавничката на палец, а светлинната й прозираше през пръстите на Елинор, сякаш в шепата си държеше звезда.
	Фарид се изправи, щом видя как Прашнопръстия приближава. Държеше в ръката си пушка, която със сигурност бе принадлежала на някой от хората на Каприкорн.
	— Ти… значи не си мъртъв? — прошепна той недоверчиво. Все още не носеше обувки. Нищо чудно, постоянно се бе спъвал във връзките, които така и не се научи да връзва.
	— Не, не съм мъртъв. — Прашнопръстия се изправи над Вълшебноезичния и погледна надолу към него и Реза. — Къде е Гуин? Надявам се, добре си го пазил?
	— Избяга, когато стреляха по нас, но после се върна. — Гласът на момчето издаваше гордост.
	— Така ли? — Прашнопръстия клекна до Вълшебноезичния. — Да, той винаги е знаел кога да бяга, точно като господаря му.
	— Миналата нощ го оставихме в лагера ни до изгорялата къща, защото знаехме, че ще стане опасно — продължи момчето. — Но щях да го взема, щом свърши постът ми.
	— Е, аз ще свърша тази работа. Не се тревожи, сигурно е добре. Невестулките знаят как да се грижат за себе си. — Прашнопръстия пъхна ръка под сакото на Мо.
	— Какво правиш? — разтревожи се момчето.
	— Само взимам това, което ми принадлежи — отговори фокусникът.
	Вълшебноезичния не помръдна, когато му отнеха книгата. Спеше дълбоко и здраво. Какво можеше да наруши съня му? Имаше всичко, което сърцето му искаше.
	— Но тя не е твоя!
	— Точно обратното. — Прашнопръстия се изправи. Вдигна поглед към короната на дървото. Там горе спяха три феи. Винаги се бе питал как е възможно да се задържат по клоните, без да падат. Той внимателно взе две от тънкото клонче, духна в лицата им, когато отвориха очи и се прозинаха, и ги напъха в джоба си.
	— Като ги духнеш, ги приспиваш — обясни той на момчето. — Давам ти малък съвет, ако ти се наложи някой път да си имаш работа с тях. Но мисля, че номерът действа само при сините.
	Обаче не посмя да събуди коболдите. Тези същества бяха доста дебелоглави и да убеди някое от тях да го последва, би отнело време, а може би Вълшебноезичния щеше да се събуди.
	— Вземи ме със себе си! — препречи пътя му момчето. — Ето, раницата ти е у мен. — Фарид я вдигна, сякаш да откупи с нея благоволението на Прашнопръстия.
	— Не. — Фокусникът взе раницата, нарами я и му обърна гръб.
	— Да! — Момчето го последва. — Трябва да ме вземеш. Какво ще каже Вълшебноезичния, като забележи, че книгата я няма?
	— Кажи му, че си заспал.
	— Моля те!
	Прашнопръстия спря.
	— Ами тя? — посочи той Меги. — Нали ти харесва? Защо не останеш при нея?
	Момчето почервеня. Дълго гледа момичето, сякаш искаше да запомни добре лицето й. После отново се обърна към Прашнопръстия.
	— Мястото ми не е сред тях.
	— Нито при мен. — Прашнопръстия отново се отдалечи. Но Фарид го последва. Паркингът остана далеч зад тях, а момчето не се отказваше. Опитваше се да върви тихо, за да не привлича вниманието, а когато фокусникът се обръщаше, замръзваше като крадец, спипан на местопрестъплението.
	— Какво искаш? И без това няма да остана дълго в този свят! — сопна му се Прашнопръстия. — След като притежавам книгата, ще си потърся някого, който да ме върне в нея, ако ще да е някой заекващ като Дариус, който да ме изпрати у дома дори с куц крак или размазано лице. Какво ще правиш тогава? Ще останеш сам.
	Момчето сви рамене и го погледна с черните си като маслини очи.
	— Вече доста добре се справям да бълвам огън. Упражнявах се, докато те нямаше. Само с гълтането имам проблеми.
	— То е по-трудно. А и ти прекалено прибързваш. Хиляди пъти съм ти го повтарял.
	Намериха сънливия Гуин край изгорялата къща, с пера, полепнали по муцуната му. Изглежда, се зарадва да види Прашнопръстия и дори близна ръката му, но после се залепи за момчето. Вървяха, докато съмна, все на юг, към морето. Седнаха и хапнаха от храната от хладилника на Баста: червеникав лютив салам, сирене, хляб и зехтин. Хлябът беше сух, но те го топяха в зехтина и мълчаливо дъвчеха. После поеха нататък. Сред дърветата дивият градински чай цъфтеше на сини и бледорозови туфи. В джоба на Прашнопръстия пърхаха феите, а момчето го следваше като втора сянка.


>	У дома

E>
P>
	И той отплава обратно,
	Плава почти дяла година,
	И много седмици,
	И още един ден,
	Докато стигна стаята си,
	където цареше нощта,
	И храната го чакаше,
	Още топла.
@	Морис Сендак, „Там, където живеят диваците“
P$
E$

	Когато сутринта Мо забеляза, че книгата е изчезнала, първата мисъл на Меги бе, че я е взел Баста, и от представата, че е обикалял наоколо, докато са спали, й прилоша. Но подозренията на Мо се насочиха в друга посока:
	— Фарид също го няма, Меги. Мислиш ли, че би тръгнал с Баста?
	Не, Меги не вярваше. Фарид би тръгнал само с един човек. Меги ясно си представи как Прашнопръстия се е поя вил от мрака, както в нощта, когато беше започнало всичко.
	— Ами Фенолио?
	Единственото, което успя да й предложи в отговор Мо, беше въздишка.
	— Не съм сигурен дали бих се опитал да го върна обратно, Меги — призна той. — Тази книга причини прекалено много злини, а аз не съм писател, който да напише думите. Аз съм само обикновен лечител на книги. Мога да им правя нови подвързии, да ги подмладявам, да ги чистя от книжните червеи и да ги предпазвам да не загубят страниците си, както човек губи косата си. Но не умея да изпреда историите им, да пълня празните страници с правилните думи. Това е друг занаят. Един прочут писател някога е написал: „Писателят може да бъде три неща: разказвач на истории, учител или магьосник… но надделява магьосникът, вълшебникът.“ Винаги съм смятал, че това е истина.
	Меги не знаеше какво да му отговори. Знаеше само, че й липсва лицето на Фенолио.
	— Ами Камбанка? — попита тя. — Какво ще стане с нея? Нима ще бъде принудена да остане тук?
	Беше намерила спящата фея до себе си. Сега тя пърхаше наоколо заедно с другите. Ако не се вгледаше внимателно, човек можеше да ги вземе за рояк молци. Меги не можеше да си обясни как феята се бе спасила от Баста. Нали имаше намерение да я напъха в стъклена кана?
	— Е, доколкото си спомням, Питър Пан по някое време забравя, че феята съществува — припомни й Мо. — Прав ли съм?
	Да, сега и Меги си спомни.
	— Въпреки това — промърмори тя. — Клетият Фенолио!
	Но в мига, в който изрече това, майка й енергично поклати глава. Мо разтършува джобовете си за хартия, но намери само флумастер и сметката от някаква бензиностанция. Тереза ги взе с усмивка и написа, докато Меги седеше до нея на тревата: „Не трябва да го съжаляваш. Не е попаднал в лоша история.“
	— Каприкорн още ли е там? Срещна ли го? — попита Меги. Колко често тя и Мо си бяха задавали този въпрос! В крайна сметка той си оставаше герой от „Мастилено сърце“. Но може би зад напечатаната история съществуваше наистина друг свят, който се променяше всеки ден, както правеше и техният.
	„Само слушах за него, написа майка й. — Говореха за него, сякаш е заминал. Но имаше и други, не по-добри от него. Това е свят, пълен с ужас и красота — буквичките станаха толкова ситни, че Меги едва ги разчиташе. — Винаги съм разбирала добре мъката на Прашнопръстия по дома.“
	Последното изречение обезпокои Меги, но майка й я хвана за ръката и се засмя. „По вас обаче тъгувах безкрайно повече“ — написа тя върху дланта й и Меги затвори пръстите си около тези думи, сякаш да ги задържи завинаги. Не спираше да ги чете, докато пътуваха към къщата на Елинор, а преди да избледнеят, изминаха още много дни.


	Елинор не можа да се примири, че ще бъде принудена още веднъж да премине пеш през трънливите, обитавани от змии хълмове.
	— Да не съм луда? — противеше се тя. — Краката ме заболяват дори само като си го помисля.
	Затова Меги и леля й още веднъж се заеха да потърсят телефон. Странно беше чувството да вървиш из наистина опустялото село, покрай обгарялата къща на Каприкорн и почернелия портал на църквата. На площада отпред се беше събрала вода. Синьото небе се оглеждаше в нея, сякаш през нощта площадът се бе превърнал в езеро. Маркучите, с чиято помощ хората на Каприкорн бяха спасявали къщата му, се извиваха отпред като гигантски змии. Огънят бе опустошил само първия етаж, но въпреки това Меги не посмя да влезе, и след като напразно бяха претършували повече от дузина къщи, Елинор сама пристъпи през изгорялата врата. Меги й обясни как да намери стаята на Свраката, а Елинор взе пушка, в случай че старицата се е върнала, за да спаси поне няколко от съкровищата на сина си. Но от Свраката нямаше никаква следа, както и от Баста, и Елинор се върна с тържествуваща усмивка и телефон.
	Повикаха такси. Малко трудно обясниха на шофьора, че не бива да обръща внимание на бариерата, но за щастие попаднаха на такъв, който не вярваше в дяволските истории, разказвани за поселището. Мо и Елинор го изчакаха на шосето, за да не види феите и коболдите, а Меги и майка й останаха в селото. Таксито ги отведе в най-близкото по-голямо градче, откъдето няколко часа по-късно се върнаха с две коли, по-скоро микробуси, взети под наем. Защото Елинор бе решила да предложи подслон на всички непознати същества, които бяха попаднали в техния свят. Предлагаше им, както се изрази тя, „убежище“:
	— Та нали нашият свят не проявява особено разбиране дори към хора, които са малко по-различни? Какво ли очаква същества, които са сини и могат да летят?
	Измина известно време, докато предложението на Елинор бе разбрано. То, разбира се, бе отправено и към хората, но повечето решиха да останат в селото на Каприкорн. Очевидно им напомняше дома, който смъртта почти ги бе накарала да забравят, а после Меги разказа на децата за съкровищата, които криеха подземията на Каприкорн. Вероятно щяха да стигнат, за да хранят новите обитатели на селото на Каприкорн до края на живота им. Птиците, кучетата и котките, които се бяха спасили от Сянката, отдавна бяха се запилели из околните хълмове. Упоени от цветовете на жълтуга и розмарин, няколко феи и две стъклени човечета също решиха да превърнат в свой дом прокълнатото някога село, в чиито тесни улички камъните им нашепваха стари истории.
	Въпреки това накрая в микробусите пърхаха и кацаха по облегалките на седалките четирийсет и три синекожи пъстрокрили феи. Каприкорн очевидно беше убивал феи с такова безгрижие, с каквото други умъртвяват комарите. Камбанка бе сред онези, които отказаха да дойдат, от което Меги не се натъжи особено, защото беше установила, че феята на Питър Пан е доста опърничава. Освен това вечното й звънтене наистина опъваше нервите, а Камбанка звънтеше почти денонощно, ако не получеше каквото искаше.
	В микробусите на Елинор се качиха още четири коболда и тринадесет стъклени мъже и жени, както и Дариус, нещастният заекващ четец. Вече нищо не го задържаше в отново населеното село. То му навяваше прекалено мъчителни спомени. Той предложи на Елинор да й помогне във възстановяването на библиотеката й, а тя прие. (Меги предположи, че Елинор тайничко се надяваше да накара Дариус да й почете, след като присъствието на Каприкорн вече не сковаваше езика му.)


	Когато отпътуваха от селото на Каприкорн, Меги дълго гледа през задното стъкло. Знаеше, че никога няма да забрави тази гледка, както човек не забравя определени истории, макар да са го наплашили или тъкмо заради това.
	Преди да тръгнат, Мо още веднъж загрижено я попита дали одобрява предложението му на първо време да отседнат у Елинор. Тя се съгласи с радост. Странно, но за къщата на Елинор Меги се беше затъжила повече, отколкото за старата ферма, в която беше прекарала последните години с Мо.
	На моравата зад къщата още се виждаше изгорялото петно, където хората на Каприкорн бяха струпали книгите, но пепелта им бе изрината по нареждане на Елинор, след като бе напълнила цял буркан от мармалад с финия сив прах. Сега той стоеше на нощното шкафче до леглото й.
	Много от книгите, които хората на Каприкорн само бяха изхвърлили от рафтовете, вече бяха подредени на старите им места, други бяха струпани край работната маса на Мо и чакаха да получат нови подвързии, но шкафовете в библиотеката още бяха празни и когато застанаха пред тях, Меги забеляза сълзи в очите на Елинор, макар леля и да ги попи бързо.
	През следващите седмици Елинор пазаруваше. Пазаруваше книги. Прекоси надлъж и нашир цяла Европа. Дариус я придружаваше, а понякога с тях пътуваше и Мо. Меги оставаше с майка си в голямата къща. Те сядаха една до друга край някой от прозорците и гледаха навън в градината, където феите си строяха гнезда — кръгли образувания, които висяха като топки от клоните на дърветата. Стъклените човечета се настаниха на тавана на Елинор, а коболдите си изровиха бърлоги под многобройните стари дървета в градината. Елинор настойчиво ги предупреди за опасностите, които светът крие зад храстите, но много скоро феите запърхаха нощем надолу към езерото, коболдите започнаха да се прокрадват в спящите села край брега му, а стъклените хора изчезнаха във високата трева, която покриваше склоновете на близките планини.
	— Не се тревожи толкова — успокои я веднъж Мо, когато Елинор за пореден път се вайкаше заради непредпазливостта им. — Светът, от който идват, също не е бил безопасен.
	— Но е бил различен — възрази Елинор. — Без автомобили например. Какво ще стане, ако някоя фея се размаже в нечие предно стъкло? Нямало е и ловци с пушки, които за забавление отстрелват всичко, що се движи.
	Междувременно Елинор бе научила всичко за света на „Мастилено сърце“. Майката на Меги беше изписала купища хартия със спомените си. Момичето всяка вечер я молеше да разкаже още нещо и двете сядаха една до друга, Тереза пишеше, Меги четеше, а понякога се опитваше да нарисува спомените на майка си.
	Дните отминаваха и рафтовете на Елинор се пълнеха с нови, прекрасни книги. Някои пристигаха в окаяно състояние и Дариус, който съставяше регистър на печатните съкровища на Елинор, често прекъсваше работата си, за да наблюдава как Мо върши своята. Меги с широко разтворени очи следеше как баща й освобождава поредната изхабена от четене книга от разкъсаната й подвързия, пришива отново откъсналите се страници, подлепва гръбчето и прави каквото е необходимо, за да се запази книгата още дълги години.
	Тя не можеше да определи кога точно взеха решението да останат завинаги с Елинор. Може би след много седмици, а може би го знаеха още в деня на пристигането си. Дадоха на Меги стаята с великанското легло, под което все още бе скрито сандъчето с книгите й. С каква радост би чела на майка си от любимите си истории, но междувременно добре разбираше защо Мо го правеше толкова рядко. А един ден, когато отново не можеше да заспи, защото мислеше, че вижда в мрака лицето на Баста, седна на бюрото си и започна да пише, докато навън феите святкаха в градината на Елинор, а коболдите шумоляха в храстите.
	Планът на Меги беше да се научи да създава истории така, както умееше Фенолио. Искаше да може да лови думите и да чете на глас пред майка си, без да се тревожи кой ще се появи насреща й и ще я погледне с очи, в които се чете мъка по дома. Само думите можеха да ги изпратят обратно — всички онези същества, които се състояха единствено от букви, затова Меги реши да превърне думите в свой занаят. И къде би могла да го научи по-добре, отколкото в къща, в чиято градина феите свиват гнездата си, а книгите нощем шепнат по рафтовете?
	Както беше казал Мо: писането на истории много прилича на магия.
