P>
	Додето беше тихо, светло,
	протътна пролетната вис.
	И заваля. Валя. Валя. И ето —
	пак грейна небосвода чист.

	Дъга за миг града обхвана,
	прегърна го открай докрай,
	и въздухът по-нежен стана,
	по-нежно — слънцето на май.

	Тук-там прехвръкват пеперуди,
	жужат натегнали пчели,
	и сякаш пак градът се буди
	дъждът когато превали.

	Заскърцаха врати, прозорци,
	дъгата бавно избеля,
	и се издигнаха нагоре
	стотици детски хвърчила.
P$
