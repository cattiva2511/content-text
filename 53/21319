	Прага има над един милион жители, сто и петдесет църкви и всеки трети магазин ви предлага нещо за ядене.
	Градът е бил заселен към IX век, когато племето чехи дошло откъм горното течение на Вълтава и се настанило на хълма Вишеград.

	* * *

	Той е град-музей. Цели квартали като Старе место и Мала страна са запазени в своя средновековен вид. Там може да видиш сгради, като почнеш от романския стил, та до неоренесанса.

	* * *

	Трамваите в Прага са също като нашите, скърцащи, друсащи, треперещи от склероза, но ми станаха по-симпатични, защото можеш да слезеш и да се качиш, отгдето си искаш. У нас, ако си отзад, дорде се промъкнеш до предната платформа, сакото ти остава без копчета. Там, щом се качиш и някой по-млад забележи, че си с бели коси, веднага ти отстъпва мястото си. У нас такова нещо рядко се забелязва.

	* * *

	Чехите обичат да четат. Много често из трамваи и автобуси ще забележите как стари и млади четат, четат.

	* * *

	Колко са чисти чехкините? И най-старите са с коси фризирани и сякаш току-що хубаво измити.

	* * *

	Уж нямат море, а толкова много риба има в Прага! И специален рибен ресторант имат даже, където можеш да видиш десетки видове сготвена риба. В закусвалните освен неизбежните супи има и най-разнообразни сандвичи, сладкиши и пр.

	* * *

	В центъра на града има много безистени, има дълги тунели, но с два изхода, с магазини, рекламни витрини и пр. В един такъв гледам натрупани хора и четат. На дълги табла са налепени обявления за покупко-продажби, търсене работа, даване под наем и т.н. Срещу малка такса в градския съвет добиваш право да ти се постави обявлението на този интересен стенвестник.

	* * *

	Учащите в Прага нямат униформи. Момичетата са с най-разнообразни прически и облекла. Доста от тях ходят в училище с панталони. Срещнах паралелки от малки ученици, които учителите им запознаваха със светлинните знаци и как да прекосяват многолюдните улици.

	* * *

	Всички слепи и със слабо зрение жители на Прага носят бели бастуни, за да ги познават и бъдат по-осторожни към тях ватмани и шофьори.

	* * *

	Чехите, разправяше един наш лесовъд, имат най-интензивно горско стопанство, започнато още във времето на графовете. Пашата на добитък например била забранена със закон още през 1865 година.

	* * *

	Възрастен българин, който от дълги години живее в Прага, ме покани на гости. Той бил ловец и на вечерята ми поднесоха фазан.
	— В България, каза, бях ловец много години. Но като дойдох тук, трябваше цяла година да следвам курсове, за да ме приемат в ловното дружество. И разбрах, че дотогава съм бил ловец-пакостник. Чешките гори са пълни с дивеч, за който се полагат големи грижи. Много често идвали на лов богати американци и за един убит елен плащали 800 долара такса, а за фазан 20 долара. Като убият елена, казва, вземат му само рогата за спомен, а месото остава за нас. Чехите изнасят в чужбина и жив дивеч.

	* * *

	Много ми хареса поздравът им: „Чест праци“, което значи „чест на труда“. Обръщението „другарю“ се употребява само през служебно време, а инак по улици, магазини, ресторанти се чува „пане“ и „пани“.

	* * *

	Детската смъртност в Чехия била по-малка, отколкото у нас, ме уверяваше един лекар, но затова пък и раждаемостта била също по-малка. Грижите за децата са изключителни. Те имат няколко фабрики, които приготовляват само детски хранителни продукти.

	* * *

	Обратно на нас, каза същият лекар, които построихме много селски болници, но зле обзаведени, те строят големи областни болници с 500 до 2000 легла, но с богата медицинска апаратура и високо квалифициран технически персонал. Частната лекарска практика там е забранена.

	* * *

	Известно е, че чехите са най-добрите търговци между славяните и 84% от световното производство на асортименти се е падало на тях. В околността на Прага само са тежката металообработваща индустрия, хранителната, пивоварната, месоконсервната, текстилната, химическата, стъкларската, мебелната, фината механика, оптиката и пр., и пр.
	По отношение на селското стопанство според думите на един наш агроном те са много по-добре, защото по-рационално обработват земята и по-големи добиви получават. Те са напълно механизирани, докато ний все още мъкнем на гръб чувалите.

	* * *

	Един нашенец зидар, който от три години работи в Чехия, ми дума:
	— Не мога да разбера тия чехи що за народ са. Ами че те не знаят да се карат бе! Седнали на една маса двама души, пушат и тихо си разменят ругатни, сякаш си приказват за времето. После плащат и си отиват, сякаш нищо не е било. Ако сме ний — леле, мале, ще се разфучим, ще ръкомахаме, ще удряме с пестник върху масата и така ще крещим, че ще съберем махалата.

	* * *

	А изобщо чехите са весел народ. Една вечер ме заведоха в пивница, която се посещава само от работници и дребни чиновници. Свиреше оркестър все от възрастни хора, и то само чешки народни мелодии, които се подхващаха от седящите около масите, от танцуващите и най-после всички в салона пееха и танцуваха стари валсове, полки и мазурки. Не знам у нас да има такова заведение.
	Късно вечерта влезе млада жена. Пресрещна я келнерът и не й позволи да остане в пивницата. Питам другаря си, защо? — Тази жена, казва, някога е направила тук скандал и вече няма право на достъп в това заведение. Ето как чехите се справят с хулигани и пияници.

	* * *

	Прага, както и другите столици, е украсена с паметни плочи. Няма улица, в която да не видиш плоча и да не разбереш в кой дом е бил отседнал Суворов или Наполеон, къде през 1833 година е престоял 6 дни Шатобриян, къде пред февруари 1795 год. е нощувал Бетховен, кой е домът на Сметана, на Мисъл Бек и т.н. В една от тесните улички на Старе место с изненада прочетох следния надпис:
C>
	Тук през септември 1900 год. е живял великият син на България Димитър Благоев — 1856–1924, — виден деец на международното работническо движение и основател на Българската комунистическа партия.
C$

	* * *

	Най-много и най-често обаче се срещат плочи на простреляни чешки патриоти през време на фашистката окупация и въстанието на 5 май 1945 година. Особено от време на въстанието са толкова много, че оставаш с впечатлението — който чех се е показвал на улицата, е бивал убит.

	* * *

	Освен плочи по фасадите на старите здания се забелязват скулптурни украси като например чаша, корона, бял кон, щъркел и др., които служили като адресни знаци за обитателите на тия домове през средновековието.

	* * *

	Не може да се забрави надписът върху паметника на Хус:
C>
	Гледай правдата, слушай правдата, учи се на правда, дръж за правдата, брани правдата до смърт, защото тя ще те освободи.
C$

	_(Из ръкописите на писателя.)_
