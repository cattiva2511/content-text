@@	Казанлък, февруари 1950 г.

	Драги Славе, случая с Ч. вечерта в „Юнион клуб“ ме много огорчи. Аз правя честни усилия да уча маркс-ленинизма и да преодолявам всички наслоения и навици от миналото, за да заработя в духа на новото време, а той съвсем не на място и не навреме ми подхвърля такива укори. Пред учителски, читалищни конференции и публични събрания съм изнесъл доклади за „Изкуството през вековете“, „Читалищата и новата култура“; пред работниците в „Завод 10“ изнесох сказка „В защита на мира“, част от която отпечатаха в нашия вестник, и т.н.
	Вярно е, че другарите от нашата компания не са всички партийци. Причината обаче може да ти послужи за един хубав хумористичен разказ, въпреки че съм използувал сюжета. Жена ми страда от манията, че е болна от 43 неизлечими болести. Ухапе ли я някоя по-голяма бълха, тя веднага вика консулт и взема мерки против тетанус. Три пъти на ден си мери кръвното налягане, непрестанно пие валериан и аптекарските стъкла у нас са стотина пъти повече, отколкото бутилките. И така аз дружа с лекари. Първият е училищният лекар Ив. Андреев, мой съученик от 1904 г. Жена му е зъболекарка и братовчедка на моята. Вторият е Ал. Паранжилов, близък познат на Ал. Жендов, който знае мнението ми за него. Жена му също е лекарка. Третият е Р. Биджерано — виден партиец. Жена му случайно не е лекарка, но знае да измерва кръвно налягане и да утешава. Четвъртият от нашата компания е Буко Давидов, активен партиец, хубаво пие и декламира. Секретар е на читалището. И най-сетне околийският архитект Джелепов, който има най-хубавото вино. Той и жена му са от Ст. Загора, откъдето е и жена ми, и се знаят от деца. При това жена му е аптекарка и освен че познава всички тия 43 болести, но има и скрити специалитети за тях.
	Абсолютно невярно е, че сред тези хора аз съм пущал вицове против властта. Моите шеги съм пущал публично в заседанията на общинския и околийския народни съвети или в други заседания и те са били насочени само към липсата на чувство за естетика, чистота и хигиена у българина. На тази тема написах и фейлетона „Старият вестник“, който се чете на няколко вечеринки по празниците и косвено е засегнал някого навярно. Това е. Всичко друго е дебела лъжа и провокация.

	Изпращам ти 2 кг сланина и ¼ краве масло на стойност 1825 лв. Сланината сега на пазаря е 800 лв., а солено свинско е 600 лв. И на Пухлев пращам 2 кг, но като сложиш и разноските, той ще трябва да ти върне 100 лв.
	Сърдечно много ти здраве
@	Чудомир
