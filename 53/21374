	В списъците на падналите във войната казанлъчани, които са написани върху плочите на паметника в Розариума, казват, че имало вмъкнат и един жив. Ако това е вярно, ще оставим той сам да се разправя с тия, които са го уморили преждевременно, а ще обърнем внимание на друга една съществена грешка. На първата плоча са споменати и отбелязани с цифрата 23 падналите на Бузлуджа герои. А според Захари Стоянов в четата на Хаджи Димитър и Караджата са били следните казанлъчани: Иван Пейолу, Кольо Мартинов, Иван Тотев, Станчо Николов, Стефан Панев, Кръстьо Минков и Христо Милев Янъков. За последния има вече данни, че е родом от Шипка. Оттам са и останалите трима от нашия край: Христо Н. Патрев, Стефан Д. Орешков и Калчо Георгиев. Някои от тези юнаци са били избити, други избесени, а трети изгнили из азиатските крепости. Редното беше техните имена да личат върху плочата. Нали паметникът е в чест на „падналите във войните за освобождение казанлъчани“?

	_(Публикуван във в. „Казанлъшка искра“, XII, бр. 314 от 30.IX.1937 г.)_
