	В музея на „Искра“ между старите ръкописи и тефтери се пази един малък бележник, в който един нашенец преди 50 години си е записвал какво харчи всеки ден за дома си.
	Ето няколко извадки само, които предаваме дословно:
C>
	„1893 г. януария: … Днес купих за 100 пари ½ ока суджук.
	5 гроша за 4 оки боб
	3 гроша за чаршафи на малката
	60 пари халва за заговезни…
	Марта 1-ий давам 5 лева за кирия на Хр. Режув от Казанлък до Пловдив.
	10 лев. за 1 кола дърва мешови.
	Април 7-ий, сряда са гледа Лалиното дело и платих на авокат Мирюв 8 ле.
	100 пари за идин агнешки джигер.
	1 грош за една агнешка главичка
	8 гро. за един кош кюмур
	100 пари за ½ ока сапун…
	Юлий 3-ий, събота, продадох женско теле ½ годишно за 26 лева.
	Същий 26-ий претърсвах плевника — 2 лв. за работника и 2 лв. за керемиди.
	13 оки сирене по 3 гро. от Тодор Яръмлъка…
	Август 24-ий вторник — 100 пари за 6 зелки…
	Септемврий 14-ий вторник — 5 гроша за две пилета.
	2 гро. за 100 драма шарлан
	5 гроша за 2 лакти хасе
	5 гроша за 2 оки кестени за армаган.
	100 пари за ½ ока пастърма
	6 лева за ачик кундури от Тотьоолу
	100 пари за 20 яйца
	60 пари за 6 лимоня
	3 ½ гроша за 3 юза сланина
	90 пари за 12 симитя от Христа
	3 гроша за ½ ока пресна риба тунджанска…“
C$
	Бележникът на този човечец продължава чак до 1898 год. и е пълен с такива дяволски изкушения и съблазни, но да не дразним повече читателите си и да не предизвикваме стомашните им сокове и плюнчеви жлези, ще завършим с думите на нашия приятел, комуто първи прочетохме тия бележки:
	— Е-ех! Да ми е с днешната заплата да се върна преди 50 години назад, че да ида на пазара, че да купувам, да купувам!…
	Честита Нова година!

	_(Публикуван във в. „Казанлъшка искра“, XX, бр. 464 от 31.XII.1943 г.)_
