	В една съвсем обикновена кибритена кутийка живееха двама неразделни другари — Драсчо и Палчо. По цял ден те играеха заедно — скачаха на въже, надбягваха се, редяха кубчета. Добрата леля Капка им заръчваше:
	— Играйте на всички игри, ала не се докосвайте един друг. Ако се докоснете, ще дойде зачервен от гняв пламъкът и ще изгори всичко. Внимавайте.
	Ах, как им се искаше на Драсчо и Палчо да се хванат на хорце, или пък да играят на прескочикобила. Но те си спомняха заръката на добрата леля Капка и всеки играеше своята игра.
	Веднъж те кротко редяха кубчета.
	— Драсчо, виж каква красива сграда построих — похвали се Палчо.
	— Да, красива е — съгласи се Драсчо, — но не е по-красива от моя завод.
	И тъй изпод сръчните им ръце растяха сгради и заводи, мостове и комини…
	— Палчо, виж колко висок комин построих! — похвали се Драсчо.
	— Висок е, но той не е по-висок от моята телевизионна кула.
	— По-висок е.
	— Не е по-висок.
	Драсчо посегна към Палчо и изведнъж се появи зачервен пламъкът. Изгоряха и красивата сграда, и заводът с високия комин, и още по-високата телевизионна кула.
	Дойде добрата леля Капка и закърши ръце, но беше вече късно. Последна догаряше кибритената кутийка.
	Тогава добрата леля Капка каза:
	— Деца, вие всички познавате Драсчо и Палчо. Те живеят в своя кибритена кутийка и във вашия дом. Не им позволявайте да се докосват, защото ще дойде разгневен пламъкът и ще се случи същото нещастие, както в тая приказка.
	И всички добри деца на света чуха съвета на добрата леля Капка.
