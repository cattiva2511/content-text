P>
	Ах, как искам,
	ах, как искам някой ден
	ей тъй — във ъгъла да те притисна,
	до стената:
	без да можеш да се скриеш
	зад думи,
	зад преструвки…
	да няма нищо помежду ни…
	разтворена да е душата ти,
	обезсилена
	и гола.
	И тогава може,
	да, тогава може да ме чуеш…

	Ах, как искам,
	ах, как искам да не можеш
	настрани очите свои да извърнеш
	от моите.
	Да се слеят наште погледи
	и да пия,
	да поглъщам
	жадно светлината от очите ти…
	разтворено да е сърцето ти,
	отпуснато,
	открито.
	И тогава може,
	да, тогава може да ме видиш ти…

	Ах, как искам,
	ах, как искам да сме близо —
	толкоз близо, че сами да се усетят те,
	телата ни.
	И да ти разкрие туй докосване
	трепета,
	огньовете
	които палят в мен очите ти…
	разтворени да са ръцете ти,
	жадуващи
	и нежни.
	И тогава може,
	да, тогава може да почувстваш ти…

	Ах, как искам,
	ах, как искам някой ден
	ей тъй — във ъгъла да те притисна,
	за да ти кажа,
	да ти кажа просто колко те обичам.
P$
