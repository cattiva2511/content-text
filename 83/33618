P>
	Не намерихме ли се след всичките тези години,
	през които неспирно се търсихме с тебе?
	Не открихме ли се сред всичкото, което намерихме —
	излишно, ненужно и непотребно?

	Не видяхме ли се някога, та дори и случайно,
	не разминахме ли се по спирки и гари?
	По пътищата дълги и криволичещи
	не засякохме ли се, или те не пресичат се?

	В мислите си поне веднъж не споменахме ли се,
	не пожелахме ли, не мечтахме ли, не бленувахме ли се?
	Че да бяхме се намерили поне в сънищата си,
	след като пътищата ни така разминават се.

	Не разминахме ли се с теб като две планети,
	взаимно тласкащи се в различни посоки,
	така далечни една от друга, загадъчни,
	които да се срещнат просто не могат.
P$
