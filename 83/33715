P>
	Усмивка свети в две очи
	на мило мъничко момиче;
	очите пълни са с мечти,
	които тихо устните изричат…

	Една любов насища мислите
	на крехко мъничко момиче,
	любов лъчиста, свята, искрена,
	която дава път, и цел, и Истина,
	и прави я от другите различна —
	като малка розичка разлистена…

	Искра гори във тези две очи
	и пълно е с живот лицето,
	разпуснати са нейните коси,
	разтворено широко е сърцето…

	Колко болка ли животът е донесъл,
	колко труден пътят и невесел
	бил е… колко пъти наскърбил е
	туй сърце тъй доверчиво, нежно,
	туй лице открито, белоснежно;
	как успя таз вещица съдбата
	да заличи искрата във душата?
	Къде изчезнаха мечтите?
	Защо прибрани са косите
	и лъчите угасени във очите?
	И онази страст къде изчезна;
	любовта как тъй залезна
	в бездна тъмна и беззвездна?
	Как потъна в мрак лицето
	и затвори се сърцето?

	И нима забрави чувството,
	което носеше изкуството…
	И цветята, подарени лично
	от дребно, миличко момиче?

	Нима останаха във снимката
	мечтите, радостта, усмивките…

	Питам с болка тез очи,
	но мълчи, мълчи, мълчи
	мъничкото весело момиче
	и ноти срича, срича, срича…
P$
