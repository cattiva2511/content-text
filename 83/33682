D>
	На Лорън наденичката банана.
	На Лорън наденичката Бонела.
	На Лорън банана.
	На Лорън Бонела!
D$


>	Пролог

	Мила мамо,
	Реших да направя нещо.
	Не се паникьосвай — не е като да си сложа обица на устната, да се запиша за следващата мисия до Марс, или да избягам с цирка и да стана жонгльор или клоун. (Макар че мисля, че всичко това е страхотно!)
	Просто, нали знаеш, че си събирах в кутия всички наши снимки и училищни доклади и изобщо разни неща, които ти да видиш. Е, не знаеш — което е проблемът — но, вярвай ми, точно това правя.
	Както и да е, отделно от тези различни дреболии, аз реших да започна да си записвам някои от нещата, които се случват на всички нас. Нещата, които са от значение, всъщност. Не е като дневник или нещо подобно, просто нямам търпение за това. (Мисля, че си купих един преди 2 години, беше на половин цена в магазина за канцеларски материали. Започнах добре, описвайки _какво_ съм правила в този ден, _какво_ съм чувствала и _какво_ сме яли с чая, но към 10 януари само си драсках цветя. А на 15 януари пишеше единствено „ДОСАДА, ДОСАДА, ДОСАДА“, затова по-късно хванах и го скъсах.)
	Този път ще го напиша като есе…
	Само че може би надълго и нашироко. Знаеш ме каква съм. Спомняш ли си последната ми характеристика от началното училище? _„Али е много умна и притежава въображение, но има склонността да се разсейва…“_ Хей, знаеш ли какво? Оттогава нищо не се е променило. Както казва баба ми, мога да свърша двойно повече неща, ако само за пет минути спра да остроумнича. Което си знам, че е доста вярно. И което се отнася и за този момент включително…
	Окей, да се хващам на работа.
	Мисля да го напиша, все едно някой непознат ще го чете, ’щото — извинявай, ама нямам намерение да те затормозявам. Много ще ми е тъжно, ако ти сервирам всичко на тепсия. Предполагам, че това е защото е твърде малко вероятно в следващите две минути да влезеш през вратата и да ми се молиш да ти дам да четеш написаното…
	Ами ако все пак — по някакъв безумен магически начин — това се случи и ти се сдобиеш с всички картинки и въобще неща за разглеждане, и прочетеш моите истории за онова, което се случи с мен, и Лин, и Роуан, и Тор? И, разбира се, с татко.
	Като стана дума за татко, мисля че ще започна с четиридесетия му рожден ден, защото тогава се появи Кайра и — само не се паникьосвай — едва не загубихме Тор…
	Много те обичам,
@	Али
@	(твоето Лав* дете №3)
	[* Фамилното име на героинята — Лав (от „love“) — В превод от англ. означава „любов“. — Б.пр.]


>	Глава 1
>	Добре дошли в моя (шантав) свят…

	Отворете картата на света и намерете Великобритания (нащърбено, малко, някъде по средата).
	Отворете картата на Великобритания и намерете Лондон (голямо петно, долу на юг).
	Отворете картата на Лондон и намерете Крауч Енд (шантаво име, но прекрасно място).
	Потърсете Пелъс Хайтс Роуд (по-точно номер 28).
	Когато го откриете, застанете на отсрещния тротоар и погледнете терасираната къща с полу-кръстосан поглед (когато се замъгли достатъчно, тя изглежда почти толкова шикозна, като къщите отсреща. Раз-кръстосайте поглед и ще видите, че всъщност е доста олющена по краищата).
	Казвам се Али Лав и това е мястото, където живея заедно с баща ми (Мартин), маниачката на тема власт и контрол (седемнайсетгодишната ми сестра Лин), абсолютната шантавелка (петнайсетгодишната ми сестра Роуан) и космическия кадет (седемгодишния ми брат Тор).
	Окей, а сега вдигнете очи нагоре — над големия прозорец на дневната, над еркера на първия етаж (където е стаята на Роуан), докато стигнете до моята стая на върха — таванската ми спалня.
	Ето там се събуждам почти всяка сутрин през последните тринайсет години, които прекарвам на тази планета. И обикновено съм много щастлива да се събудя. С изключение на една конкретна сутрин.
	Беше доста странно — по някаква причина цялата ми глава вибрираше.
	Но на този свят има множество странни неща. Като космите в носа. Имам предвид, че ако те служат за защита, то защо тогава не растат и в устата? (Грррр…)
	Или електричеството. Колкото и пъти да ми обясняват принципа му, все не мога да го схвана. Но не ме разбирайте погрешно, всъщност съм доста _доволна_ от това. Понякога татко обича да пали онези големи, дебели, цветни свещи в дневната, но докато изобретят телевизор, захранван от свещи (за който мисля, че ще им трябва _наистина_ голяма и дебела свещ), аз съм окей с електричеството, колкото и да е абсурдно то.
	Разбира се мнозина, включително най-голямата ми сестра, смятат родителите ни за странни птици, задето са нарекли децата си с необичайни имена (от четиримата аз съм се разминала най-леко), но според мен това само показва, че някои хора са оперирани от въображение. Освен това, веднъж разбрали историята, която седи зад всяко име, обикновено намират идеята за доста симпатична.
	Опа, пак се отнесох. Отклоних се да разказвам за странните неща, а се предполагаше, че ще говоря за вибриращата ми глава. Но това често ми се случва (да се отплесвам де, не да вибрирам с глава) — така че свиквайте.
	Така или иначе, това с вибрирането започна в неделя сутрин. В началото не се паникьосах. Казах си, че сигурно навън е паркирал някой гигантски камион, чиито мотор така се тресе, че цялата къща подскача — от основите, до стаичката ми под стрехата. Или че ниско в небето прелита самолет, точно над покрива, при което керемидите треперят.
	Тогава забелязах друго — половината ми лице и шия горяха като най-горещото нещо на света. Вибрираща глава _плюс_ пламтящо лице…
	Окей, започнах да се паникьосвам. В сравнение с хора като шантавата ми сестра Роуан и откачената ми приятелка Санди, аз си знам, че минавам за разумна и последователна. Всъщност обаче съм изпълнена с безпокойства…
	Какво знаем от училище за менингита? Нима жертвите на тази болест не наблюдават тъкмо такива симптоми — постоянно бръмчене и вибриране в главата? Не беше ли характерно точно пламването на половината лице? Не си спомням.
	Тогава най-внезапно шумът и вибрирането престанаха. Настъпи тишина, разрушавана единствено от съвсем слаб звук.
	„Хмрррр“.
	Очите ми се отвориха. Бях будна и изпълнена с облекчение.
	Липсваха ранни симптоми на менингит.
	Нямаше да ме откарат надолу по пътя в болницата в Уитингтън.
	Завъртях се в леглото и се оказах лице в лице — или по-точно нос в нос — с Колин.
	— Не ми обръщай внимание — промърморих, когато той се раздвижи насън и удобно се настани върху уютната купчина човешка козина.
	В момента, в който се опитах да измъкна изпод главата му дългата си кафява коса, той още веднъж изсумтя по котешки и продължи шумно да преде.
	След като се освободих, отметнах завивката и я оставих на Колин. Стъпих на стария захабен паркет и извърших сутрешния си ритуал, който правех от мига, когато станах достатъчно висока, за да достигам на пръсти перваза на прозореца — погледнах към Замъка, кацнал Върху единствения истински хълм в Лондон.
	— Е, Ала Лав — казах си, — можеше да се прочуеш, можеше да бъдеш първата в историята на медицината, разболяла се от Синдрома на Вибриращата Глава.
	Хвърлих бърз поглед на Колин, който беше изтегнал цялото си тяло и трите си крака (хей, това ще го обясня по-нататък) върху възглавницата.
	После си помислих нещо _наистина_ странно: дали главите на котките вибрират, докато предат?
	Приближих се до Колин и хванах главата му в шепи.
	— Мяяяуууу!
	Научният ми експеримент не потвърди теорията за вибрирането. Но доказа, че котките наистина, ама _наистина_ ненавиждат да стискат главите им, докато спят.
	Повярвайте ми — мога да дам доказателство за това с драскотините по ръката ми.
	И повярвайте ми, това доказателство може да бъде много, много болезнено.
	Сега, когато вече знаех, че няма да умра (все някой ден да, но не и точно в тази _секунда_), от мен се очакваше да се пусна по стълбите за закуска с глупава усмивка на облекчение.
	Да, ама не го направих. Главно защото страхът ми от внезапна смърт отстъпи място на зловещото чувство, че съм забравила нещо… Нещо наистина важно.
	Ох-ох.


>	Глава 2
>	Тъпата идея на Лин

	— Какво й има на косата ти? Изглеждаш все едно са те влачили през гората на обратен ход — каза голямата ми сестра Лин, която ме гледаше втренчено и бърчеше нос.
	— Една котка преспа върху главата ми.
	— Ох — вдигна рамене Лин и продължи да размазва маслото по препечената филия. — Коя?
	— Колин — изквича малкият ми брат, докато сядах до него на кухненската маса.
	— Откъде пък знаеш? — попитах го и разтърках носа си, пълен с косми от улична котка.
	— По-лицето ти има рижи косми — измърмори Тор, протегна се и посочи бузата ми.
	— Ох.
	— А това — това са белези от зъбите на Колин.
	— Благодаря ти, Шерлок Холмс — измънках и погледнах ръката си, върху която си личаха следи от захапване.
	Ето как стоят нещата: всяка вечер преди да си легна затварям вратата, но на сутринта някое животно прави магия и прониква вътре (но обикновено се сгушва в някое уютно ъгълче и много рядко върху главата ми). Не изключвам брат ми Тор да има пръст в това. Всъщност е доста сладко, че когато Тор сънува кошмари, което не се случва често, не отива при татко, Роуан или Лин. Свива се в долния край на моето легло, подобно на армията хамстери и морски свинчета, които отглежда в клетки из цялата си стая.
	— Стана ли вече Роуан? — попитах, докато си наливах портокалов сок от лепкавата кутия в средата на масата.
	Все още не можех да си спомня какво бях забравила. Може би ще се сетя, когато успея да се събудя…
	— Шегуваш ли се? Не виждаш ли, че е само девет и половина? — изсумтя Лин с пълна уста. — Кралицата на нощта няма скоро да ни удостои с присъствието си.
	Права беше. Роуан никога не ставаше преди обяд в събота и неделя за ужас на баба, както и на Лин. А и когато това се случеше, Лин изпадаше в кисело и заядливо настроение.
	Честно да ви кажа, няма толкова различни и все пак свързани същества, колкото двете ми сестри. Лин е на седемнайсет и е разумна, обича всичко да е чисто, подредено, организирано и разграфено по квадратчета (което и ще прави, ако я оставим). За нея си е направо срам, дето живее в разбутана и разхвърляна къща като нашата. А и цялото ни семейство е малко разхвърляно и разбутано, като се замислите. Това също никак не се нрави на Лин.
	Само да видите стаята й — на мансардата точно срещу мен. Докато моята е боядисана в небесносиньо (подходящ цвят за таванска спалня, нали? Възможно най-близо до истината), с плакати, рисунки и голямата ми стара карта на света по стените, при Лин е тъкмо обратното. Всичко е толкова бяло, под конец и оскъдно, че ще си помислите, че едва го забелязва — от килима до учебниците й. Понякога я хващам как седи на прозореца и гледа в далечината разпрострелия се централен Лондон (приблизително на около единайсет километра, за онези, които държат на фактите). В такива моменти, като я видя залостена в малкия й спокоен и подреден оазис, имам чувството, че единственото, което би искала, е да се махне надалеч от задрямалия Крауч Енд и всички нас.
	Сега да преминем към стаята на Роуан. Може би намирате всекидневната ни за ужасна, с всички тези яркожълти стени и боядисани в турскосиньо дървени мебели (между другото по идея на мама, както и останалите цветови решения в къщата, с изключение на собствените ни спални). Е, стаята на Роуан е друга работа. В момента е боядисана в малинов цвят, сякаш във фабриката за гирлянди с лампички е избухнал взрив. Всъщност лампички са накачени навсякъде — около еркерния прозорец, по рафтовете, дървената табла на леглото, а веднъж дори около самия Тор.
	Роуан тъкмо го беше снимала, целия нагизден с премигващи светлинки, когато Лин нахълта и го освободи от тях, като обвини Роуан, че ще подпали малкото ни братче. Разбира се, беше напълно права, предвид правилата за безопасност, но понякога си мисля, че просто не знае как да се забавлява. Преди всичко, Тор излезе _доста_ сладък (и слисан) на снимката, а освен това не му пукаше особено. Но така или иначе той никога не се оплаква. Главно защото рядко казва нещо изобщо.
	Ако на Роуан й се отвори възможност да излезе, обкичена с лампички, мисля, че ще го направи. Сега е на петнайсет, но откакто я помня изгубва ума и дума, щом види нещо да свети и премигва. Същото е с дрехите й — много отдавна си накупи за никакви пари от разпродажби и магазини за втора употреба от онези жилетки с мъниста, които носят възрастните дамички, и не спря да ги носи. Получи много подигравателни погледи и забележки, но след това — ХОП! — всички — от „Мис Селфридж“ до „Ню Лук“ — започнаха да продават точно такива.
	Само да видите тоновете модни списания в стаята й. Купчината с „Ел“ стига до кръста ми и си седи насред спалнята от толкова дълго, че Роуан е сложила отгоре й онази щурава и древна лампа с пискюли.
	Така че двете ми по-големи сестри имат различни вкусове, но не заради това Лин се дразни на Роуан. Основната причина е, че Роуан настоятелно прави нещо, което никой друг не си позволява, а именно да я нарича с рожденото й име — Лине.
	Хора, Лин наистина мрази това име. Спомням си как веднъж избухна пред татко, казвайки, че е жестоко от страна на родителите да кръщават децата си по тоя шантав начин. Забравила съм как реагира той — предполагам, че е кимнал и се е съгласил с нея. Това е обичайният му начин да избягва конфликти. Но в това отношение съм на страната на Роуан — не че си помислям да го заявя на Лин. Смятам, че Лине (мислете го като Лини) е наистина сладко. Но тя така мрази името си, че го смени с нормално звучащото Лин. Даже стигна по-далече и се опита да промени и правописа. Оказа се обаче много сложно. Така че името й остана да се пише по стария начин навсякъде — от документите в училище до „Собственост на Лине Лав“ — бележки, които залепва на всичко, което притежава. Включително на любимите си млека в хладилника. Честно ви казвам — не се шегувам.
	— Та, къде е татко? — попитах Лин, докато небрежно размазвах фъстъчено масло върху препечената си филия.
	— За вестник — отвърна тя. — И като стана дума за татко, да ти кажа — малко съм разтревожена…
	Замълчах. Дали пък нещото, което не можех да си спомня, не беше свързано с татко? Тц, едва ли. И продължих да мажа фъстъченото масло.
	— Разтревожена? Защо? — попитах я с пълна уста.
	— Ами, имаме проблем… — въздъхна тя.
	— Хюстън, имаме проблем… — измънка Тор с престорен американски акцент.
	Предната вечер брат ми гледаше някакво предаване за ракетни полети заедно с татко, ако се нуждаете от разяснение. Но Тор и неговите привички не се нуждаят от разяснение, ако схванете веднъж завинаги, че той е малко нещо космически кадет.
	В този момент например, забелязах как Тор рисува с пръст върху маргарина на препечената си филия усмихнато личице. И това беше в реда на нормалното. Имам предвид за _него_, а не за _всеки_ седемгодишен. _Нашият_ седемгодишен брат обаче, имаше навика да моделира _всеки_ вид храна в особено произведение на изкуството, преди да я погълне. Много е добър с бърканите яйца — в чинията му изглеждат като облаци в небето. Тъкмо затова ненавижда супите, трудно е да направиш каквото и да било артистично с купа гъбена чорба. Опитайте, ако не ми вярвате.
	— Какъв проблем? — попитах сестра си с известно съмнение.
	Причината, поради която изпитвах съмнение, беше, че на практика за Лин _всичко_ представляваше проблем. Например Том, който щастливо обявява, че е намерил поредното ранено бездомно коте или куче и го е прибрал вкъщи, е огромен проблем. Това че аз отлагам да си пиша домашното до неделя вечер, си е направо драма. А Роуан, която си фантазира посред бял ден, вместо да измие чиниите, когато й е ред, е извършила простъпка, достойна за арест.
	Лин отчаяно ме погледна, очевидно смяташе, че трябва да _знам_ нещо, или да се _досещам_. Опа. След като нямах и идея какво може да бъде, се втренчих в нея, чудейки се как е възможно винаги да изглежда толкова неестествено сутрин. Не беше честно. Русолявата й коса беше грижливо прибрана на опашка и за разлика от мен и Тор, които още бяхме по пижами (аз — с размъкнато долнище на ластик и стар тишърт, а Тор — с фланелка с номер на „Уолъс и Громиш“), Лин вече беше облякла обичайните си черни джинси (имаше около седемнайсет хиляди такива чифта, кълна се) и жилетка с цип на врата.
	Очите ми се плъзнаха — както често се случваше — по очертанията на идеално оформените й цици под тясното горнище. Помислих си, както често се случваше, как така съдбата я беше дарила с правилен бюст и всичко останало, докато единственото, което аз бях получила от гените на семейство Лав, бяха две микро-издатини, едва запълващи сутиен с размер А? („Има много време да пораснат“ — казваше винаги баба ми, когато мрънках по въпроса. Е, ще потърпя още, но вече почвам да се задушавам…)
	— Не знаеш ли коя дата сме? — уморено попита Лин, при което ме накара отново да се взра в лицето й. — След две седмици е рожденият ден на татко. Става на четиридесет Какво, за бога, ще му подарим?
	— Ами… подарък? — дръзнах да предложа, съзнавайки, че изричам глупост.
	Тор вероятно си мислеше същото, защото спря дейността си и ни погледна предпазливо. С периферното си зрение улавях, че очевидно се забавляваше заради срещата ми с Колин. Освен усмихнатото личице върху филията с маргарин, той беше оформил бучката мармалад в разкривена фигурка на котка.
	— Да, добре _знам_, че трябва да му купим подарък — раздразнено отвърна Лин, но не толкова раздразнено, колкото можеше да бъде. — Въпросът е какъв? Трябва да е специален, при положение, че става на четиридесет. Ако ние не намерим специален подарък, кой друг?
	Знам в какво — или по-скоро в кого — се целеше Лин. В мама, разбира се. Но не бях в настроение да влизам в такъв разговор.
	— Хммм, _ще_ бъде добре да измислим наистина нещо специално… — съгласих се без особен ентусиазъм.
	Да се съгласиш с Лин винаги е най-лесно. Както вече казах, даже _татко_ го е разбрал.
	— Добре — каза тя и изведнъж погледът й се проясни, сякаш беше доволна от себе си. — Имам идея.
	— Наистина ли?
	Аз (която поддържах разговора) и Тор (който само слушаше) застанахме в напрегнато очакване да разберем. Каквато и да беше идеята, не можехме просто да я обсъдим ей-така. Когато Лин си наумеше нещо, то обикновено се случваше.
	— Мислех си — започна тя и тайнствена усмивка се изписа на лицето й, — че можем да му организираме парти-изненада!
	Тутакси осъзнах, че трябва да й напомня на секундата, че стеснителни хора като баща ни не могат да реагират с „О, господи, всичко това сте направили за _мен_?!“ на изненада, която го поставя в центъра на вниманието. Също така се налагаше да й напомня, че през последните четири години, в които се грижеше за нас съвсем сам (разбира се, с малко помощ от баба), той не е имал особено много време, за да поддържа приятелствата си.
	Изненадата по-скоро щеше да се състои в това кого сестра ми ще покани на партито.
	Но разбира се, говоря за Лин — за Онази, на Която Трябва да се Подчиняваме.
	— Дааа! Страхотна идея! — изсъсках през зъби.


>	Глава 3
>	Смислени отговори, ако е възможно

	Предвид къщите на приятелките ми — всичките прясно боядисани в цвят на магнолия, с подходящи кърпи, комплекти прибори и столове — обнадеждаващо е да знам, че в квартала има още една сграда, която е точно толкова красива, но олющена по ръбовете, колкото нашата.
	Стигнах до този извод, докато си седях на една пейка в парка около Палата Александра и наблюдавах прозореца-роза на същия този палат Бях дошла в парка заедно с кучетата след разговора с Лин по повод подаръка за рождения ден на татко. Разходката разведри главата ми и накрая разбрах, че се налага да предложа на Лин алтернативна идея, и то бързо.
	Но на този етап, разбира се, мислите ми блуждаеха във всички посоки.
	Виждате ли, отдалече Палатът Александра е изумителна и огромна сграда, но отблизо… Е, отблизо _продължава_ да е изумителна, но някак си опърпана по ръбовете. Едната й страна е реставрирана и бляскава, но другата е опушена и закърпена. Наистина е тъжно като си представиш колко внушителна е изглеждала сградата (цялата от пясъчник и стъклени куполи), когато била построена някъде около 1800 — ната година. Но малцина са имали късмета да я видят — шестнайсет дни след завършването й избухнал пожар. Каква участ само.
	Не че искам да кажа, че пожар или някаква такава беда някога е сполитала къщата ни. Имам предвид, че макар да е истински удобно и приятно място за живеене, има много неща, които не са й наред. Постоянно падат дръжките на кухненските шкафове, между рамките на прозорците и стъклата зеят отвори, през които духа, а тръбите в стените понякога така гъргорят, сякаш всеки момент ще повърнат. _Да не започвам_ с проблемите като например дивана, който татко беше „спасил“ от улицата (оказа се пълен с бълхи, при което дори котките отказаха да сядат върху него), или огромните пукнатини по стените и таваните, които постоянно се разширяват („Трябват субсидии“ — мрачно отбелязва баба ми понякога). Но аз не бих заменила къщата ни с никоя друга, макар че прилича на кръстоска между занаятчийска работилница и магазин за втора употреба — и то на милион години. (Лин, разбира се, би постъпила точно така, при това за частица от секундата.)
	И ето, беше късна неделна утрин, а аз си седях и наблюдавах стъклописа на прозореца-роза. В далечината зад мен се извисяваше централен Лондон. И точно тогава се разнесе френетичен лай.
	Ролф (голямото ни косместо куче) лае срещу всичко — пощальона, стълба на вратата, регулировчиците, стръкчетата трева, и въобще каквото ви хрумне — но фактът, че Уинслет (малкото ни косместо куче) също се разлая, можеше да означава само едно — насам се приближаваха Били и Прешъс.
	Зарадвах се — исках да помоля Били, тъй като беше момче, да предложи някакви идеи за подарък на татко. Е, той е на моята възраст, което ще рече двайсет и шест години по-малък от баща ми, но и двамата са от мъжки пол. Затова реших, че може да се окаже полезен. Съзнавах, че се хващам за сламка, но отчаяно исках да се прибера вкъщи с поне _едно_ алтернативно предложение, което да хвърля срещу скапаната идея на Лин за парти-изненада.
	— Здрасти! — помахах му и той се заклати по тревата към мен.
	— Здрасти, Али! — ухили се Били, като се пльосна на пейката.
	Били ми е приятелче, знаем се, откакто сме били _ей-толкова_ от земята. Не го виждам много често през седмицата, защото ходи в друго училище (Мъжкото училище в Мъсуел), затова гледаме да се срещаме в парка в неделя сутрин. Той идва откъм своята страна на Палата (от Мъсуел Хил), а аз от своята (Крауч Енд), и се събираме по средата — на тревата под прозореца-роза.
	— Е, как я караш? — попита Били като хвърляше по едно око на обичайното меле, което се разиграваше пред нас.
	И трите кучета се бяха вкопчили в неясна маса и играеха любимата си игра, включваща тичане в кръг, лаене и от време на време ръмжене (от страна на Уинслет). Преведено на човешки език, това трябваше да означава: „Ау, давай, иска ти помириша задника!“, като малкият бял и дразнещ пудел на Били се опитваше да души дупетата на _моите_ кучета, при което Ролф и Уинслет правеха всичко възможно, без обаче да заръфат Прешъс, за да го накарат да спре. Аз лично смятам, че и двамата са прекалено любезни.
	— Аз съм окей — вдигнах рамене. — А ти?
	— О, супер — неубедително отвърна Били. — Като изключим, че се провалих на два теста в училище тази седмица, а и всички ми вгорчиха живота, защото вчера следобед пропуснах три гола в нашата врата, плюс че онова истински красиво момиче, което се нанесе на улицата ни, все още не знае, че съществувам.
	При споменаването на училището внезапно усетих слабо притреперване някъде в главата си. Какво ли бях забравила? Дадох си секунда, за да може мозъкът ми сам да се подсети, но когато нищо не произтече, отново се съсредоточих върху Били.
	— Ама ти каза, че това момиче изглежда на осемнайсет — отбелязах, съзнавайки, че съм на път да спукам сапунения мехур. — Едва ли ще се занимава с това да ти обръща внимание, нали?
	Забелязвах, че напоследък Били е станал твърде предвидим. Досега бяхме провели три велики разговора за живота, плейстейшъните и всичко останало, но в последно време него все го теглеше към темата за момичетата. Отчайващо искаше да си намери приятелка (това беше повече от очевидно) и непрекъснато ме караше да му давам съвети как да се свали с някого и какво да прави след като вече се свали. Като че ли аз бях по-голям специалист или нещо такова. Досега съм излизала само с едно момче — Кит Браунлоу — и то не повече от няколко пъти. (Любовният ми живот е пълен провал и само не ме карайте да започвам тази тема, окей? Познавам осемгодишни момичета, които са се целували с повече момчета, отколкото аз…) Но ако все пак се интересувате какво стана с Кит Браунлоу — е, добре — реших да го изритам, защото ме целуна, след като току-що беше изпил кутийка кола.
	(Горещо Ви съветвам, момчета — да се оригнете в устата на момиче _не е_ най-приятното нещо на света.)
	— Защо просто не вземеш да ме ритнеш? — измърмори Били, като се правеше на обиден заради това, че му казах истината за шансовете му с готината съседка.
	— Не ме изкушавай — отвърнах и вдигнах маратонката си към него. — Така или иначе, нуждая се от помощта ти. Наближава четиридесетият рожден ден на татко. Имаш ли някаква идея какво можем да му подарим?
	— Инвалидна количка? Или пък боя за коса? Ууух!
	Не го изритах много силно, честно ви казвам. Но момчетата са Кралици на драмата, нали?
	— Били! Престани да дрънкаш глупости и ми помогни! — продължих да се заяждам.
	— Откъде аз да знам какво да му купите? — измънка той, докато разтриваше пищяла си. — Това с _твоят_ баща. _Ти_ трябва по-добре да знаеш.
	— Ами ако знаех, нямаше да те питам, нали?
	Грешката си беше моя. Трябваше да се сетя, че само ще си загубя времето да повдигам темата. Били знае наизуст цели диалози от разни филми и помни имената и на най-странните извънземни от „Стар Трек“, но е безнадежден, що се отнася до всичко относително нормално и полезно.
	— Ами сестрите ти? — попита ме той. — Лин не е ли организирала всичко? Обикновено тя…
	Били е доста сплашен от Лин, за което не мога да го виня. Мисля, че тя е способна да сплаши и министър-председателя, ако е в правилното настроение (разбирайте в _неправилното_ настроение). Всеки път, когато Били дойде вкъщи на чай, става по-нисък от тревата в нейно присъствие. Но също така е доста смешен с Роуан и Тор. Намира ги за странни. Роуан — заради начина, по който се облича и всичко останало, а Тор (Били го нарича „Детето-призрак“), защото сяда срещу него и безмълвно го фиксира през масата, което прави с _всички_ приятели, които водим вкъщи. (Тор се държи така дори със своите приятелчета, но предполагам, че те нямат нищо против, след като продължават да се влачат с него.)
	— Не ти трябва да знаеш какво е намислила Лин. Хайде де, Били! Какъв би бил твоят мечтан подарък?
	— Честно, не знам — отвърна той и се навъси. — Но тази сутрин си мислех колко върховно би било да имам Лара Крофт, изрязана от картон в цял ръст.
	— Ох, Били, Лара Крофт в цял ръст няма да е повече от десет сантиметра висока. Чаткаш ли? Тя не е истинска. Паднал си си по една съвсем малка мадама от компютърна игра. Не е чудно, че не можеш да си свалиш истинско гадже!
	Виждах го как се мъчи да измисли нещо остроумно В отговор, но да е жив и здрав — не може да се похвали с особено остроумие. Има страхотно чувство за хумор и така нататък, но не може да се мери с мен. Което е забавно. Поне за мен.
	Не че аз мога да говоря, предвид, че единственият ми приятел в момента е само Били, и то приятел, който — дебело подчертавам — не ми е гадже…
	— Така ли? Така ли смяташ? — започна да шикалкави той с надеждата всеки момент да го озари някаква проникновена мъдрост — Ама Лара Крофт _не е_ просто компютърен герой. Какво ще кажеш за игралния филм? Там е истинска!
	— Номерът с игралния филм — въздъхнах аз, — е, че е само _филм_. Не е самият живот И това, че някаква актриса играе ролята на Лара Крофт, не я прави по-истинска.
	— Добре, знам това — опита се да се защити Били.
	Доста глупав разговор, но пък типичен за глупавите разговори, които водим. Понякога Били ме подлудява, когато зациклим по подобен начин, но в повечето случаи наистина може да бъде забавно.
	Тъкмо се канех да му кажа, че дори и Лара Крофт изведнъж да оживее от екрана, той има по-голям шанс да се свали с някое от Телетъбитата, отколкото с нея, когато внезапно бяхме смутени от джафкането встрани.
	— Прешъс! — извика Били. — Хей, Прешъс, тук! О, боже, избяга! Чакай, Ал — отивам да го хвана.
	Седях и наблюдавах как Били профуча надолу по хълма, където микроскопичният пудел влагаше _малко повече_ от необходимата амбиция, за да подуши дупетата на два слисани далматинеца. Собственикът на далматинците далеч не е най-ведрият човек на света. И това, че едно малко джафкащо пале се опитваше да напъха носа си в задниците на скъпоценните му кучета, _едва ли_ щеше да го накара широко и топло да се усмихне.
	А клетият Били — не е чудно, че е пропуснал три гола и че не може да си намери гадже. Само като го видиш как тича, как дългите му кльощави крака и ръце се подмятат нагоре-надолу, ще разбереш, че е скаран завинаги с изкуството на координацията. Това е положението. Били минава _почти_ за сладък, но е толкова непохватен, че никое момиче в западното полукълбо не може да го сбърка с Брад Пит.
	— Прешъс! Ела тук! Прешъс — тук! Веднага! — слушах го как крещи на абсолютно разсеяното си куче.
	Прешъс. Можете ли да повярвате, че майката на Били се е спряла точно на това име, знаейки, че горкият й син ще трябва да го използва всеки път, когато го извежда на разходка? Убедена съм, че в Закона за децата, трябва да се включи специална клауза, според която да се обяви за „проява на жестокост“, когато едно тринайсетгодишно момче се принуждава да крещи на публично място името „Прешъс“. Къде й е бил умът на тази жена?
	Имам предвид, че да крещиш „Ролф“ и „Уинслет“ също кара хората в парка да ти мятат особени погледи. Хората, чиито кучета носят имена от типа на „Спот“, „Роувър“ и т.н. Но все пак е хиляда пъти по-добре от „Прешъс“*1. Който всъщност е „скъпоценен“, точно колкото грипен вирус.
	[*1 „Прешъс“ (precious) в превод от англ. означава „скъпоценен“. — Б.пр.]
	И двете ми кучета имат подхождащи им имена, кълна се. Ролф — мелез с дълго и уважавано родословие на мелези — е първото ни куче. Татко го донесе от приюта за животни Ууд Грийн, за да разсее Тор, когато малкият изведнъж чатна, че мама вече я няма. Тъй като това беше неговото куче, Тор имаше правото сам да му избере име. И тъй като любимото му телевизионно предаване беше „Болница за животни“ (все още е), с водещ единствения и неповторим брадатко Ролф Харис, името беше ясно — Ролф.
	Уинслет се появи преди две години, когато Тор и Роуан я намериха да се скита из парка, рошава, гладна и нацупена (обичайното й състояние, както разбрахме по-късно). Двамата направиха нужното като я заведоха в полицейското, където татко в крайна сметка се подписа, че ще я вземем, ако никой не я потърси. Никой не я потърси. И тъй като Тор вече притежаваше малка менажерия, всеки член от която беше кръстил сам, честта отново се падна на него. Тъкмо бе гледал „Титаник“ и страшно си беше паднал по Кейт Уинслет Оттам дойде и името Уинслет (Всъщност в началото беше Кейт, но Кейт някакси не отива на малко, косместо и нацупено куче.)
	Били се дотътри по склона с негодуващия в ръцете му пудел и — останал без дъх — се пльосна на пейката до мен.
	— Знаеш ли какво, ако искаш да подарите на баща си нещо специално — задъхваше се той (Били, не Прешъс), — мисля, че трябва да му вземете нещо оригинално, нещо, за което никога не би си помислил, че…
	— Аха. И какво?
	Бях заинтригувана. Звучеше, като че ли Били няма да се окаже толкова безполезен, колкото си мислех.
	— Ъх — премигна той, опитвайки се да не изпусне опитващия се да се изплъзне Прешъс. — Не’нам… Само толкова можах да измисля.
	— Били — изтощено казах, — _кучето_ ти е по-умно от теб.
	Сякаш за да покаже колко е умен, Прешъс ентусиазирано се опита да скочи върху мен.
	Дръпнах се назад — на безопасно разстояние от облизващия му език.
	По _никакъв начин_ Прешъс не можеше да се приближи на по-малко от половин метър от лицето ми. Мога ли да знам къде си е навирал носа последно…


>	Глава 4
>	Санди и нейната изумителна коса на масури…

	На път към къщи отчаяно се опитвах да се сетя за някаква величествена идея за подарък, но мисля, че бях изразходила цялата си енергия за деня. С Били разхождахме кучетата, докато съвсем _капнаха_, докато ние самите _капнахме_ и всеки друг „кучеходец“ в радиус от сто метра _капна_ да се занимава с Прешъс, който пъхаше малкото си същество в чуждите домашни любимци.
	Бях забила поглед в паважа, сякаш това ми помагаше да се концентрирам, когато през няколко къщи надолу от нашата, чух Роуан. Беше си купила от разпродажба чифт от онези чехли, чието _шляп-шляп_ можеш да разпознаеш през три улици.
	— Роуан! — извиках след нея. Умът на сестра ми работи по мистериозен начин. Ако има някой, който да измисли нещо необикновено и специално за татко, то това е тя. — Къде си тръгнала?
	— До магазина — отвърна тя, като прикри очите си от слънцето и шарените индийски гривни се раздрънчаха по ръката й. — Свършила е тоалетната хартия.
	Ето това е Роуан. Кой друг би отишъл за тоалетна хартия до магазина на ъгъла, обут в червени плюшени чехли.
	— Аха, окей… Ще те видя след малко.
	Щях да я хвана по-късно и да я накарам да измисли нещо. Както и Тор. Това че е малък не означава, че не може да му хрумне гениална идея.
	Както се бях замислила за татко, виновно подскочих на пътната врата, озовавайки се лице в лице със самия него.
	— Здрасти, сладурче! Разхождала си помиярче-тата, а?
	Толкова е готин моят татко! Знам, че от хората се предполага да обичат родителите си, но понякога си мисля, че те далеч не ги _харесват_ толкова много. А ми се струва, че бих харесала татко, дори да го срещах за пръв път.
	Доказателство за това е приятелката ми Санди. Тя постоянно се навърта вкъщи и повтаря колко е _готин_ баща ни. Даже се шегуваме с това. Санди все забравя по някоя дреха или СД, когато е у нас. Татко казва, че вероятно се опитва да се нанесе, без никой да забележи.
	— Здрасти, Али! — каза Санди, излизайки от кухнята с чаша кафе в ръка.
	Разбрахте ли за какво ви говоря?
	— Чуй ме, Али-Пали… — започна татко, който винаги ми говори така. — Отивам в работилницата за един час. Вчера пристигнаха цял куп резервни части и искам да ги подредя, преди да съм отворил утре.
	— Окей — вдигнах рамене и му се усмихнах. Това беше идеално. Докато той щеше да е вън от къщата, можех на спокойствие да обсъдя с Роуан и Тор, а и дори със Санди, идеи за подаръци, без да ме е страх, че татко ще дочуе нещо.
	Задръжте за момент — да се върнем към Али-Пали. Може би искате да знаете откъде идва това. А ако ви кажа, ще трябва да ви разправя изобщо за имената ни, така и така сме на тази тема. Като цяло, макар и татко да има пръст в това, основната причина все пак е мама. От което аз съм доста доволна.
	Та, когато се стигнало до именуването на техните дечица Лав (както ни наричаха мама и татко), нещата се развили ето така…
	Най-напред се появило Лав детенце №1: Лине. Мама и татко били млади, щастливи, но безпарични и взели назаем бабината кола, за да отидат на къмпинг в Шотландия. Планът им бил да посетят възможно най-много замъци и езера, и в деня, в който разгледали замъка Ин-верлохи на езерото Лине, мама заподозряла, че е бременна. Когато сестра ми се родила, нашите си спомнили за пътуването в Шотландия и им се сторило идеално да я нарекат Лине. Лин не е съгласна с мен, но мисля, че трябва да ги благославя. Предвид това, че предния ден къмпингували на езерото Файн. Само си представете на какво щяха да я правят момчетата в класа с име като Файн Лав*.
	[* В превод от англ. — „хубава любов“. — Б.пр.]
	Напомням, че може би щеше да се окаже удобно за нея, ако реши да прави кариера на актриса в порно-филми.
	Роуан — Лав детенце №2 — се появила втора и по онова време родителите ми (все още безпарични) заедно с Лин (двегодишна) живеели под наем в малък мизерен апартамент във Финзбъри парк. Хазяинът не им позволявал да променят нищо в интериора. Също така не позволявал деца. С последното някакси успявали да се справят. Всеки път, когато се очаквало да ги посети, те френетично започвали да крият всички играчки и чифтове детски обувки под леглото, а мама се заемала с издайническите знаци (номер едно: Лин, и номер две: собственото си нарастващо коремче) и отивала да се разхожда из квартала, докато теренът се разчисти. Другата забрана обаче била голям проблем. Да живеят в къща, чиито стени са в потискащ „гъбен“ цвят, а мебелите в бита, у-бита и направо пре-бита кафеникава дамаска, направо хвърляло артистичната ми майка в ужас. Разказвала ми е как накупила метри евтин плат за сарита от индийските магазини в Търнпайк Лейн и покрила с тях всичко, но и това не помогнало особено. Единственото, което я развеселявало, било да гледа през решетките на партерния апартамент към самодивското дърво*, чиито клонки с червени плодчета се стичали по съседната стена към малкия заден двор. Ето така Роуан се сдобила с името си.
	[* На английски „rowan tree“. — Б.пр.]
	Впоследствие нещата се пооправили за родителите ми. В продължение на години татко работел в магазини за велосипеди (онези, чиито педали трябва яко да въртиш, ако се питате), когато чул, че собственикът на велосипедната работилница на Крауч Енд се пенсионира и я дава под наем. Тъкмо навреме. Не след дълго нашите забелязали изтънчено рушащата се викторианска къща на ъгъла на улицата, на която се намирала работилницата. Тъй като се нуждаела от основен ремонт, тя била неприлично евтина. И така те напуснали мърлявия апартамент, и се нанесли в голямата разпадаща се къща в името на двете си дъщерички и на голямата подутина (т.е. на мен — Лав детенце №3). В деня, в който се преместили, мама погледнала през прозореца на таванската стая (моята) и зърнала значителна част от Палата Александра, което начертало съдбата ми. На рожденото ми свидетелство пише Александра Лав, но скоро след това баща ми измислил прозвището Али-Пали.
	Дотук — три обяснения. Остава още едно.
	Така татко си имал работа, а ние — къща, но въпреки това, родителите ми си останали на практика безпарични. Поради тази причина, традицията да се къмпингува през ваканциите продължила, и в едно дъждовно лято, когато бях на шест, се озовахме по склоновете на Гластънбъри Тор в Самърсет. Това трябваше да бъде едно наистина мистично място (което, разбира се, бе причината майка ми да го избере), но — честно да ви кажа — не беше от най-мистичните преживявания да се наквасиш до кости от нестихващия дъжд, докато майка ти се спира да повръща на половината път до върха. Ето за това става дума. По време на тази ваканция се появиха и добри новини. Мама разбра, че Лав дете №4 е на път И когато му дойде времето, бебето дойде на бял свят и това беше Тор (без Гластънбъри, слава богу).
	Санди обожава историите на нашите имена — намира ги ужасно романтични. И не можеш да я виниш. Родителите й не са проявили особено въображение, за да измислят името Сандра, всъщност името на майка й. И тя много се развълнува, когато веднъж случайно я нарекох Санди — точно след като се бяхме сприятелили предната година, започвайки заедно да учим в училището Пелъс Гейшс. Оттогава тя иска всички да я наричат така.
	Та седяхме си в антрето — аз, татко и Санди, заедно с двете кучета с кални лапи.
	— Отидох да върна една касета, която нашите бяха взели от видеотеката — усмихна се Санди и посочи към кухнята, където очевидно беше оставила касетата. — Искате ли да я гледаме следобед, преди да я върна?
	— Окей — отвърнах, докато се опитвах да намеря място за якето си върху претъпканите закачалки. — Какво е?
	Много е странно, но точно в този момент, както гледах към Санди, отново ме обзе тревожното чувство, че съм забравила нещо…
	— Не знам. С Никол Кидман е, което значи, че си струва.
	— Супер — кимнах аз.
	След това забелязах, че Санди извършва нещо странно с очите си — ококорва ги и ги върти встрани.
	Обикновено смятам, че очите са най-хубавото в нея — сини, кръгли и красиви като във филм на Дисни. (Тор твърди, че са точно като на заека Чила, и си мисля, че е на прав път Тя често прави онова заешко кокорене, все едно пред запалени фарове.) Но днес — както ги въртеше във всички посоки — ми се видя направо умопобъркана.
	Татко продължаваше да снове около нас и да търси ключовете си, както и инструментите си. Реших че Санди иска да ми каже нещо, без да привлече вниманието му. Но нямах идея какво може да е то.
	Леко разочарована, че не успявам да схвана какво цели, Санди остави чашата си с кафе на масичката в антрето и тръгна нагоре по стълбите.
	— Отивам до тоалетната — отбеляза без да е нужно и настъпи задрямалата котка (не Колин), при което ми хвърли мимоходом един от ококорените си погледи.
	— Окей — вдигнах рамене, направих път на татко, който обличаше палтото си, и го целунах по бузата за чао.
	След това се насочих към вратата на кухнята и изведнъж се сетих за какво беше излязла Роуан.
	— Хей, Санди! — извиках след нея с глас, силен като тръба за сбор. — Няма тоалетна хар…
	Точно в този миг я видях да ми прави знак с очи.
	На кухненската маса седеше и нежно галеше друга една неделна и случайна котка (отново не Колин) — Алфи.
	Алфи.
	Със зяпнала уста, неспособна да довърша изречението си, аз се вцепених на вратата, чудейки се дали е възможно за десет секунди да се пренастроя, за да не изглеждам като пълна тъпачка.
	— Здрасти, Али… — каза той и ме погледна иззад списанието, което котката Все пак му позволяваше да разлиства.
	Това едва можеше да се нарече поглед — по-скоро беше частица от погледче, но дори и най-беглият контакт с очи с Алфи обикновено произвежда травматичен ефект за мен, т.е. спирам да говоря английски и започвам да дрънкам глупости.
	— Ъхъ, хм, здрасти — измънках аз и непохватно пристъпих в собствената си кухня.
	Движенията ми бяха смешни и несръчни като на куцо пиле.
	— Ъх, ами… къде е Лин?
	— Лин ли? — любезно повтори той, сякаш говореше на някого, който не беше съвсем в стаята. Точно както се държах аз в негово присъствие. — Тъкмо нея чакам. Май говори по телефона…
	И Алфи отново заби поглед в списанието, което за мен беше идеално. Така ми се предостави възможност да го погледна за миг, да вдишам цялата му прелест, без никой да ме прекъсва. Късата му щръкнала руса коса, призрачно бледите сиви очи, онази разбиваща сърцето усмивка, която се разливаше по лицето му така, че понякога блясваше златният му зъб от едната страна, готината кожена гривна на китката му, слабите му, но мускулести и загорели ръце… Хей, ако ви се отвори малко свободно време, кажете ми. От край време обожавах Алфи, така че пълният списък от множеството му чарове би отнел часове.
	— Е… — проскимтях аз, твърдо решила да поведа разговор, докато сме двамата насаме, — какво ще правите вие двамата днес?
	По някаква причина заеквах, което при нормални обстоятелства не ми се случва. И по някаква причина докарах лек американски акцент, но повярвайте ми, нямам навика твърде често да говоря като от „Кръгът на Доусън“.
	Алфи ме погледна и осъзнах, че в този миг лицето ми трябва да беше _ярко_ розово. Страните ми така пламтяха, че можех да изпържа яйце на тях. Само дето нямаше как да се задържи, тъй като стоях права…
	Може да ви звучи налудно, дето темата за пърженето на яйцата ме отклонява, но повярвайте, понякога помага да се разсейваш с глупости. Както стана и в този случай — страничната мисъл ме извади от тоталното ми вцепенение и тутакси усетих как фурната на лицето ми се охлажда.
	— Ами просто ще идем малко до града… Да погледнем какво има в Кархарт и в Ковън Гардън.
	Говореше по типичния си провлачен начин, който е _просто_ неустоим. Нямах идея какво точно ми казва, но кимнах с разбиране. Вероятно имаше предвид някакви модни магазини за дрехи, той си падаше по марковите неща и т.н.
	— Аха, да. Ами… хм… само не прави нещо, което аз не бих направила!
	Окей, сега вече знаех, че се преобразявам в нещо тъпо и оръфано. Усещах, че разговорът далеч не върви фантастично добре и вече си мислех дали да не симулирам припадък, за да сложа край на агонията си, когато смразяващ кръвта вик се разнесе от горния стаж.
	Алфи изгуби ума и дума.
	— Какво беше това? — подскочих аз и изтичах навън, надявайки се облекчението, което изпитах заради внезапното прекратяване на разговора, да не се е изписало на лицето ми. Все пак, доколкото имах представа, нещо ужасно трябва да се беше случило.
	Но разбира се, нямаше нищо такова.
	— Санди! — задъхано изкачих стълбите, вземайки по две, след което погледнах във всяка стая, за да открия източника на вика.
	Санди седеше на леглото на Тор, смразена от страх. Ако преди си бях мислела, че очите й са налудни, то сега бяха несравнимо ококорени и сякаш казваха: „Току-що видях извънземно!“
	— Какво става, по дяволите? — изръмжа Лин и застана до мен заедно с Алфи, който ме беше последвал нагоре по стълбите.
	Но очите на Санди, както и стиснатите й зъби, не бяха най-налудното нещо у нея В този момент По някаква необяснима причина косата и беше пълна с бръмбари.
	О, не…
	Всички те се движеха.


>	Глава 5
>	Една добра и наистина провалена изненада

	— Не трябваше да го правиш.
	— Защо?
	— Защото не е хубаво.
	— Защо?
	— Защото я уплаши.
	— Защо?
	— Защо _какво_?
	Понякога е трудно да се разговаря с Тор. Тъй като не е от най-приказливите, често пъти е изтощително да се опитваш да разбереш какво ти казва между (кратките) му фрази.
	— А тя защо се уплаши от тях? — попита Тор, гледайки ме през масата, стреснат и объркан.
	— _Защото_, когато Санди ти е казала, че иска да ги види — обясни Роуан, — докато поднасяше чиния под носа на брат ми, — не е очаквала, че ще изсипеш буболечките върху _главата й_.
	По-рано същия следобед Лин, Алфи и аз продължавахме да търсим най-добрия начин, по който да освободим косата на Санди от най-новите членове на семейството, доведени от Тор, докато самият той тревожно наблюдаваше и ни умоляваше да внимаваме с крехките им крачка. Междувременно се появи Роуан. За късмет и здраве на насекомите, тя предложи великолепната идея да сложим върху треперещата глава на Санди един лист от маруля, и така да ги отклоним от уханието на „Хед енд Шолдърс“, като им предложим далеч по-здравословна зеленина.
	А сега, недокоснал чая си, Тор премигваше и не отронваше дума, но по всичко личеше, че е горчиво разочарован от реакцията на Санди.
	Той винаги се изпълва с подозрения към всеки, който не изпитва поне сто процента обожание към животните. Когато беше отклонил Санди по пътя към тоалетната, за да й покаже новите си любимци, последното, което бе очаквал, е тя да реагира по такъв начин. (Единственото изключение в списъка със заподозрени на Тор е баба. Тя никак не обича животни, но много обича Тор. А и той много, _ама много_ обича баба.)
	— Роуан, какво точно _е_ това? — настояваше Лин, пулейки се отвратено в чинията си.
	— Ами спомни си, че татко каза да ядем повече риба… — жално отвърна Роуан, а гривните й подрънкваха, докато сядаше на стола си. Изглеждаше наранена, но не разбирах защо. Лин винаги я нападаше, когато дойдеше редът й да готви, така че се чудех защо продължава да й се връзва. В събота и неделя татко, Лин и Роуан готвят Не и Тор, слава богу, защото иначе редовно ще похапваме котешка храна, „Педигри пал“ и микс за хамстери. (През седмицата пък идва баба, която ни прави чай, защото, хм, със сестрите ми сме заети да пишем домашни.)
	— Да бе, ясно, че трябва да ядем повече риба. Но _това_ какво е?
	Лин не беше никак мила, но същото важеше и за чая ни. Картофени вафли, зелева салата… и херинга. Да спрем дотук.
	— Ами вчера в рибарницата беше претъпкано с хора и аз нещо се ошашавих — започна да се оправдава Роуан. — Просто се… паникьосах и когато дойде редът ми, посочих първото нещо, което попадна пред погледа ми!
	Ако ме питате защо се е ошашавила, смятам, че е ’щото в събота там работи едно доста готино момче.
	— Сигурен съм, че е много вкусно — дипломатично се намеси татко. — Благодаря ти, Роуан!
	Роуан му се усмихна с благодарност и посегна към доматения сос. Умно решение — да полееш всичко с доматен сос (включително зелевата салата) беше единственият начин да погълнеш което и да било от ястията на Роуан.
	— Е, татко… — започна Лин, предпазливо отбирайки от рибата, — мислех си за това, че рожденият ти ден наближава. Миналата година ходихме на пицария, нали така? Но защо да не си останем Вкъщи тази година и да сготвим нещо по-специално?
	— Роуан ли ще го готви? — изписука Тор със стреснато изражение на лицето.
	— Определено, не — успокои го Лин без да обръща внимание на видимо раздразнената Роуан.
	Сърцето ми се сви. Знаех какво цели Лин. Доколкото я познавах, за нея партито-изненада беше вече решено и първата част от пъкления й план включваше да убеди татко да си останем вкъщи.
	— Да си останем вкъщи? Аз съм навит — вдигна рамене той. — Знаете, че не си падам по голямата суетня.
	_Виждате ли?_ Идеше ми да й се разкрещя — _той не обича суетнята!_
	Да пукна, ако греша, но няма по-голяма суетня от едно парти-изненада.
	— Като говорим за суетня… клетата Санди, — засмя се татко. — Трябва много да се е притеснила днес.
	Тук беше напълно прав. Клетата Санди. Толкова е сладка — няма по-доверчив човек на света. Но ако говорим за срамежливост от едно до десет, тя е някъде към девет и половина. Няма проблем, но това ме кара все да я защитавам. Толкова се травмира от случката с буболечките, че по време на целия филм с Никол Кидман тихо стенеше, и макар постоянно да натисках бутона за пауза и да я питах дали всичко е наред, тя неспирно повтаряше, че е добре. Но да си го кажем направо — толкова често покриваше лице с ръце, че едва ли видя много от филма.
	— Да, доста се притесни — кимнах аз, потрепервайки вътрешно заради нея. Не исках и да си представя как някой като Алфи ме вижда в състоянието на Санди.
	— Напълно я разбирам — продължи татко. — Да се намираш в стая, където всички са вперили поглед в тебе — това за мен би било истински кошмар.
	Ръката ми замръзна, както я бях поднесла към устата си заедно с вилица, на която беше забодено парче риба (ето едно извинение да не го изям), при което хвърлих поглед на Лин.
	Тя също се вцепени.
	Погледнах и татко, който ми се стори — освен ако не бях полудяла (напълно възможно) — че съвсем леко ми намигва.
	Дали не се беше усетил? Дали не беше дочул нещо? Или пък внезапно бе развил паранормални способности, за да надуши какво е намислила Лин? Или може би това беше просто случайност, а намигването — несъзнателно потрепване?
	Не знаех, а и не ме интересуваше. Всичко, което имаше значение, беше, че глупавата идея за парти-изненада се провали с гръм и трясък.
	Което си беше чист късмет, предвид това, че хич не я биваше.
	Да е жива и здрава следващата идея.
	Каквато и да беше тя.


>	Глава 6
>	Хей! Нека бъдем приятели! (освен ако не сме…)

	Клатушках се на път за училище в очакване да чуя познатия вик на Санди: _Алииииииии! Чакай меееееееее!_, но нищо такова не се случи. Никога не се уговаряхме да се срещнем, но така или иначе това често ставаше. Сестрите ми също учат в „Пелъс Гейтс“, но и трите предпочитаме да не ходим заедно. Обратното би било _твърде_ неприятно — за всяка една от нас.
	Тъй като вървях сама, би следвало да извършвам нещо конструктивно с мислите си — като например да измисля някакъв възхитителен подарък за татко, или дори може би да се сетя за нещото, което през целия уикенд имах чувството, че съм забравила, но наместо това не можех да спра да мисля за Алфи.
	По-точно разсъждавах за милионен път как е възможно Лин да бъде просто добра приятелка с някого — за бога — толкова красив като него. Все не проумявах какво вижда тя, когато го погледне. Не й ли се искаше тутакси да скочи върху му? Честно да Ви кажа, мисля, че не й се искаше. Изучавала съм я понякога, когато е с него, и не Виждам нито следа, нито знак за някакво привличане там.
	Същото важи и за Алфи (радостна съм да отбележа). Но това не означава, че Лин не е красива — напротив. (Аз ли не го знам…)
	От трите ни тя най-много прилича на мама. Има същата почти руса, вълниста коса — не че можеш да видиш вълните, при положение, че Лин Всяка сутрин ги изправя със сешоара с религиозна отдаденост — и очи с форма на бадеми. (И разбира се — идеални цици.) Аз, Роуан и Тор сме се метнали на татко — прави кафяви коси и тъмни малтийски очи. Естествено Лин щеше да е наистина красива, ако се усмихваше малко повече.
	Дааа, _това_ се случваше веднъж на милион години.
	Но по повод на Алфи и Лин — да не си помислите, че смятам, че момче и момиче не могат да бъдат приятели. Та нали и аз си имам Били. Но от друга страна Били си е просто, ами просто си е — _Били_. А Алфи е направо… _ухаааа_.
	Така или иначе, запътих се към двора на „Пелъс Гейтс“ по посока на главния вход, изпълнена с щастие, заради бляновете си по Алфи и въпреки факта, че беше понеделник сутрин, и ми предстояха цели пет дни училище.
	A до първия звънец оставаха още пет минути — пет минути, в които да се подпра на радиатора и да остана насаме с мислите си за Алфи.
	А може би не.
	— Али, може ли да поговорим? Ела в кабинета ми.
	Това беше мисис Фишър — класната ми ръководителка тази година. В началото ни казаха, че трябва да я възприемаме като наша приятелка, като някого, към когото можем да се обърнем, ако възникне проблем. Да знаете — вратата й е постоянно отворена и уж вътре има дъра-бъра.
	_Уж._
	След като няколко наивни деца се хванаха на тази въдица, всички останали разбрахме, че когато възникне проблем, по-добре е да поговорим с портиера, училищната сестра или случаен непознат, но не и с мисис Фишър. Не знам каква страна от характера си беше показала на мистър Башир — директора — за да стигне той до извода, че тъкмо тя може да изпълнява ролята на съчувствен съветник, но със сигурност това не бе страната, която ние виждахме. Когато я изнервяхме, тя веднага минаваше във вражеския лагер на „Не бъдете глупави — я се стегнете!“
	Не е нужно да казвам, че доброто ми настроение мигновено се изпари и аз тихо и безмълвно я последвах по коридора и по стълбите нагоре, към кабинета й.
	— Ето — започна тя, отваряйки широко вратата и нетърпеливо посочвайки с ръка някой, който седеше вътре, — това е Кайра Дейвис. А това… — и тя посочи мен, — е Али Лав. Али, Кайра се премести в нашето училище и ще бъде в твоя клас. Следователно реших ти да се грижиш за нея през първата седмица. Въведи я в нещата. Става ли?
	Става ли? Предполагам, че да. Поне не се бях забъркала в някаква ужасна каша, за която да нямам спомен, както се бях ужасила, когато мисис Фишър ме призова. Но сега, когато изпитах облекчение, че няма да бъда обесена, удавена и съсечена поради някаква незнайна простъпка, най-сетне успях добре да огледам съществото, което щях да бавя.
	И никак не бях сигурна, че то ми се нрави.
	Кайра Дейвис седеше отпусната в креслото и ръката й небрежно лежеше върху облегалката. Дъвчеше дъвка с отворена уста и нахално ме зяпаше отгоре до долу, сякаш бях чувал картофи, чието тегло се опитваше да отгатне.
	Опитах се да се държа, все едно не ми пука, и също я зяпнах, но не съм много добра в тези неща. Не ми стиска да съм грубиянка (предвид че съм твърда колкото смачкан картоф). Но все пак я огледах достатъчно добре, за да преценя, че има средиземноморски вид, или че дори е със смесена кръв. Беше доста хубава — освен щръкналите й уши, които се набиваха на очи, заради начина, по който беше опънала тъмната си къдрава коса на Висок кок. Но поведението й бе открито арогантно.
	— Е, момичета, какво чакате? — намръщи се мисис Фишър. — Звънецът вече удари. Ако не побързате, ще закъснеете за час по история.
	Хоп-троп и хайде марш… Мисис Фишер беше изпълнила дълга си, както сама го разбираше.
	Кайра апатично се надигна, провеси на рамо чантата си и хвърли озъбена, очевидно лицемерна усмивка на класната.
	— _Мнооого_ ви благодаря, мисис Фишър — промълви със захаросан глас, просмукан от сарказъм.
	— Довиждане, Кайра — измънка учителката в отговор и трясна вратата зад нас.
	— Фригидна дърта крава!
	Не можех да повярвам, че Кайра има куража да каже това толкова силно пред вратата на мисис Фишър. Не беше за вярване, че в този момент аз скочих да защитавам класната.
	— Тя е готина — вдигнах рамене, докато се носех към кабинета по история, надявайки се, че Кайра ме следва.
	— Не и от мястото, на което бях седнала — изръмжа тя и се изравни с мен.
	Може би ако беше някой друг, щях веднага да се съглася с него, но самонадеяността на Кайра някакси ме смущаваше. Намираше се от пет секунди в „Пелъс Гейтс“ и вече налагаше мнението си. Това беше малко прекалено, ако разбираше какво имам предвид.
	— Та кога пристигна в Крауч Енд? — попитах я, опитвайки се да сменя темата.
	— Миналата седмица — прозя се тя.
	_Прозя_ се истински — по най-грубия възможен начин.
	— И харесва ли ти?
	— Не знам. Малко скучно ми се вижда. Казах на мама и татко, че трябва да живеем в южен, а не в северен Лондон, ако въобще се налага да се местим.
	— Аха — отвърнах през зъби и забързах крачка по коридора.
	Знам, че е лудост, но наистина обичам квартала, в който живея — гордея се колко е зелен и разлистен, и пълен с история, колко жестоки магазини има, колко е удобен и едновременно моден.
	— Да, в Брикстън е много по-оживено в сравнение с _тук_.
	Направо млъкнах, толкова се вбесих. Но опитах да се сдържа, така или иначе ми е трудно да съм груба. Дори при положение, че Кайра си го просеше.
	— Та къде точно живееш?
	— В Кранли Гардънс. Страшна дупка.
	— Ъхъ.
	Кранли Гардънс е място, което агентите за недвижими имоти направо възпяват в рими. Това е „най-желаната пресечка“ и очевидно, според това, което казват, всяка къща там е „разкошна“. Но явно не и тази на Кайра. Боже, колко е разглезено това момиче…
	— Хм, ами къде си живяла преди? — попитах с облекчение, виждайки недалече кабинета по история на мис Томсън.
	— В Рай — местенце в Кент.
	— Знам го. Ходили сме веднъж, когато бях малка.
	— Абсолютно бунище, нали?
	— Тогава ми хареса — усетих, че протестирам. — Всички онези стари калдъръмени улички…
	— Да бе, адска скука.
	За това момиче всичко беше скучно и противно. Досадата, която излъчваше, вече започваше да ми досажда и на мен.
	— А защо се преместихте? — попитах по-скоро от любезност, отколкото от желание да получа отговор.
	— Често се местим. Баща ми е управител в банка. Сменя работите си — прозя се отново.
	— А майка ти? — погледнах към приближаващата врата на кабинета.
	— Професионална пияница.
	Хвърлих на Кайра изненадан поглед и лицето й се разля в ленива усмивка.
	— Шегувам се… — изкиска се тя.
	_Каква ужасна шега_, казах си наум.
	Но след това се сетих, че аз съм особено чувствителна, когато стане дума за майки.
	Най-сетне се оказахме пред отворената врата към широката светла класна стая.
	Всички продължаваха да се въртят и да шумят на чиновете си. До прозореца Санди вече седеше на обичайното ни място и ми хвърляше учудени погледи. Усещах върху себе си и погледите на Кло, Джен и останалите, които седяха на задните чинове и очевидно се питаха какво вземане-даване имам с непознатото момиче.
	— Здравей, Али. Това трябва да е Кайра, нали? — усмихна се мисис Томсън.
	— Точно така — изчурулика Кайра _наистина_ лицемерно.
	Изръмжах наум. Да се правиш пред мисис Фи-шер е едно, но мис Томсън е друга работа. Тя е прекалено добра и разумна, за да си играеш с нея. Всъщност това е любимата ми учителка.
	— Добре… Би ли седнала тук за момент, Кайра. Сега ще дойда да си поговоря малко с теб.
	С преувеличена въздишка Кайра се строполи на чина, който й бе посочен.
	Мис Томсън ме погледна, както татко предната вечер, сякаш едновременно искаше и не искаше да ми каже нещо. Но от мястото, на което стоях, виждах как веждите й подскачат нагоре-надолу, като че ли изразяваха: „_Тази_ ще създава проблеми, нали?“.
	Но това си бяха мои догадки. Или поне така ми се искаше да бъде. Това, което в крайна сметка мис Томсън _каза_, доста ме изненада.
	— Е, Али, тъкмо се канех да питам Санди как върви вашият проект?
	Нашият проект…
	О, господи.
	Нали се сещате за нещото, което бях забравила? Е, вече си го спомних…


>	Глава 7
>	Още малко стрес? Да, моля!

	Не съм гадна. Честно, не съм. Е, добре, известно е, че съм _малко_ гадна с Били, но това не се брои. Той знае, че се шегувам.
	Или поне се надявам да е така.
	Но тази Кайра — до края на деня ми се повръщаше от нея. Откъм забавление беше кръгла нула, тъй като се налагаше да я мъкна от кабинет в кабинет и да я слушам как се възмущава от училището през цялото време. (Починах си малко за обяд — както обикновено отидох на моето си място и само й показах къде е столовата.)
	За Кайра светът изглеждаше ето така: учителите в „Пелъс Гейтс“ бяха слабоумни, а в предишното си училище се беше оказала по-умна от всичките си учители, поради което я ненавиждали. Бившите й съученици били тотално изнервящи. А всичките училища, в които ходела, представлявали пълен боклук. Нашето обаче, печелело по боклучавост Всичко, свързано с „Пелъс Гейтс“ за нея беше гнусно, най-вече тоалетните.
	Голямата работа — тоалетните! Какво очакваше? Облицовани с кожа седалки и автомати за тоалетна хартия, изхвърлящи индивидуални кърпи за всеки, който влезе в кабинката? Да слезе на земята, ако обича.
	Но ако трябва да съм честна, Кайра не беше нищо повече от дребен дразнител. _Истинският_ проблем, който ме тормозеше, беше нашият проект по история и фактът, че двете със Санди не си бяхме помръднали пръста до този момент.
	— Не мога да повярвам, че времето мина толкова бързо! — измрънках аз, когато двете нещастно изпълзяхме от училищните порти същия понеделник следобед.
	Едно е да си напишеш домашното в последния момент, съвсем друго е да изфабрикуваш цял проект, който ти е възложен преди шест седмици, а остават само две.
	— Знам — кимна Санди.
	— Имам предвид, че времето направо се стопи, нали?
	— Знам — съгласи се тя.
	Още преди два месеца ни беше казано за този съвместен проект между катедрите Театър и История. За петдесетгодишнината на училището театралната трупа трябваше да постави пиеса, която да се играе пред местните начални училища, и която да е свързана с Крауч Енд отпреди петдесет години. За целта в катедрата по история бяха раздадени задачи: някои извършваха изследователска дейност около самата пиеса, други като мен и Санди трябваше да създадем атрактивна визуална среда като: а) декорираме фоайето пред залата, б) разкрепостим въображението на посетителите, т.е. на децата от началното училище.
	Когато мисис Томсън ни възложи задачата, крайният срок ни се стори стотици километри напред в бъдещето. Ала сега… хххххххххх.
	— Как можахме да забравим за това? — хленчех аз, ядосана на собствената си тъпота. Предполагам, всичко се дължеше на навика ми да си пиша домашните в последния момент в неделя вечер.
	— Хмммм.
	Леко се подразних, че Санди не реагира с обичайното си „Знам“. Какво пък означаваше това „Хмммм“?
	— Хмммм? — повторих и погледнах най-добрата си приятелка.
	— Ами… — смутено отвърна тя.
	— Ами? — попитах.
	— Ами… аз помнех.
	— Какво си помнела?
	— Мм, за проекта…
	— Помнела си за _проекта_? — изръмжах аз. — През цялото това _време_? А защо не _каза_ нищо?
	— Чаках теб… Мислех, че обмисляш някаква идея!
	И Санди запримигва със своите сини очи, ококорени като чинийки.
	Тя прави това постоянно — чака да види какво мисля за нещо, преди да каже или предприеме каквото и да било. („Това момиче няма грам предприемчивост!“ — каза веднъж баба, докато Санди се мотаеше вкъщи както обикновено и повтаряше: „Ох, не знам! _Ти_ решавай!“ по повод на това кой филм да гледаме в кино „Одеон“)
	Знам какво имаше предвид баба, но е много трудно да се вбесиш на Санди. Тя е от онези приятелки, каквито е добре да имаш до себе си. Чувството й за хумор е блестящо (дори когато й липсва увереност да е забавна сама по себе си), а освен това е толкова открита, че ти казва всичко в очите (но заедно с това е умна и знае кога да изрече някоя безобидна лъжа — като например в случаите, когато ме убеждава, че изглеждам добре, докато на брадичката ми разцъфтява възможно най-голямата пъпка.)
	Но знаете ли какво? Този път наистина се вбесих на Санди. Не можех да се сдържа. Бяхме загазили здраво. Естествено знам, че бях тъпачка, пълна тъпачка, задето забравих за проекта. Но и от страна на Санди не беше особено умно да си трае през цялото време.
	Изведнъж ми прилоша. Всичко изглеждаше катастрофално. И тогава, точно в този момент, когато си мислех, че нещата не могат да бъдат по зле, дочух глас, от който сърцето ми направо подскочи.
	— Здравейте, мацки! — каза Кайра и най-небрежно се изравни с нас.
	Но не можеше да ме заблуди — трябва да беше тичала, за да ни догони, тъй като преди минута, когато се обърнах назад докато пресичахме улицата, след нас нямаше никой.
	— Здрасти — отвърнах с половин уста. — Е, как мина първият ден?
	— _Скуууууучноооооо_. Този учител, мистър Гъз Конски…
	— Гасконски. Мистър _Гасконски_ — поправих я бързо.
	Добре знаех как му викат момчетата в класа. Но той вече ни преподаваше от години, а тъй като Кайра за пръв път влизаше в някакъв си мизерен час на мистър Гъз Кон…, ох, мистър Гасконски, беше доста нагло веднага да употреби прякора му.
	— Да де, какъвто ще да е — вдигна рамене тя. — Така или иначе мистър Както-и-да-се-казва е пълна отрепка. Най-загубеният от всички дотук.
	Чашата преля. Ако изцвилеше само още нещо срещу училището и всичко останало, щях да я убия.
	— Хм, не се ли прибираш по _онзи_ път? — попита Санди колебливо, посочвайки противоположна на нашата улица. Идеше ми да разцелувам най-добрата си приятелка. Този път не ме беше оставила _аз_ да свърша цялата работа. А и въпросът й бе съвсем на място. Защо Кайра се влачеше след нас, при положение, че живееше в обратната посока?
	— Ами аз… отивам… към пощата.
	Не, не отиваше. Усетих лекото колебание в гласа й и я видях бързо да поглежда напред, за да измисли накъде е тръгнала.
	— Аха, добре — каза Санди и леко ме сръга с лакът. Изглежда и тя беше схванала безочливостта на Кайра.
	— Ами, чао — весело изчуруликах аз, когато стигнахме входа на пощата.
	— Чао. Значи ще те видя утре сутрин на главния вход, Али, нали?
	Пълен мрак. Да бъда бавачка на Кайра цяла седмица ми се виждаше прекалено дразнещо, за да мисля и за това.
	— Ъхъ. До утре — измънках и се насилих да се усмихна.
	— Боже, _що за чудо_ е това? — прошепна Санди, като се обърна, за да се увери, че не сме преследвани.
	— От най-нахалните, дразнещи и хленчещи хора на планетата — предположих на висок глас, за да ме чуят всички в околността, дори и в самата поща.
	Сега вече имаше _три_ неща, които ме стресираха:
	1) Фактът, че вятърът повяваше сред огромната пустиня на въображението ми всеки път, когато се опитвах да родя някаква идея за рождения ден на татко. По този начин Лин съвсем скоро щеше да пробута Много Лош План №2. А аз се ужасявах при мисълта какъв може да е той.
	2) Вятър повяваше сред огромната пустиня на въображението ми и когато се опитвах да родя изумителна идея във връзка с проекта по история. Не че трябваше да е супер-изумителна. На този късен етап една средно тъпа идея също щеше да ми свърши работа.
	3) На всичкото отгоре имах неприятното усещане, че Кайра ще ми се залепи. Тревожех се, че ще започне да се влачи с мен и Санди, просто защото сме единствената й възможност. Предвид всичко, което видяхме (и чухме) от нея, беше ясно, че съучениците ни няма да се тълпят на опашка, за да стават първи приятели с нея.
	Бяхме се разделили със Санди преди около три пресечки, като и двете решихме да мислим цяла вечер идеи за проекта (т.е. тя да почака и види какво аз ще измисля, след което ентусиазирано да се съгласи).
	След това, докато вървях по градинската пътечка, дочух от нашата къща да долита разговор на висок глас и си помислих какво ужасно нещо съм извършила в предишния си живот, за да заслужа толкова дразнещ ден.
	— Защо крещите всички? — попитах, когато се озовах в дневната и изненадах домашните с появата си.
	Тор седеше по турски на пода и галеше една котка, която не беше Колин, докато Роуан, Лин и баба се въртяха в кръг около него. От езика на жестовете им разбрах, че сестрите ми са в бойно-отровно настроение, а баба играе ролята на рефер.
	— Али, скъпа, ние _не_ крещим — заяви тя, отричайки нещо, което беше ясно като бял ден. — Просто дебатираме, това е всичко.
	— Окей — отвърнах, оставяйки училищната си чанта на дивана и пльосвайки се до нея. — И за какво е дебатът?
	— Рожденият ден на татко — хапливо отсече Лин и се разположи в другия край на големия смачкан и стар диван.
	Той гальовно изпъшка, когато сестра ми се настани отгоре му, все едно дълго и приглушено изпръцка, напук на навирения й нос.
	Хвърлих на Тор поглед, който казваше: „Само да си посмял да се изкикотиш — ще влошиш нещата.“ Но той беше умен и вече знаеше, че трябва да си трае. Сграбчи котето и зарови в него лицето си, за да може да се изкиска незабелязано.
	— На Роуан й хрумна адски _тъпата_ идея — започна Лин, пренебрегвайки хленчовете на дивана, — да организираме на татко сеанс със специалист по фън-шуй по случай рождения му ден!
	Огледах дневната, боядисана в слънчево-жълт цвят, стария диван и кресла, преливащи от купища възглавници, списания и вестници, после камината, мебелите, отрупани със снимки, орнаменти и всякакви джунджурии, книги, растения и свещи… Всеки специалист по фън-шуй би се поразходил и припаднал от царящия хаос и бъркотия.
	— Струва ми се, че това би било точно по твоята част, Лин — предположих, сещайки се, че съм забравила да прибавя към общата картина на дневната приютените животни. — Всичко ще се минимализира и т.н.
	— Минимализъм! — изписка тревожно Роан. — Мислех си, че хората, които се занимават с фън-шуй ти носят късмет, като леко разместват мебелировката и окачват тук-там камбанки! Бедната Роуан очевидно не беше обмислила добре предложението си. Но да говори преди да е наясно какво казва, бе неин специалитет.
	— Бих оправдала всичко, стига тук да се поразчисти — изсумтя Лин, — но това не е точно нещото, което би се понравило на татко, нали?
	_Както и партито-изненада_, помислих си наум, ядосана на начина, по който Лин си навирва носа. Преди всичко, голяма част от картините и керамичните съдове В дневната бяха направени от мама.
	— Е, поне се опитах да предложа нещо специално — обидено отбеляза Роуан и гривните по ръцете й раздразнено се раздрънчаха. — Поне не е скучно като идеята на Лин!
	— Момичета, стига! — прекъсна ни баба и вдигна ръце по посока на двете ми сестри.
	— А ти, имаш ли идея? — попитах Лин, докато изритвах обувките от краката си.
	— Давай, кажи й идеята си и гледай как ще заспи от скука — сърдито подкани Роуан.
	— Мислех си за часовник с гравиран надпис на гърба — вдигна рамене Лин, като се обърна на дивана с лице към мен, старателно пренебрегвайки Роуан.
	— Ама той вече си има часовник — онзи, който му даде мама — автоматично отговорих. А и не виждах татко да умира от желание да се разделя с _него_.
	— _Видя ли_?
	— Достатъчно, Роуан! — измърмори баба. — Цялото това глупашко препиране за баща ви… Много ще се разстрои, ако разбере как се карате заради него.
	Тук всички млъкнахме, защото знаехме, че е права напълно и безусловно.
	— Така или иначе, и аз имам едно предложение за вас — продължи баба и скръсти ръце.
	— Какво? — попитах тъпо.
	— Ами, най-важното за баща ви сте всички _вие_ — започна тя и ни посочи с пръст по ред на номерата.
	Безмълвно слушахме и тайно се надявахме баба да разреши проблема ни.
	— Защо не му подарите семеен портрет на всичките му деца? На витрината на фотостудиото на Крауч Енд Бродуей винаги има изложени прекрасни семейни фотографии, правени точно там. Те са просто…
	— О, бабо, _не_! — възкликна Роуан, ужасена, сякаш току-що правителството беше издало декрет за едногодишна забрана на употребата на лампички. — Тези позиращи фотографии за _ужасни_! Толкова са дразнещи! Всички усмихнати и казват „зеле“!
	Баба се намръщи на Роуан, след което огледа израженията по нашите лица.
	Дори и Лин, която беше дясната ръка на баба, не можа да прикрие мнението си, че идеята е дълбоко изтъркана.
	— Добре! Като не искате да се вслушате в съвета ми, ваша си работа! — строго каза баба, обърна се и тръгна към вратата. — Най-добре да приготвя чая…
	О-хо — стигнахме и до големи заплахи.
	Баба много _ни_ помага, когато хленчим и се караме, но, по дяволите, може ли да се държи като тийнейджър, при положение, че иска да…


>	Глава 8
>	Удар под кръста

	Предупреждение: никога, ама никога не се опитвайте да подстрижете бретона си, когато сте в лошо настроение.
	Взирах се в отражението си в огледалата на тоалетната, докато сюрия момичета от по-малкия клас пищяха и се кикотеха някъде зад мен.
	За щастие не се присмиваха на косата ми, макар че и така да беше, бих ги разбрала напълно. Едно-единствено кичурче от бретона ми се оказа подстригано доста по-високо от останалата част, при което в огледалото пред очите ми нахално _лъщеше_ оголено парче от челото ми. Да бях оставила хамстерите на Тор да изгризат бретона ми, със сигурност щеше да изглежда по-добре…
	Разбирате ли, обикновено баба ме подстригва — лесна прическа, коса до раменете и бретон, така че не съм особено предизвикателство за фризьорите — но снощи имаше толкова мусене и пухтене, че не посмях да помоля за подстригване и се заех сама. Всъщност баба бе толкова раздразнена, че дори не остана за чая, както обикновено прави. В момента, в който татко се прибра, тя си тръгна под предлог че по телевизията има някакво предаване, което не иска да пропусне. Разбира се, за нас това беше неоснователно извинение. Не че някой намекна на татко за проблема — това щеше да издаде цялата конспирация.
	Така днес можех да добавя поредната капка стрес върху вече натрупалата се планина. Носех на раменете си несъществуващ проект по история (никакви чудеса не ме озариха през нощта), нямах идея за подарък по случай рождения ден на татко, Кайра продължаваше да дудне на ухото ми в междучасията, а сега и баба ни се разсърди.
	Ох, и тази подстрижка, дошла от ада.
	— Не! Недейте! Не! _Неееее_! — крещяха момичетата зад гърба ми. Наистина ме дразнеха — искаше ми се да им обясня, че можеш да се смееш, без да спукаш тъпанчетата на околните. Но просто не бях в настроение.
	Да се върнем към баба. На повърхността може да е строга и последователна във всичко, но всъщност е голяма душица. Оплаква се и мрънка заради хаоса в къщата (нейният апартамент е образцов като от журнал — никъде няма ни петънце, ни прашинка. Ето откъде е наследила това Лин…), но винаги идва заради нас. Особено след като мама си отиде и тн. Преди две години дори продаде къщата си в Барнет и се премести в апартамент на ъгъла на нашата улица, за да ни помага. Така че дори да беше прекалено сериозна и не точно човек, с когото можеш да се майтапиш, всички ние най-малко искахме да нараним чувствата й. Но изглежда този път бяхме успели.
	— Хайде! Звънецът! Бързо! Отговорникът сега ще дойде да ни подбере!
	Преместих поглед от накълцаната си коса в огледалото към шайката кикотещи се момичета, които се измъкваха от тоалетната.
	Не можех да се сдържа. Любопитно ми беше да разбера за какво е цялата тази врява. Имах чувството, че се бяха сбутали в кабинката зад мен. Прекосих изтъркания винилов под и надникнах.
	Учителят им по рисуване едва ли щеше да остане доволен като види какво са надраскали с дебел черен маркер по стената (със сигурност не си спомням подобни диаграми от часовете по полова култура при мисис Фишър). А и учителят им по английски нямаше да се радва да прочете какво са написали. Имам предвид, че ако решиш да драскаш неприлични неща по стените в тоалетната, поне гледай да няма правописни грешки, нали?
	— Никол е мотика — прочетох на глас. — _Мотика_?
	Не е кой знае каква обида, нали? Да сравняваш човек с онзи инструмент, който седи под градинския навес редом до лопатата.
	Но докато гледах творчеството на групата момичета, лишени от особено много мозъчни клетки, изведнъж ми хрумна, че Кайра има известно право по един въпрос: тоалетните в „Пелъс Гейтс“ наистина _са_ отвратителни.
	Мислейки си за Кайра, въздъхнах с облекчение. Успях да я отсвиря в началото на следобедната почивка, преди около петнайсет минути, и оттогава не я бях виждала. Дали вече и на нея не й беше станало досадно да се влачи след мен? Дали поне един от стрес-факторите ми не бе отстранен?
	Леко и без ефект разроших косата си пред огледалото и се забързах по коридора.
	Където се нахаках право на учителката по история мис Томсън.
	— Али! — усмихна се тя, — тъкмо говорех за теб.
	— Ами… — отвърнах аз, чудейки се какво ще последва.
	— Да, нали си спомняш, че вчера със Санди ми казахте, че малко изоставате с проекта си?
	Малко ли? С цели четири седмици…
	— В началото на междучасието имах изненадващо посещение от някого, който иска да ви подаде ръка…
	Не беше нужно да слушам докрай това, което мис Томсън ми съобщи. Всичко, което ми трябваше да знам, бе, че двете със Санди вече си имаме малък помощник, който със сигурност не желаем.
	Проклетата Кайра Дейвис.


>	Глава 9
>	Хубави идеи, лош късмет…

	Котката, която не беше Колин, започна да се навърта за сандвича с риба-тон, който току-що бях направила.
	— Ой! — извиках аз, докато се връщах от хладилника с флакон нискомаслена сметана в ръка (върху който се мъдреше етикет „Собственост на Лин Лав“, но се опитвах да не го забелязвам).
	Котката, която не беше Колин, скочи от кухненския плот и негодувайки прекоси дървения под, стържейки с нокти по дъските. Огледах го и по смешната извивка на опашката познах, че е Франки. Това е единственият начин, по който идентифицирам котките, които не са Колин — по чупещите им се части. Тор, разбира се, ги разпознава по мъркането им, или по трепването на мустачето, но за останалите в семейството това е трудно. Освен Колин (който е риж и има три крака), всичките ни четири котки са черно-бели. От разстояние, или когато са се сгушили на кълбо, е непосилно да се каже кой кой е. Отблизо е по-лесно: Франки има неуверена опашка, ушите на Еди са така сдъвкани от улични боеве, че изглеждат като поръбени с дантела, Дерек е изключително кривоглед, а на фона на Флъфи, Франки изглежда истински красавец — Флъфи въобще няма опашка.
	— Имате изумителна къща! Обожавам всички тези цветове, картини и вещи!
	Никак не харесвах Кайра и _определено_ се ядосах, когато се наложи да я включим в нашия (невидим) проект по история, нито пък особено се _зарадвах_, когато трябваше да я поканя вкъщи в сряда на обяд, за да обсъждаме „идеите“ си за проекта.
	Затова пък много лесно се лаская, когато някой ми направи комплимент.
	— Благодаря — кимнах аз и й подадох чинията със сандвич с риба тон.
	Този, в който франки беше наврял носа си, разбира се. Кайра придърпа най-близкия стол и се разположи точно срещу Санди, която вече беше преполовила своя сандвич и допиваше чашата си, докато Кайра се бавеше в тоалетната на горния етаж.
	— Хей — започна Кайра, повдигайки горната филия, за да провери що за сандвич съм й дала, — какво става в стаята, която е на края на коридора горе? Чух много странен _шум_…
	Поколебах се за миг и цвръкнах от личната нискомаслена сметана на Лин върху сандвича си, след което се опитах да разбера какво има предвид. Тогава изведнъж проумях — спалнята на Тор е бърлога, пълна с рибки, буболечки, гущери и множество малки създанийца, въртящи се в кръг.
	— Какъв беше шумът — цвърчащ и драскащ? — попитах.
	— Да!
	— Трябва да са хамстерите на брат ми.
	— Ау! И освен тях имате и две кучета?
	Ролф и Уинслет изглеждаха много развълнувани от ненадейната врява посред бял ден. Обикновено на обяд вкъщи бяхме само аз и Роуан (аз, защото обичам спокойствието, а Роуан, защото честно казано няма никакви приятели в училище, с които да виси в столовата.)
	— Да. Освен тях имаме и пет котки — казах аз и дръпнах още един стол изпод дългата кухненска маса, на който се настаних.
	— Вярно ли?
	Почти очаквах Кайра да направи някой от саркастичните си коментари за миризмата на животните или нещо подобно, но тя нищо не каза. Изненадах се. Но още повече се изненадах, когато допълни:
	— А коя е шантавелката, която седи в дневната?
	Подскочих. Как си позволява да говори за Роуан по този начин? Въпреки че — колкото и да не ми се искаше — трябваше да призная (само пред себе си), че днес Роуан изглеждаше много странно. Беше навила тъмната си коса на малки охлювчета плътно около главата, подобно на Бьорк (което само по себе си бе достатъчно ексцентрично), след което беше увила около всяко охлювче по една панделка. Вероятно й бе отнело часове, а ако бъда честна, ефектът не беше кой знае какъв.
	Въпреки това ставаше дума за член от семейството ми.
	— Това е сестра й! — каза Санди в моя и на Роуан защита, право в лицето на лишената от такт Кайра.
	— Така ли? Горкичката ти! — изръмжа тя.
	Тъкмо се канех да отправя злобен коментар по посока на Кайра (стига да можех бързо да измисля такъв), когато тя изведнъж отново се размаза.
	— _Ооооо! Писииии!_ Какво се е случило с теб?
	Изотникъде Колин щастливо скочи в отворените й за прегръдка ръце и започна да преде толкова мощно, че разтресе основите на къщата… или поне според моите представи.
	— Имаш предвид крака му ли? — казах аз. — Сражава се с една кола и загуби.
	— О, боже, сигурно много си се разстроила! — възкликна Кайра, галейки свръхдоволния Колин.
	— Не, това беше преди да го приберем — вдигнах рамене. — Наследихме го от приятелка на приятелка на баба — сменяха жилището си и не можеха да го вземат с тях.
	Но такива бяха историите на нашите домашни любимци, всеки един от тях беше изпаднал и мърляв по един или друг начин. Както Уинслет Освен капризите й на възрастна дама, постепенно разбрахме за клептоманските й наклонности, след като открихме два комплекта ключове, четка за коса, грейка, както и любимата вълнена фланела на татко, набутани под кучешкото одеалце в леглото й. Вероятно тъкмо тази й склонност я беше докарала до състоянието на изоставена.
	Ами котките… Е, освен Колин, ние наследихме Франки и Дерек от едни съседи, които се преместиха преди четири месеца. В рамките на една нощ се изнесоха и зарязаха четирикраките си косматковци. Еди пък си беше скитник, който започнахме да храним, Флъфи е злонравният котешки еквивалент на Уинслет Ампутирали са опашката й след като един доберман, с когото живяла, я отхапал. При дадените обстоятелства Флъфи не можела повече да живее с добермана, при което собствениците й постъпили доста нечестно (това са хората, които работят в бакалията до татковата работилница) и решили, че котката им трябва да си намери нов дом. Оказа се, че това е нашият.
	— Късметлийка си — измърмори Кайра, завирайки носа си в муцуната на Колин: — Ние се местим толкова често, че не мога да си имам животно вкъщи…
	Погледнах Санди крадешком, която направи същото. Ако правилно четях изражението й, мислеше си, както и аз: „Какво става с _тази_?“.
	Беше трудно да проследиш промените в нрава на Кайра. За двата дни и половина, откакто я познавахме, тя се държеше като надута кралица. През последните пет минути в нашата кухня премина през хвалби за къщата ни, мрънкане срещу сестра ми, лигавене с котето ми и смущаващо размекване по повод животните като цяло.
	— Та във връзка с проекта — казах аз, опитвайки се да отклоня вниманието на Кайра от Колин, преди да е оскубала целия му гръб, — честно казано, не сме особено напреднали.
	— Така ли? — отвърна Кайра и ме погледна.
	— Всъщност не сме направили, ами, _нищо_ — вдигна рамене Санди и прибра хубавата си светла коса зад ушите.
	Забелязах по бузите й да избиват розовите петна на вината.
	_Не обядваме сандвич с риба тон в компанията на мис Томсън_ — щеше ми се да й кажа. _Защо се червиш?_
	— Ами добре — озадачаващо отвърна Кайра.
	— Не ми обръщайте внимание… — гласът на Роуан нахлу в кухнята. Запъти се към хладилника и понечи да се подкрепи с малко портокалов сок, но ръката й попадна на кутия мляко с малини и тя предпочете да извади нея. Забелязах, че върху кутията има етикет „Собственост на Лин Лав“.
	— Защо да е добре? — попитах Кайра, съсредоточавайки вниманието си върху нея.
	— Защото ми хрумна една брилянтна идея! — отвърна тя. — Е, малко е копирана от нещо, което правих в предишното си училище, но мисля, че ще свърши работа.
	— Казвай… — подкани я Санди, която подпря лакти на масата и присви големите си сини Дисни-очи.
	— Нали тук имате местно общество на историците? Обзалагам се, че притежават карти на местата, които са бомбардирани през Втората световна война — обясни Кайра, като продължаваше усилено да гали ушите на Колин. — В старото ми училище направихме големи плакати с картите и поставихме върху тях фотографии от онова време със стрелкички и прочие, указващи къде точно са падали бомбите.
	— Звучи гениално! — намеси се изведнъж Роуан с розово-млечен мустак над горната устна. — Хората винаги са любопитни за такива неща, нали? Да разберат дали улицата, на която живеят, е била засегната.
	— Точно така! — съгласи се Кайра.
	Гледах ту едната, ту другата. Не пропускаха ли нещо съществено?
	— Ехо, здрасти! Забравихте ли ни? — помахах на сестра си. — Много ти благодаря, Роуан, но Санди и аз ще преценим дали идеята си струва.
	— Да, ама вие _нямате_ никаква идея, нали? Така че не ви остава избор — отсече Роуан, леко обидена.
	Но тогава аз също се почувствах леко обидена, че ме предава. Не стига че и без това се усещах безполезна във връзка с този проект.
	Погледнах как Роуан излиза от кухнята, за да се потопи в някаква сапунка, която тъкмо започваше по телевизията.
	Въздъхнах. Ако има нещо, което да мразя, то е някой да е прав за нещо, за което не ти се иска да е прав. Ако разбирате какво имам предвид.
	— Та какво мислите? — попита Кайра.
	— Хмм — кимнах с неохота. — Добре звучи. Да го направим.
	Да погледнем нещата право в очите — или трябваше да осъществим идеята на Кайра, или трябваше да напуснем страната, преди мис Томсън да е разбрала истината…


>	Глава 10
>	Всички тези светлини (са в стаята на Роуан)

	Нали познавате онова петъчно чувство? Когато ви пускат на свобода за целия сладостен уикенд, който започва в мига, когато в четири часа напуснете училище.
	Е, аз не изпитах това чувство. Или поне го изпитах само за петнайсет минути, докато влязох у дома и видях Роуан да беснее на стълбите, и да се залива в сълзи, докато Лин крещи:
	— О, за бога, Ро, престани да бъдеш такова бебе!
	— Какво става? — попитах Лин и я последвах в дневната.
	— Попитай нея! Просто се опитвах да обсъдя нещо, а тя, както обикновено, започна да буйства.
	Лин се пльосна на дивана и разгърна някакво списание. По начина, по който го беше навряла под носа си и ядосано го прелистваше, разбрах, че няма да изкопча повече от нея.
	Обърнах се, излязох от стаята, прекосих хола — люляковите му стени изглеждаха натъртено лилави, заради странната светлина като пред буря, която се процеждаше през стъклата на предната врата — и се понесох към кухнята.
	— Гледам да стоя настрана — каза баба, знаейки какво ще я попитам.
	На кухненската маса до нея седеше Тор и нехигиенично смучеше върха на молива си, надвесен над тетрадка, надраскана с аритметически задачи.
	— Ама какво им става, бабо?
	— Али, двамата с Тор сме заети с домашното му и нямаме време да се тревожим за кавгите на някакви глупави момичета. Нали, Тор?
	Малкият ми брат кимна.
	— А глупавите момичета по-добре да бяха се захванали с домашните си в петък следобед, вместо да се дърлят, нали, Тор?
	Тор отново кимна и се наведе над задачите си.
	В сравнение със сестрите си, Тор засега беше в белия списък на баба, но това не означава, че бе ангел. Ясно видях издутия джоб на училищната му риза, както и че нещо вътре мърда. Тъй като джобът беше малък, предположих, че вероятно някоя от белите му мишки е била избрана да слезе долу в ролята на математическа муза. Ако баба забележеше това, нямаше да й е _никак_ забавно.
	Щом Лин и баба отказваха да ми кажат какво става, оставаше само един човек, който можеше, но той седеше на горния етаж и хленчеше.
	— Роуан — нежно казах и потропах на вратата й.
	Не последва отговор.
	— Ро, аз съм, Али! — извиках по-силно, за да разбере, че не съм Лин, която се качва, за да продължи кавгата, за каквото и да беше тя.
	— Смррррркхххх!
	Приех издухването на носа й за положителен отговор и влязох.
	Беше само четири и двайсет и навън не трябваше да е толкова тъмно, но пурпурно-оранжевите буреносни облаци бяха надвиснали ниско и застрашително над големия еркерен прозорец. Тъй като по всичко изглеждаше, че здрачът е паднал рано, Роуан вече беше запалила цялата си колекция от лампички и по-големи лампи. С всичките гирлянди, блеснали в розово и зелено, жълто и червено, ефектът беше очарователен. Цялата й стая беше прекрасна по един зашеметителен начин. Всичко вътре бе прекрасно, с изключение на превитото на две момиче, кацнало на леглото, с размазана спирала и нос, заровен в сополива бяла кърпичка.
	— Това е ново — посочих някакъв колаж на стената.
	Представляваше захарно-розово пухено сърце, прикрепено към голямо парче бебешко-синя дъска. Но края на дъската и на сърцето бяха залепени разноцветни пайети, а в центъра на пухеното сърце имаше кукличка, облечена в малка балетна рокличка.
	— Направих го миналия уикенд — изсумтя Роуан и отново издуха носа си. — Открих кукличката в някакъв магазин за джунджурии в събота и реших да направя нещо с нея.
	Тя вече изглеждаше малко по-щастлива — да говори за картините и нещата, които правеше, определено повишаваше настроението й. Лин може й да изглеждаше като мама, но Роуан беше наследила мамината любов към разните артистични-мартистични предмети. Аз нямах нито светлорусите коси на мама, нито артистичността й. Не знам дали въобще нещо съм наследила — наистина, понякога спомените ми за нея са доста мъгляви. Което си е странно усещане…
	— Добре — изкоментирах аз, без да бях сигурна, дали би ми харесало да имам подобно нещо на стената си.
	— Благодаря ти — каза Роуан и измъкна краката изпод тялото си, придобивайки по-събран вид.
	— Та за какво се карахте с прекрасната ни по-голяма сестра? — попитах аз и приседнах в зеленото й надуваемо кресло. Беше напомпано на една страна, така че дупето ми почти опираше в пода, но все пак бе забавно да се седи в него.
	— Ох, тя ли! — Въздъхна Роуан и заби театрален поглед В табана. — Лин е такава командаджийка, че направо кръвта ми завира!
	Сега, ако бях на мястото на Лин, щях да я поправя и да кажа, че думата, която търси, е „кипва“, а не „завира“. Но това не ме дразни — Роуан постоянно говори по този начин и аз го намирам за доста забавен. Любимото ми е, когато пее с пълен глас с радиото под душа — трелите й са наистина ентусиазирани, но _никога_ не уцелва думите.
	— А какво те командваше? — продължих да подпитвам.
	— Не можеш да повярваш — каза Роуан, а очите й изглеждаха огромни и комични с цялата размазана спирала по тях. — Изведнъж решила, че идеята на баба за семейната фотография е добра!
	— Какво? — извиках аз и едва не се претърколих от надуваемото кресло. — Как така?
	Роуан се преобърна Върху намачканото си одеало на рози.
	— И аз това се опитах да я попитам — преди да ми отсече главата.
	— Какво ти каза?
	— Каза ми, че след като двете с теб висим и чакаме друг да измисли нещо, идеята на баба е може би най-добрата дотук и затова да я осъществим.
	При тези думи усетих известна вина. Както в случая с проекта по история, така и по повод на подаръка, се оказах поразително лишена от въображение.
	— След което се опитах да й кажа, че не искам да участвам в това — продължи Роуан, — а Дини ми каза да си затварям устата, освен ако нямам нещо гениално наум!
	Не виждах лицето на Роуан в този момент, тъй като лежеше В леглото си, а аз бях на практика на килима, но усещах, че цивренето започва наново.
	— Не я оставяй да ти се качва на главата! — казах неубедително, докато се опитвах да се измъкна от клатушкащата се под мен седалка.
	Имаше само едно нещо, което можеше да се направи — реших аз. Трябваше тутакси да измисля по-добра идея за подарък, преди Лин да отиде и да запази час при фотографа. Лин и Роуан щяха да стигнат до бой, както вървяха нещата, а и не вярвах, че татко ще е възхитен от ухилен семеен портрет, на който двете му по-големи дъщери си разменят яростни погледи.
	Като говорим за татко…

	— Хей, Али-Пали! Дошла си да се увериш, че старият ти баща си тръгва невредим от работа!
	Татко беше подал глава от задната част на работилницата и аз преджапах, като оставих мокри стъпки по линолеума.
	— Ами, ти все четеш за някакви възрастни хора, нападнати на улицата… — ухилих му се.
	В отговор към мен полетя парцал с машинно масло.
	— Какво толкова казах? — взех да протестирам на шега, като се дръпнах и го оставих да прелети покрай мен.
	— Дай ми една минута. Само си измивам ръцете и съм готов — провикна се той и изчезна в работилницата. — Страшен дъжд, нали?
	— Да. Имаше ли много работа днес? — опитах се да надвикам шума от умивалника.
	— Не съвсем — отвърна той. — Доста кротко мина, предвид, че е петък. Макар че продадох велосипед на някакво дете.
	Освен, че поправя колелета, татко продава втора употреба велосипеди — в мъничкия магазин отпред, където сега стоях аз и се отцеждах.
	— Та какво те доведе насам, Али-Пали? — долетя гласът на татко.
	— Не знам. Разхождаше ми се — вдигнах рамене.
	Каква шега. Ако ми се разхождаше, щях да взема Уинслет и Ролф и да отида в Палата или в Куинс Уудс, а не просто да отскоча на пет минути от вкъщи до работилницата на татко на ъгъла. А и да се шляеш навън не е първото нещо, което правиш, когато излезе буря и дъждът залива тротоарите.
	Не просто исках да се разходя. Това, което татко не знаеше, беше, че имам шпионска мисия…
	— Е — каза той, като се подаде на входа на работилницата с червената си карирана риза, джинси и кърпа, с която бършеше ръцете си, — пали не си дошла да разбереш какво искам за рождения си ден?
	По дяволите! Едва ли от ФБР щяха скоро да ме поканят да работя за тях.
	— Как разбра? — попитах разгромена.
	— Ами дочух Лин да говори с Роуан за това миналата седмица — усмихна ми се той. — Нали Лин се отказа вече от идеята си за парти-изненада?
	— Да — потвърдих аз, спомняйки си за погледа, който ми беше хвърлил преди няколко дни, докато седяхме около кухненската маса. — Успя да я откажеш в неделя, когато разговаряхме за Санди и онова, което се случи с буболечките.
	— Добре — усмихна се той и метна кърпата на едно високо столче, след което откачи джинсовото си яке от закачалката на вратата. — Не искам особена суетня. Доволен ще съм, ако съм с вас, деца. Не ’ща нищо особено специално.
	Това беше един от онези моменти, които ти засядат в гърлото. Знаех, че татко си мисли за един човек, който липсва от уравнението, а _той_ знаеше, че аз знам за кого си мисли. Запримигвах на парцали и се опитах да кажа нещо смешно, преди да ревна като Роуан.
	— Не се оставяй на другите и дръж нещата под око, Али! — каза татко и пъхна яките си мускулести ръце в ръкавите на якето.
	— Ясно — преглътнах аз, като продължавах да усещам бучката в гърлото си, особено сега, когато татко ми довери мислите си.
	— Може би ти ще успееш да овладееш нещата — потупа ме той по рамото.
	— Няма проблем — уверих го. — Значи без фанфари, мажоретки и хартиени гирлянди…
	— Точно така! — засмя се татко, приближи се, прегърна ме през рамо и ме поведе навън.
	Окей, вече знаех със сигурност какво _не_ иска. Но продължавах да съм далече от това да разбера какво _иска_…


>	Глава 11
>	Нахалство и то голямо…

	— Али, я виж!
	Тор не е от онези дразнещи деца, които се смахват в магазините за играчки. Сещате се — от типа, дето награбват всичко, намиращо се В радиус от един метър, и скимтят: „Може ли това? Може ли онова? Може ли това? Може ли онова?“ като развалено СД.
	Нищо подобно. Съвсем спокойно мога да кажа, че ако заведа Тор в кварталния магазин за играчки навръх Коледа, той няма и да трепне. Но ако се окаже в кварталния магазин за домашни любимци, това вече е съвсем различна супа…
	— Али, не е ли сладко?
	Тор беше вперил в мен кафявите си очи с надежда. Намирахме се тъкмо В магазина за домашни любимци, където идваме всяка събота сутрин за ежеседмичните си покупки — постелки за хамстерите, храна за рибките и други дребни екстри, които Тор успява да изкопни от бюджета ни.
	— О, да, предполагам, че е много сладко — кимнах, гледайки малката гъбена топка, увита в меки, блестящи, сърмени бодли. Приличаше на нещо средно между таралеж и коледна украса. — Какво е това?
	— Играчка за котка — с готовност отвърна Тор и посочи към кутията, пълна с множество топки с блестящи бодли, откъдето беше извадил една.
	— Ммм, прилича ми повече на играчка за Роуан — отбелязах аз и си помислих колко би се зарадвала сестра ни на нещо толкова блестящо и глупаво.
	Тор се изкиска.
	Понякога е страхотно да имаш малко братче, независимо _колко_ са ти тъпи шегите, то винаги се смее.
	— По-добре да не й казваме за тях, Тор — казах му полусериозно. — Веднага ще дотърчи и ще ги изкупи всичките, след което ще ги залепи на леглото над главата си, или нещо такова.
	Тор продължи да се кикоти. След което спря.
	— А не може ли една за мен? — премигна той. — Моля те!
	Адски е хитър, малкият! Ама наистина.
	Ето го, подмами ме, като ми създаде фалшиво чувство за сигурност, правейки се, че това, което му казвам е много смешно, след което изведнъж — _хоп_! — точно когато бях свалила гарда, ме срази с огромните си молещи очи.
	— Ама ако купим това, няма да ни останат пари за горещ шоколад… — предупредих го.
	Това също е част от съботния ритуал — да се отбием на чаша горещ шоколад в „Шуфдас“ — малка кафетерия, в която сервират яйца и пържени картофки, през няколко сгради от магазина за домашни любимци. Освен ако, разбира се, ме похарчехме целевите си дневни за неща като меки блестящи топки.
	— Става — вдигна рамене той. — Котките ще я харесат.
	Така се отправихме към дома по-рано от предвиденото, въоръжени с животинска храна и играчки за котки. Както си бяхме само двамата, реших да спечеля Лав Детенце №4.

	— Чу ли как се караха вчера Роуан и Лин? — попитах го, докато се тътрехме по оживените тротоари и споделяхме утешителен „Кит-кат“ (все пак дори и да нямахме горещ шоколад, трябваше да поддържаме нивото на захарта си…).
	— Да — отвърна Тор и се наклони настрани под тежестта на пазарската чанта.
	— Не се разстрои, нали?
	— Не.
	— А разбра ли, че се караха във връзка с подаръка на татко по случай рождения му ден?
	— Да.
	— И какво мислиш, Тор? Смяташ ли, че татко ще се зарадва на голяма рамкирана фотография, на която сме четиримата?
	— Не.
	Както обичам да казвам, Тор не е от приказливите. Но е доста лесно да разбереш какво му е в главата.
	— Е, тогава какъв мислиш, че ще бъде правилният подарък за татко?
	Тор ме погледна, очите му се присвиха срещу слънцето.
	— Зоопарка…
	— Зоопарка? Е, добре знам, че всички искаме за татко нещо хубаво, Тор. Но дори и всичките ни джобни пари няма да стигнат, за да купим целия Лондонски зоопарк…
	— Не! — каза той и ме прасна по ръката със своята половина от „Кит-кат“-а. — Да отидем на излет! Всичките! Плюс баба!
	Ох, само си представям баба там — как извръща отвратено лице при вида на павианите и неприличните им червени задници. Или Лин, която се прозява и си поглежда часовника. А и предвид факта, че татко заведе Тор в зоопарка една неделя миналия месец, едва ли щеше да приеме като особен подарък идеята отново да брои пингвините, и то толкова скоро.
	— Добре, Тор, благодаря ти. Това е идея, която трябва да обмислим! — излъгах аз, докато завивахме по нашата улица.
	— Кой е това? — Тор сочеше с шоколада си някъде напред.
	— Кой е къде? — попитах, втренчвайки се в далечината, за да видя какво вижда той.
	— На нашата врата — каза Тор и разсеяно започна да гризе своя „Кит-кат“, досущ както хамстерите му гризат моркови.
	В последния момент различих някаква фигура — тъмнокосо момиче, което влезе у нас.
	— Може би е Вон — предположих.
	Вон е една от най-добрите приятелки на Роуан (другият е Чаза, който има навика да се изразява едносрично), които баба никак не одобрява. Главно защото са малко по-големи от петнайсетгодишната ми сестра (и Вон, и Чаза са на осемнайсет) и защото имат пиърсинги (Вон на носа, а Чаза на веждата), както и защото баба наистина мрази прякорите (Вон е съкратено от трудното за запомняне ирландско име Сиобан, а Чаза идва от игриво сдъвканото на улицата Чарлс). Представяте ли си как моята стегната баба вика: „Е, как си… _Чаза_?“. Няма да й дойде естествено, казвам ви. Но какъв избор има бедната стара Роуан? Всичките й връстници я правят луда, тъй като я смятат за прекалено странна и така нататък. Така че, щом Вон и Чаза я намират за готина, кой го е грижа, че са по-големи, с пиърсинги, или че имат тъпи прякори?
	— Не, не беше Вон — убедено заяви Тор.
	— Да не беше някоя от приятелките на Лин? — предположих аз, опитвайки се да разчовъркам мозъка си. — Мери? Или може би Надя?
	— Не.
	Намръщих се. Кой се мотаеше из къщи точно сега? Ако това момиче не беше приятелка на Роуан или Лин, то тогава коя беше?
	— Видях, че има големи уши — простичко каза Тор.
	Понякога брат ми е малко страховит (нищо чудно, че Били го нарича „детето-призрак“). Има способността да улавя детайли, които нормалните хора не забелязват…
	— Не може да си видял ушите й от такова разстояние! — засмях се аз, докато се тътрехме по тротоара.
	Но в мига, в който изрекох това, си спомних кой има големи уши, особено когато косата му е силно издърпана назад и вързана на конска опашка.
	Внезапно ме озари идеята кое е момичето, влязло в нашата къща. И то не _ми_ беше приятелка.
	Нахалната Кайра Дейвис…


>	Глава 12
>	Чия е тази къща?

	Роуан седеше на масата, а коленете й бяха загърнати в бяла памучна Викторианска нощница. От кухненската Врата, където стояхме с Тор, гърдите й изглеждаха огромни като на матрона.
	Все още не се беше разбудила след дългото излежаване — това се виждаше от прозявките й, както и от косата, застанала на една страна. За неин късмет някой беше напълнил каната, за да й направи чаша кафе.
	— О, здрасти! Тъкмо дойдох — каза Кайра точно толкова небрежно, колкото и включи каната за кафе. Звъннах на звънеца и събудих Роуан, затова сега й правя кафе. Някой друг иска ли?
	Доста е странно някой, когото едва познаваш, да се чувства като у дома си и да рови из кухненските ти шкафове за чаши. Не е просто странно — направо си е ВБЕСЯВАЩО!
	— Уф, Кайра, не трябваше ли да ти звънна по-късно, за да се уговорим за среща? — казах аз, като се надявах да се усети.
	Но не би.
	— О, няма проблем — вдигна рамене тя, докато тракаше с чашите по кухненския плот. — Вече ходих в Обществото по история — имам всичко, което ни трябва.
	Разбирате ли сега що за момиче е това? И колко е самонадеяно? Планът беше да се обадя на Санди и Кайра около обяд и да измислим време, в което трите _заедно_ да идем в Обществото по история, където да изследваме въпроса и да вземем нужните неща за проекта _заедно_… а тя отишла и свършила всичко… Очевидно има някакъв проблем да разбере какво означава думата _заедно_. Като че ли означава „не се съобразявай с никой друг, просто върви и върши каквото си искаш…“
	Толкова побеснях, че не знаех какво да кажа.
	— Да бе, събудих се много рано и ми стана скучно — нехайно продължи Кайра, като сервира чашата пред Роуан.
	— Благодаря — отвърна сънено сестра ми.
	— Моля. И си помислих, че мога да потърся нещата, които ни трябват Как пиеш кафето си, Али?
	Продължавах да не казвам нищо и да вися на вратата с пазарски торби в ръка.
	— С мляко. И с една лъжичка захар — прозя се Роуан, отговаряйки вместо мен.
	— Е, ще седнеш ли?
	Понякога се държа като пълен идиот Наистина. Това нахално безочливо същество ми нарежда да седна в собствената си къща. И какво правя аз?
	Сядам.
	— Ето, виж какво намерих — продължи Кайра, като се настани на стола и извади от бяла найлонова торбичка копия на фотографии и карти. — Всичко, което трябва да направим, е да ги увеличим до размера на плакати — има ли добра копирна машина в училище? Или пък да идем в специализиран център за копиране…
	— Не… не знам — глупаво вдигнах рамене.
	— Уха, виж! Това е улицата на Вон! — намеси се Роуан, внезапно оживена при вида на първата фотография.
	— Дааа — гледай тази къща! Напълно е разрушена. Точно тук е паднала бомбата — обясни Кайра.
	— Лелеее, това ще е много интересно за всички — да видят, че на улицата им са падали бомби… — размечта се Роуан, докато ровеше из останалите фотографии. — Трябва да ти е отнело цял живот да избереш нужните материали.
	— Да, така си беше. Но двете жени в Обществото по история бяха великолепни и ми помогнаха да се ориентирам.
	Случвало ли ви се е някога да се почувствате излишен? Точно така се почувствах като гледах как сестра ми и една абсолютно непозната персона са събрали глави и обсъждат моя проект.
	И по-лошо имаше да става.
	— Харесваш ли хамстери? — разнесе се тих гласец.
	Тъй като бях зашеметена от начина, по който Кайра се носеше из къщата ми, сякаш ми е приятелка от край време, не бях забелязала кога Тор е изчезнал някъде. Също така не бях забелязала кога отново се е появил и се е промъкнал до Кайра с шепи, пълни с козина, зъби и нокти.
	— О, да! — каза тя и се протегна да погали Лудия Макс.
	— Недей! Хапе! — предупреди я Тор.
	По дяволите, вярно е, че Лудият Макс хапе. Брат ми се сдоби с него преди няколко седмици от миналогодишния клас в училище. Наместо да бъде едно сладко и пухкаво създание, което дечицата да гушкат и обичат, Лудият Макс се оказа ротвайлерът в света на дребните бозайници и весело ръфаше и учениците, и учителите при всяка възможност Ако Тор не го беше прибрал, Макс щеше да заспи вечния си сън във ветеринарната лечебница…
	В този момент аз изведнъж се развеселих. Тор изпитваше Кайра, изправяйки я лице в лице с най-страховитото си животно, за да я види как ще реагира. Добро момче.
	— Няма да ме захапе! — уверено каза Кайра, грабна Лудия Макс от ръцете на Тор и го притисна към гърдите си.
	_Хайде, Макс,_ — помислих си аз. _Свърши си работата!_
	— Прррп! Ииииии!
	— Харесва те! — изчурулика Тор и лицето му се разля в усмивка.
	Върхът.
	Дори и на един хамстер не мога да имам доверие, че ще е на моя страна.


>	Глава 13
>	Да целунеш Били (Дааа — точно така!)

	Тревата беше малко влажна за лежане, но не ми пукаше.
	Вперила поглед право нагоре, виждах малки, къдрави облачета да се раздиплят в синьото небе. След това се разнесе далечен тътен и един голям самолет премина над върха на Палата Александра — сребристите му криле блестяха на слънчевата светлина.
	Обожавам да съзерцавам небето. Веднага се отпускам. Всеки път, когато главата ми се задръсти, или пък просто искам да си помечтая, идвам и се просвам на върха на хълма, за да гледам нагоре. Най-хубаво е, когато профучават самолети — обичам да си мисля за хората, които са вътре и похапват безплатни фъстъци, докато гледат отвисоко прекрасния и ефирен Палат Александра (самата сграда), а може би и по-малко впечатляващата и едва забележима Али-Пали (т.е. аз) — в случай, че имат особено остро зрение. Все се питам накъде са тръгнали и как ли екзотично живеят…
	Въпросната неделна утрин с огромно удоволствие бих се сменила с всеки един от пътниците в сребристия самолет над мен. Не че нещо кой знае колко драматично и _ужасно_ се случваше в живота ми, но просто ми беше _дошло до гуша_ от това колко дразнещи и усложнени могат да бъдат нещата.
	Като например Кайра, която се беше озовала неканена вкъщи предния ден и половината ми семейство си бяха паднали по нея. Честно ви казвам, решила съм да не вземам _повече_ страната на Роуан в разприте й с Лин. И да не водя _повече_ Тор на пазар за скапани котешки играчки.
	_Само ако можех да съм в самолета и да пътувам надалеч оттук…_ Мислех си, докато го гледах как се стапя в хоризонта. _Където и да било, само не тук…_
	Нали знаете за хора, които имат повтарящи се сънища? Е, аз пък имам повтаряща се фантазия. Ето такава: седя в самолет, който пътува към топло тропическо място с много плажове (тази седмица избрах за дестинация Шри Ланка — гледах я в някакво предаване за пътешествия и проверих къде се намира на голямата карта в спалнята ми). И така, седя си в самолета, гледам през прозореца огромните тлъсти облаци под мен, когато някой ме пита дали може да седне на съседното място. Сърцето ми спира, защото разпознавам онзи бавен ленив глас. Обръщам се и виждам Алфи, който ми се усмихва, а златният зъб проблясва в устата му…
	Чудна фантазия, нали? Както си лежа горе на хълма, често се опитвам да побутна нещата малко по-далече, и започвам да си представям как двамата лежим на плажа според избраната седмична дестинация, и се мажем един друг с плажно масло… Но някакси не съм склонна да стигам толкова далече. Може би защото в реалния свят се появява Уинслет, която започва да ме потупва с лапа и да ме ближе по лицето, за да провери дали не съм умряла, или нещо такова. Или пък пристига Ролф, който плясва на корема ми олигавено фризби, за да ми напомни, че пренебрегвам неделните си дискохвъргачески задължения.
	— Хъп! Хъп! Хъп! Хъп!
	Уинслет тъкмо беше престанала да лигави носа и устата ми с ухаещия си на кучешка храна език, когато я чух да ръмжи на куче.
	— Здрасти — каза Били, гледайки ме изотгоре и закривайки слънцето с обърнатата си наопаки глава с бейзболна шапка. (Бейзболната шапка беше обърната наопаки, не главата. Макар че с Били понякога това е трудно да се прецени.)
	— Махни се от пътя ми — отвърнах, подканяйки го да се премести. — Опитвам се да се кача в този самолет, но главата ти стои между мен и него.
	Били направи с ръка сянка пред очите си и се загледа нагоре.
	— Какво — в _този_ ли? — посочи самолета, който се отдалечаваше по посока на централен Лондон.
	— Мда — кимнах и се подпрях на лакти.
	Малко встрани от нас, на затревените склонове, Прешъс полагаше особени усилия да напъха скъпоценния си нос, точно там, където моите кучета най-малко го искаха.
	— Защо пък ти хрумна да си на този самолет? — попита Били.
	— Писна ми от всички малки раздразнения, с които е пълен животът ми — измрънках аз. — Искам самолетът да ме отведе на някое екзотично място…
	— Къде, на летището Гетуик ли?
	— Ъ? — премигнах аз.
	— Ами по _този_ път и на _тази_ височина няма къде другаде да отива, освен да се приземява в Гетуик — наведе се над мен Били.
	У него няма нищо романтично, ама наистина нищо. Което е още една причина да си няма гадже. Не че трябва да е обратното, просто той никога не може да прецени кога едно момиче не иска да чуе хладни факти за пътищата на самолетите и за безславните местни летища, а се нуждае от съчувствие и разбиране.
	— Така или иначе, не знам какво ти е в главата, при положение, че никога не си се качвала на самолет — нелюбезно отбеляза той. — Даже не знаеш дали ще ти хареса.
	— Е, и? — опитах да се защитя.
	Но той беше прав. Понякога е малко смущаващо да признаеш, че семейството ти няма възможност да те заведе на лъскава ваканция. Не протестирам срещу къмпингуването, което винаги правим (е, протестирам, само когато вали…), но все пак те оставя с чувството, че пропускаш нещо важно в сравнение с другите хора.
	— Добре ли си? — попита ме той като изведнъж долови мрачното ми изражение.
	— Не.
	— Какво има? Косата ти ли?
	Бях се опитала да среша бретона си настрани, но явно не бях успяла да прикрия накълцаното.
	— Не — възпротивих се и отново прокарах пръсти през него, като че ли това щеше да помогне.
	Ха.
	— Ами тогава какво има?
	Въздъхнах при натрапчивата мисъл, че Кайра се разполага в кухнята ни и заедно с Тор нагъват млечношоколадови бонбони.
	— Имаме ново момиче в класа и май накрая ще се наложи да я удуша с голи ръце.
	— ’Що така? — навъси се Били и обърна шапката си в правилната посока. — Ако те дразни, защо просто не спреш да й обръщаш внимание.
	— Да спра да й обръщам внимание? — изръмжах аз. — Доста е трудно, при положение, че вече се черпи с чай и бисквити в собствения ми дом!
	Не исках да съсипя още един ден от уикенда като говоря за Кайра — но знаете как е, когато имате нужда да похленчите. А Били е чудесен за тази цел и ме познава възможно най-добре. Мисля, че все пак съм най-близка със Санди, защото е момиче и защото ходим в едно и също училище, но както вече казах, Били е най-старият ми приятел.
	Запознахме се, когато майките ни ни водеха на една детска площадка. Тутакси го харесах, защото той беше единственото дете, което ми разрешаваше да го заравям в пясъчника. (Много е доверчив.) Странно беше, но майките ни също се сприятелиха. Странно, защото майка му е наистина от онзи спретнат тип жени, които избират обувки и чанта, подхождащи на тоалета, дори когато просто отиват до Теско, докато мама си падаше повече по дългите торбести поли и ръчноплетени пуловери. И когато бяхме малки, майката на Били винаги излъскваше и дезинфекцираше всяка повърхност или играчка, в случай че някой заблуден микроб се осмели да зарази скъпоценното й момченце, а мама я ужасяваше с твърденията си, че ако всички ние ближем всекидневно кухненския под, ще станем толкова неуязвими за микробите, че няма никога да ни се наложи да пием антибиотици. (Въпреки това, не си спомням да сме го правили. Т.е. не сме близали кухненския под, така да се каже.)
	Макар че като малка много си играех у тях, откакто пораснах не обичам да ходя у Били. Майка му винаги ме гледа със съжаление и разпитва как се справяме…
	Както и да е, въпросният ден Били се настани до мен на тревата и остана достатъчно дълго, за да изслуша цвиленето ми срещу Кайра и да си намокри дупето — с любезното разрешение на влажната трева.
	— А как се държи в клас? — попита той, след като изслуша цялата история.
	— Безкрайно е нагла с учителите — обясних, — но го прави толкова префинено, че не могат да й кажат копче.
	— Как така?
	— Ами, нали разбираш — задават й въпрос, а тя им отговаря правилно, само че с една такава _отегчеееееена_ интонация. Или пък казва „Да, сър“, или „Да, мис“, но с _презрение_ в гласа.
	— Искам да я видя.
	В този момент можехте да ме съборите с лястовиче перо. След всичко, което разказах, след като обясних как семейството ми изглежда са си паднали по нея, Били истински ме разочарова. Радарът му за търсене на гадже се беше наострил и той пренебрегна всички ужасни неща, които му споделих.
	— Какво?! — извиках аз.
	— Ами искам да я видя — просто за да я поставя на място. Да й покажа, че не е голямата работа.
	В този миг можех да прегърна най-добрия си приятел Били и силно да го целуна.
	Ако идеята за това не беше толкова лепкава и сълзлива.


>	Глава 14
>	Положителни вибрации и големи усти…

	— Мисля, че вече е израснал — мило ме излъга Санди.
	Знаех, че това е една от нейните „благородни“ лъжи — жива и здрава да е — затова не й се противопоставих, макар че отражението ми в огледалото твърдеше съвсем различно нещо.
	Взех да ровя из чантата си за шнолите с пеперуди, които знаех, че са някъде там. Бретонът ми имаше нужда да се прибира с тях, преди стане достатъчно дълъг, за да се покаже пред общество.
	Причината, поради която реших да не казвам на приятелката си, че виждам как ме баламосва, беше, че вече исках да спра да съм мрънкало.
	След срещата ми с Били предния ден, когато изплаках всичките си несгоди, се прибрах вкъщи и прекарах останалата част от неделята, мотаейки се мрачно. Нямаше нищо за гледане по телевизията вечерта, при което реших да се кача в стаята си и да си пусна възможно най-депресиращото CD. Но в мига, в който затворих вратата след себе си и автоматично посегнах към ключа на лампата, зърнах в мрака блестящия Палат Александра (не се тревожете — не беше пожар).
	Обикновено след падането на здрача е трудно въобще да го различиш в далечината. Сега обаче, целият осветен на върха на хълма, изглеждаше като някакъв приказен замък, носещ се във въздуха. Прожектори опасваха по дължина жълтата тухлена постройка, стъклописът на прозореца-роза блестеше като гигантска версия на системата от лампички в стаята на Роуан, която качва сметката за електричество, бели лазерни ленти изригваха от перилата и се разсейваха в нощното небе.
	Окей, съзнавах, че Палатът е толкова осветен, заради някоя голяма корпорация, но дори и това магическо видение да се свеждаше до Годишно учредяване на някакви си Награди или каквото и да било, стъписващата прелест успя да ме извади от скапаното ми настроение, в което тънех вече цяла седмица.
	Изведнъж разбрах, че да съм мрачна е скучно до смърт.
	_От утре_ — дадох обет, коленичила на стола и вгледана в шеметната гледка на Али-Пали — _ще спра да мрънкам и да хленча и ще бъда спокойна и позитивна. Надявам се…_
	И ето ме, спокойна (и т.н.) в понеделник сутрин, стоях пред главния вход на училището и се опитвах да разкажа на най-добрата си приятелка (т.е. на Санди) за новия си подход към проблемите си (т.е. към Кайра).
	— Знаеш ли какво, Санди? — казах аз, докато се мъчех да закрепя шнолите с пеперуди в главата си.
	— Какво? — отвърна тя, държейки под носа ми огледалцето си, за да виждам какво правя.
	— Не трябва да позволяваме на тази история с Кайра да ни съсипе — измърморих с лилава шнола между зъбите.
	— Така ли?
	— Да. Мислих по въпроса, няма как да се отървем от нея в този проект Така че по-добре да стискаме зъби, да търпим и да направим възможно най-доброто.
	— Ох, окей — кимна Санди. — Предполагам, че трябва също така да й съчувстваме, задето е нова и така нататък…
	Виждате ли? Санди винаги се опитва да бъде добра. Но понякога е _прекалено_ добра. При всички положения много по-добра от мен. Продължавах да съм изнервена на Кайра, дето в събота свърши цялата работа без нас.
	— Но, Али…
	Охооо, правилно ли се досещах? Да не би и Санди да се опитваше да мрънка срещу Кайра?
	— Какво?
	— Ами, обърках се…
	— Защо?
	— Ух, означава ли това, че трябва да бъдем истински приятелки е нея… или не?
	— Не, не означава, че трябва да сме _приятелки_ с нея — опитах се да обясня. — Само означава, че с теб сме достатъчно зрели, за да можем да работим с нея през следващата седмица, без да се изпокараме. А когато проектът и поставянето на пиесата и всичко останало приключи, ще я разкараме. Но полека.
	— Ох, окей — схванах — кимна Санди.
	Докато разговаряхме (и оправяхме прическите си), мястото около нас взе да се пълни с подобни на нас, които се мотаеха, дърдореха и отлагаха до последния момент влизането си в сградата на училището в понеделник сутрин.
	— Здрасти, Али, здрасти Санди…
	Беше Кло Бренан, заедно със Салма, Джен и Кели. Това са второстепенните ми приятелки след Санди и Били.
	— Няма я наоколо новата ви най-добра приятелка? — ухили ми се Кло.
	Харесвам Кло, но има много голяма уста и понякога си пада нахална. В някои случаи направо може да ме вбеси, ако искате да знаете истината. И само преди двайсет и четири часа, когато се чувствах кисела и наострена, подобно поведение би ме изкарало от нерви. Но сега бях спокойна и уравновесена и никакви заяждания по повод Кайра Дейвис не можеха да ме засегнат.
	— Не, просто трябваше да я въведа в училище само първата седмица. Слава богу!
	Опа, това беше малко гадничко от моя страна и не дотам спокойно.
	Трябва да положа повече усилия.
	— Голяма надувка е тази Кайра, нали? — прозя се Салма.
	Салма ще ви хареса, винаги изглежда полегнала — сякаш естественото й състояние е да се изтяга на някой от онези модни шезлонги и по цял ден да разговаря по телефона с приятели. Понякога нещата, които казва, биха изглеждали гаднички от устата на друг, но излезли от нейната, те просто имат за цел да бъдат забавни.
	— Да, правилно си я усетила. Чу ли я оня ден в час по френски? — намеси се Кели.
	Кели е готина, но е абсолютната Кралица на клюките.
	— О, да! — изкиска се Джен. — Започна да спори с мистър Матюс, когато той й направи забележка за произношението, нали така?
	Джен е голяма хилка — хили се в най-неподходящите моменти, като например на училищно събрание, или на някой тъжен, прочувствен, романтичен филм.
	— Изглежда иска да е център на внимание през цялото време, нали? — отбеляза Салма. — Глупава крава…
	Опа, май този път Салма се опитва не просто да бъде забавна. Поне не бях _аз_ гадничката. Макар че не можах да сдържа усмивката си.
	— Хей, Али — знаеш ли, че тази седмица излиза нов филм на ужасите? — смени ненадейно темата Кло.
	Знаех добре какво следва. В нашата група Кло е доста популярна — баща й държи бакалия, в единия край на която се дават видеокасети под наем. И всеки път, когато излезе нов филм, който искаме да гледаме, Кло го доставя няколко дни, преди официално да се появи на рафта. Тук сега се появявам _аз_ — всички ние се редуваме да си правим момичешки киновечери по домовете и изглежда, че идва моят ред да прогоня семейството си от дневната и да пусна вътре приятелките си.
	— Супер — кимнах. — Искате ли да дойдете през уикенда да го гледаме?
	— Тц — ще се появи на рафта в петък и затова трябва да се съберем преди това.
	Знам, че е глупаво, но е голям гъдел за нас да гледаме филма първи и затова се налага да направя по-добро предложение.
	— Окей, какво ще кажете за сряда?
	Всички започнаха да хъмкат, мънкат и ахкат, но накрая се реши, че в сряда ще има киновечер.
	_ДЗЗЗЗЗЗЗЗЗЗЗЗЗЗЗЗЗЗЗЗЗЗЗЗЗЪЪЪЪЪЪЪЪЪЪЪЪЪЪЪЪЪЪННННННННННННННН!!!_
	Голяма грешка — бяхме застанали точно под звънеца.
	— Фантастично! — Вяло се усмихнах на Санди в момента, в който звукът заглъхна. — Започва цяла нова седмица в училище!
	Не знам за теб, но има доста други места, на които _бих_ желала да бъда В този момент!
	Санди се ухили В отговор, защото добре знаеше как се чувствам. Т.е. като някой, на когото са му предложили яко да залепят клепачите му за очите…
	Тъкмо със Санди последвахме Кло и останалите по стъпалата към главния вход, когато изпитах странното усещане, че някой ме изгаря с поглед.
	Бързо извърнах очи Встрани и сред тъпканицата зърнах Кайра, която веднага заби поглед в пода. Странно е, но за частица от секундата забелязах ушите й — не че бяха големи (това се подразбира), но изглеждаха яркорозови на фона на матовата й кожа.
	(„Ах! Пламнат ли ти ушите, това е сигурен знак, че някой те обсъжда!“ — прозвуча в главата ми гласът на баба. Доста е практична, моята баба, но въпреки това от време на време обича да ръси старовремски суеверни пословици.)
	Уф — изпъшках наум и изпитах Вина. Дали Кайра не беше седяла някъде наблизо, докато плюехме змии и гущери по неин адрес? Дали не беше ни чула? Може да съм лицемерна, но ми стана лошо при мисълта, че до нея е достигнало нещо от разговора и че е била наранена.
	Али Лав — ти си лицемерка.
	Наистина си го казах.


>	Глава 15
>	Сестринска любов (не се смейте…)

	— Не! Да не си посмяла!
	При гръмогласната команда на Лин, Роуан застина на място и ръката й остана да виси над тенджерата върху печката.
	— Ама то си трябва — измрънка тя. — Ще бъде скучно без нищо!
	— На спагети болонезе не им трябва къри!
	— Ама…
	Роуан беше по-смела от мен (и по-луда… имам предвид спагетите болонезе с къри?). На лицето на Лин се беше изписала ледена физиономия, а да се караш с нея, когато има такова изражение, си е чиста лудост.
	— Али — _кажи_ й, преди да съм навряла лъжицата в гърлото й! — умоляваше ме Лин, размахвайки във Въздуха омазана с доматен сос дървена бъркалка.
	— Хм — измънках аз, докато се мотаех на входа на кухнята.
	И Лин, и Роуан бяха втренчили погледи в мен, очаквайки присъдата.
	Щеше ми се баба да е тук и да готви, както обикновено, вместо рано-рано да се изнесе, за да се подготвя за някаква годишнина от сватба във вторник вечер (парти във вторник вечер, а? Баба наистина води по-бурен социален живот от нас…). Ако беше тук, нямаше да има битка между двете ми сестри коя да бъде главен готвач, а и аз нямаше да се окажа в ролята на неохотен рефер.
	— Мисля… — започнах бавно, за да печеля време. — Мисля, че кърито е _супер_, но предпочитам спагети болонезе по обичайния начин.
	Дали бях достатъчно тактична, за да угодя и на двете?
	Не.
	— Лини, ти _накара_ Али да каже това! — избухна Роуан.
	— _Кога?_ — ахна Лин и се изсмя на това доста смешно обвинение. — Може би, когато й изпратих телепатично съобщение, докато идваше към кухнята преди две секунди, така ли? О, да, _толкова_ си права, Ро!
	— Това си ти — обръщаш всичко така, че да излезеш _адски_ умната! — сопна се Роуан и започна да премигва, сякаш всеки момент щеше да ревне.
	— Да бе? Ами не е трудно да изглеждам умна, особено когато съм наблизо до _теб_…
	— Шшшшт! — успях да ги озаптя. От мястото, на което стоях, щях да чуя издайническото скърцане на стълбите, дори и да не бяха млъкнали.
	Лин изведнъж прикова вниманието си в разбъркването на спагетите, а Роуан грабна гъбата от умивалника и започна да търка кухненския плот.
	— Мммм, вкусно мирише — усмихна се татко и влезе в кухнята. — Някой да ми е виждал някъде очилата? Трябва да помогна на Тор за домашното, но ще е от полза първо да прочета какво се изисква от него.
	— О, ето ги, татко! — весело каза Роуан и му ги подаде от кутията за хляб, където ги беше оставил.
	— Благодаря, Ро! Е, момичета, добре ли сте?
	Вече знаех, че е чул крясъците, докато е слизал по стълбите от стаята на Тор.
	Със сестрите ми имахме едно неписано правило — никога да не се караме пред татко. Не е честно, заради самия него, разбирате ли? Беше му толкова тежко, заради всичко, което стана с мама и т.н., че съвсем щеше да повехне, ако разбереше, че сме на път да се избием една друга. Така че — гюрултии, препирни, диспути („дебати“, както ги наричаше баба) — всичко това се пазеше в тайна от татко.
	— Да, добре сме! — казах аз твърде ведро, за да е убедително. — Тези двете се размрънкаха малко, защото тъкмо им казвах, че утре вечер ще идват приятелките ми.
	— О, Али, не ставай глупава! Знаеш, че с Роуан нямаме нищо против! — усмихна се Лин, влизайки в ролята си.
	Много е добра в това да се преструва, че с Роуан се разбират. Единственият момент, в който си позволява да разкрива истинските си чувства пред татко, е, когато се кара с Роуан по повод ужасяващите й опити да сготви нещо по време на дежурствата й в кухнята. Но все пак хората имат някакви граници…
	— Дааа! Тъкмо напомнях на Али, че е добре да изчисти къщата, след като гостите й си тръгнат. Последният път, когато приятелите й бяха тук, Ролф и Уинслет седмици наред дъвчеха разпилени по пода пуканки! Нали, Али?
	Сега Роуан жизнерадостно чуруликаше. Родена актриса е. Преиграването е по нейната част.
	— Добре. Както и да е, трябва да се връщам към таблицата за умножение! — усмихна се татко и сложи очилата си.
	Ние трите седяхме като истукани с глупави усмивки на лицата, докато татко се качваше по стълбите, и се вслушвахме как отваря и затваря вратата на Тор.
	След това Третата световна война отново се разрази.
	— Такава _командаджийка_ си, Лини! Смяташ, че можеш да ни нареждаш какво да правим и какво да мислим! — изсъска Роуан.
	Беше бясна на по-голямата ни сестра — това бе сигурно, но като се има предвид косата й, сплетена на къси, абсурдни плитки, Роуан по-скоро приличаше на някой, който се кани да издои кравата в древния сериал „Малка къща в прерията“, отколкото на участник в спор по повод употребата на къри в кухнята на Крауч Енд.
	— Какво общо има това с всичко останало?! Какво точно искаш да ми кажеш? — излая Лин и зелените й очи заблестяха. — И за стотен път повтарям, че името ми е _Лин_, не _Лини_!
	— На първо място продължаваш да настояваш да си направим тази семейна фотография, въпреки че и аз, и Али, и Тор намираме идеята за пълен боклук — разпали се Роуан. — А освен това можеш да променяш името колкото си искаш — можеш да твърдиш, че се казваш _Боб_, ако желаеш — но това не променя факта, че мама ти е дала името _Лини_ и ето това си ти!
	Отново настъпи тишина. Лин придоби странен вид при споменаването на мама, сякаш й бяха зашлевили шамар, или нещо подобно. Роуан също видимо се разстрои, че е повдигнала темата.
	И аз не се почувствах добре, когато ми беше напомнено за голямата зееща празнина в живота ни. Но се сетих, че веднъж татко каза как нашият мозък има изумителен капацитет да се защитава от болката. И точно в този момент явно мозъкът ми реши, че ще ме разсее от тъжните копнежи по мама, като ме накара да се кикотя.
	Изведнъж се оказах в ситуация, в която едва се сдържах да не се разхиля при мисълта, че Лин се казва Боб…
	— _Трябва_ да знаеш — надменно започна Лин, запазвайки самообладание, — че не държа _на всяка цена_ да правим семейната фотография…
	Някаква котка, която не беше Колин се отърка в глезените ми, привлечена от миризмата на готвено.
	— Защо? — попитах аз, като прегърнах опърпаната чернобяла писана и по кривогледите очи познах, че е Дерек. — Мислех, че си луда по тази идея.
	Лин стисна устни.
	— Това беше преди да разбера колко е скъпа цялата работа… — измънка тя най-накрая.
	Аха. _Това_ обясняваше ледената й физиономия.
	Роуан триумфално се усмихна. Усещах, че се кани да каже нещо, от което двете ми сестри отново щяха да се хванат за косите.
	— И колко _ще_ струва? — побързах да попитам, преди Роуан да се намеси.
	— Повече отколкото можем да си позволим — твърдо отвърна Лин.
	Роуан гореше да вземе думата.
	— Окей — малко прекадено силно казах аз, очаквайки средната ни сестра да отправи отмъстителна забележка. — В такъв случай нека помислим за нещо друго…
	— Като например? До този момент не си предложила нищо смислено! — многозначително кимна Лин.
	Дерек се опитваше да се освободи. Беше надушил сестринското напрежение в стаята и въпреки миризмата на храна, предпочиташе да е далече от кухнята и да се гушка на някое по-спокойно място.
	— Защо всички да не отидем този уикенд на пазара в Камдън? — предложих, като оставих Дерек да скочи на пода. — Ако там не успеем да намерим нещо необикновено за татко, никъде няма да ни огрее.
	Не знам дали някога сте попадали в Камдън, но там е абсолютно зашеметително. Пазарът — съществува отпреди много години и в началото се е състоял от няколко сергии между старите сгради, но постепенно се е разширявал и завземал всяка изоставена фабрика и въобще постройка в околността. По сергиите се продават странни, прекрасни и причудливи неща — от дрехи до храна (е, нищо от това не звучи особено причудливо, но то е защото не сте виждали как изглеждат някои от тях), или часовници, направени от измито от водата дърво, плетени цветарници за саксии и китайски камбанки, изработени от стари вилици. Странни наистина, ала хубави. Вярвайте ми.
	Лин и Роуан бързо се спогледаха. Без да кажат нищо, стана ясно, че някакво решение все пак е взето.
	— Окей — кимна Лин от името и на двете. — Да идем в Камдън през уикенда.
	Пфу.
	Успях да прекратя кавгата.
	Дори ако това означаваше, че пазят най-лошото за пазара в събота, когато може би щяха да си свалят скалповете.
	Но все пак в Камдън е пълно с улични артисти и всякакви образи, така че хората биха решили, че Лин и Роуан не се бият, ами правят пърформънс.
	А аз можех да застана отстрани с една шапка и да гледам как туристите ми хвърлят монетки в нея…


>	Глава 16
>	О, филм на ужасите…

	— Подарък за теб! — изкикоти се Джен на прага на къщата ни.
	— О, Джен, прекрасен е! Нямаше нужда! — суетях се, докато поемах кутията с „Чио Чипс“ от ръцете й. — Заповядай, влизай! Всички вече дойдоха.
	Оставих я да затвори вратата и влетях в дневната, където се разположих на единственото свободно кресло.
	— Хей, ами къде да седна аз? — започна да протестира Джен, като ни оглеждаше до една.
	Кло беше яхнала възглавницата, пълна с бобени зърна, и се изтягаше по пода, а Салма и Кели се бяха излегнали на дивана една срещу друга като сиамски близнаци.
	Междувременно Санди се беше сгърчила в единия край на креслото срещу мен и не изглеждаше в особено удобна поза. Останалата част бе заета от длъгнестото и космато тяло на Ролф, чиято глава _удобно_ почиваше в скута на Санди.
	Джен нацупи долната си устна и направи гримаса, подхождаща на тригодишно дете, което всеки момент ще ревне.
	Отнякъде долетя _нещо си_ и я удари по лицето.
	— Ау! — изписка тя и се строполи върху Кели — по вина на удрящото се в лицето й _нещо си_ — като започна безмилостно да се дръгне, докато Кели се сви на дивана, така че между нея и кудкудякащата Салма се образува достатъчно място. Джен съзря отворилата се възможност и тържествуващо намести дупето си там.
	В същия този момент Ролф — надушил свободна храна — скочи от креслото, което споделяше със Санди и се втурна след една изпусната бисквитка, използвайки корема на приятелката ми за ракетна площадка.
	— Ролф! — сопнах се аз, виждайки Санди да прави мъчителна гримаса, след като кучето прегази корема й.
	— Няма нищо, всичко е наред! Добре съм! — изпъшка Санди, останала без дъх, и размаха ръка като дори се опита да се усмихне.
	Мрази да „създава грижи“, както сама се изразява. Ако играеше вместо Дрю Баримор във филма „Писъци“, на края щеше да лежи в локва от кръв и да шепне: „Нищо ми няма, добре съм! Честно! Само някаква драскотина!“
	— Готово, давай касетата, Кло, и да пускаме филма — казах аз, надигнах се от креслото и коленичих пред видеото. — Та колко страшен е този филм?
	— Татко каза, че е по-страшен от „Проклятието Блеър“ — отвърна Кло. — Но чакай малко, Али, ти не ми отговори на въпроса.
	— Кой въпрос?
	В главата ми беше пълна каша, откакто се върнах от училище следобед. Първо ходих да пазарувам и накупих достатъчно бисквитки, сосове и кола, за да бъдат доволни приятелките ми. След това трябваше да възпра семейството си да не ги омете предварително. И въпреки че татко е много точен, що се отнася до моментите, когато ни е ред да каним гости, ми отне известно време да ги прогоня от дневната, преди Санди, Кло и останалите да позвънят на входната врата.
	— Преди да дойде Джен, те попитах за Кайра, помниш ли? — каза Кло. — Как върви проектът ви по история с Кайра?
	Бррр. Това ли било.
	Добре си бяха Кло, Джен, Кели и Салма.
	От самото начало се отърваха от този проект, защото бяха предложили да помагат за грима и гардероба на актьорите в пиесата. Доста сладка работа, ако питате мен. Докато аз и Санди трябваше да търпим Кайра и да прекарваме плътно с нея и с купчината плакати часовете по история. Театралната трупа започваше представленията от понеделник нататък и трябваше да се скъсаме от работа, за да приключим всичко навреме. Ето защо мис Томсън ни позволи да ползваме за тази цел нейните часове и помоли останалите учители да ни пуснат свободни в петък следобед.
	— Добре… върви — безразлично вдигнах рамене, като избегнах погледа на Санди. Усещах как си мисли, че трябва да им кажа истината. — Ама хайде да не си говорим за досадни неща. Да пускаме филма!
	— Стига де, Али — каза Кели. — Кажи си! Нали вече ти разправихме колко ни издразни тя днес в часа на мистър Матюс, когато започна с нейния глупав, префърцунен, „льо-ля-лъо“ френски акцент.
	— О, господи, дааа! — полуизпъшка, полуизкиска се Джен. — Дали се опитваше да се подиграе с мистър Матюс, или просто се надяваше да го впечатли, или какво ли?
	— Хайде, Ал — придумваше ме Кло, — вие двете със Санди я познавате по-добре от нас. Даже трябваше да я изтърпите да идва у вас, за да работите по проекта, нали? Що за момиче е? Наистина ли е толкова умна, или е напълно луда, или какво?
	— Вижте, не ми се говори за нея — измрънках.
	Освен всичко друго, не исках да изневеря на решението си да не се оплаквам.
	— Охоо, опитваш се да я защитаваш ли? — изкикоти се Кели. — Тя ли е сега най-добрата ти приятелка?
	— _Тя?_ Шегуваш ли се?! — изръмжах. — По-скоро ще се хвана да чистя кенефите в училище с четката си за зъби, отколкото да съм приятелка с Кайра Дейвис!
	Дотук с моето решение.
	— На кого се зъбиш, Али?
	На вратата седеше Лин, а на лицето й беше изписана най-презрителната й физиономия на изключителна и най-голяма сестра.
	Господи, _наистина_ пощурявам, когато Лин върши такива неща. Преди всичко си мислех, че вече е излязла (Роуан беше в стаята си горе, слушаше музика и правеше поредния си вехтошарски шедьовър, докато татко и Тор се сплотяваха, гледайки повторение на „Извънземното“ на стария портативен телевизор в татковата спалня). От друга страна, Лин винаги пазеше високомерния си тон на изключителна най-голяма сестра за случаите, когато приятелките ми идваха на гости. Но най-дразнещо от всичко беше, че на нея й бе лесно да направи нагъл коментар, при положение, че не й се налагаше да прекара последните дни в тесен контакт с Кайра Дейвис, която да й нарежда: „Не, Али, това фотокопие е твърде неясно. Направи го отново!“, както и „Не оцветявай така тази снимка — изглежда идиотска!“.
	А аз бях добра, търпелива и не се оплаквах, както си бях обещала, въпреки не малката госпожица Знам-Всичко ходеше по нервите ми толкова усилено, че беше застрашена да набутам лицето й в копирната машина.
	— Не се зъбя, дебатирам — спокойно се опитах да отвърна с любимата фраза на баба.
	— Така ли? Ами, _добре!_ — изръмжа Лин и си облече якето.
	Изведнъж си представих хубавото лице на сестра си, също така размазано във фотокопирната машина.
	Почувствах се по-добре.
	— Това трябва да е Алфи… — измърмори Лин под носа си, когато на вратата се позвъни.
	Езикът ми се върза на панделка и усетих, че температурата на лицето ми се покачва до един милион градуса — отчасти заради гнева ми към Лин, която ми съскаше и ме излагаше пред приятелките ми, отчасти, защото Алфи се намираше някъде наоколо…
	Точно в този момент се разсеях и безкрайно се развеселих при вида на Кло, която правеше муцуни и имитираше дразнещата ми сестра. Но скоро след това бързо спря, защото Лин отново се появи на вратата.
	— Още една гостенка — обяви тя, преди да отлети за някъде. С Алфи…
	Санди, Джен, Кло, Кели, Салма… не чакахме други „гостенки“.
	— Здрасти. Нали не съм изпуснала началото?
	Шест усти едновременно зяпнаха при вида на Кайра и безсрамната й муцуна.


>	Глава 17
>	Мразя я, не я мразя…

	Младежът с безвкусна, боядисана в русо коса имаше лош ден. Първо се скара с приятелката си, _след това_ отиде в апартамента й да се извинява, при което видя, че тя не е в състояние да го изслуша (просто защото беше малко умряла). След което, благодарение на приветливия квартален убиец и неговата брадва, нашият рус младеж се оказа с изкормени вътрешности. Тази гледка, _братче_, хич не беше приятна.
	Обикновено филмите на ужасите ме плашат до смърт — гледам ги с лице, заровено във възглавницата, сякаш тя може да ме предпази, или нещо такова. Тази вечер обаче, наблюдавах обичайните кръвнишки сцени, сгъстяването на напрежението и поредните кръвнишки сцени със същото безразличие, с което се отнасям, когато татко превключи канала на някое градинско изложение.
	Разбира се, онова, което изпитвах, не беше безразличие, а абсолютен потрес. Появата на Кайра изневиделица, сякаш някой я е канил, за бога, беше толкова зашеметително нагла, че не знаех какво да й кажа. Очевидно ни беше подслушала предната сутрин в училище да си говорим за предстоящата момичешка киновечер и просто… беше рошила да се самопокани.
	Знаете ли какво казах, когато попита дали е пропуснала началото на филма? Окей, преди да отгатнете, вижте бърза селекция на нещата, които _би следвало_ да кажа. Ако бях момиче на място. Каквото не съм.
	1) Какво ти дава право да идваш току-така, Кайра? Не виждаш ли, че си _нежелана…_
	2) Да си пропуснала началото? Хей, момиченце, ти ще пропуснеш целия филм. Кръгом и марш откъдето си дошла…
	3) _Алоооооо?_ Земята вика Кайра! Нека ти обясня: ние тук в _реалния_ свят си имаме симпатичен малък обичай, според който _каним_ гости в къщите си, а не очакваме да се появят неканени на вратата като някакви _психари!_
	Виждате ли, всички тези реакции — макар и не особено красиви — биха били подходящи при дадените обстоятелства.
	Да, ама не. Кайра Дейвис се появява в дома ми неканена (за втори път) и на въпроса й „Нали не съм пропуснала началото?“ аз се усуквам и казвам: „Ммм… не“, след което безпомощно гледам, докато тя обхожда с поглед стаята и се настанява на пода, като се обляга на креслото, на което седи Санди.
	— Донесох ей това! — каза тя и отвори бяла найлонова чанта, след което тропна на масичката с вече подредените гризини няколко плика с тортила чипс, бисквитки и печени фъстъци.
	Всички бяха вцепенени на място и никой не реагира. Може би, след като това беше моята къща, очакваха първо аз да избухна, но така и не го направих.
	Наместо това — о, какъв срам — я поканих да си сипе от двулитровата бутилка с кола, кацнала на масата, веднага след което отново пуснах филма.
	Сюжетът едва беше достигнал до изтощения ми мозък, когато изведнъж една съсухрена ръка се показа изпод земята, където свлечената пръст беше сложила край на ужасното царуване на убиеца с брадвата, заравяйки го с давеща кал (освен ако всъщност не беше сложила край — от километър се надушваше продължение на филма).
	— Каква свещена _глупост!_ — изръмжа Кайра, когато надписите свършиха.
	Това беше типичен за нея коментар, поне доколкото вече я познавах от последните две седмици. Въпреки това, моментът не беше много подходящ.
	— Моля? — наежи се Кло и се обърна към Кайра.
	След като филмът беше от магазина на баща й и на нея дължахме честта да го гледаме преди плащащите клиенти, Кло не бе настроена да слуша критики.
	— Е, хайде де, _така си е!_ — възпротиви се Кайра и опули очи.
	В едната си ръка държеше шепа пуканки, а в другата — пълна чаша с портокалов сок, а в скута й дремеше котка, която не беше Колин.
	— А ти си някаква модна кинокритичка, така ли? — озъби се Кло.
	— Не е нужно да съм — вдигна рамене Кайра. — И бавноразвиващ се ще види, че това е глупост Имам предвид тази част, когато момичето изпитва съжаление към убиеца и започва да му пее приспивна песен. Не е чудно, че й отряза главата!
	Всъщност знаете ли какво? Филмът наистина _беше_ пълна глупост.
	Преценката на Кайра бе съвсем правилна. Само че за съжаление й липсваше преценка за това, че лазеше по нервите на всички в стаята и щеше да й е нужен придружител, за да се прибере вкъщи…
	— Или момента, когато русият младеж видя приятелката си размазана в стаята — не можеше ли поне да се _престори_, че го е грижа за нея? Имам предвид — _не е ли_ стъпвал никога в театрално училище, или може би случайно е попаднал във филма? — Кайра продължаваше да критикува, а когато свърши, напълни устата си с пуканки.
	— _Сериозно_ ли говориш? — внезапно попита Салма с погнусена физиономия.
	Окей, сега виждате другата страна на излежаващата се Салма. Тя е доста сладка — има нещо португалско, бразилско или от тоя сорт, все забравям. Но когато се изнерви, по израза на лицето й бихте си помислили, че абсолютно ви презира. Това обаче не е така — само момент Просто лицето й е такова.
	Кайра нямаше как да знае това. И ако някой друг на нейно място би замлъкнал при вида на това лице, Кайра сякаш не го забеляза и весело продължи да мели…
	— Ами майката на момчето! — не спираше да дрънка. — Наистина ли се очаква, че ще се хванем…
	— Хей — прекъсна я Джен и втренчи малките си остри като лазер очи, готови да пронижат Кайра на място. — Би ли млъкнала за пет секунди?
	Този път Джен _не се_ кикотеше…
	— Какво? — каза Кайра и сбърчи чело. — Нямам ли право на мнение?
	Усетих да ме полазват тръпки. Ситуацията ставаше наистина неловка. Щеше ми се никога да не съм организирала тази киновечер. Виждах как всички ме наблюдават и очакват да кажа нещо, но аз просто не знаех какво…
	— Ами, _би могла_ да имаш мнение, _ако_ те бях поканила тук тази вечер — изведнъж се чух да изричам.
	— Дааа, кажи й го, Ал! — окуражи ме Кели, пляскайки с ръце.
	— Какво пък общо има това с теб? — сопна й се Кайра. — Да не е _твоята_ къща, Кели?
	— Не — на Али е! — отново се намеси в разговора Кло. — А тя не _те_ е канила да идваш тази вечер, нали Али?
	Погледнах Кло, кацнала възбудено върху възглавницата, пълна с бобени зърна, и кимнах, усещайки как струйка пот се стича по челото ми. Господи, как _мразех_ подобни _неловки_ ситуации.
	А и _още по_-неловко щеше да става…
	— Какво общо има това с теб, рижа тъпачке — сопна се Кайра.
	Олеле. Двойно олеле. Кло нямаше против, когато я наричаха червенокоса, или кестенява, или медена, или каквото й друго атрактивно определение от кутиите за боя да използваха за естествения цвят на косата й.
	Но само споменете „рижо“ — и сте мъртви.
	— Кажи ми нещо — каза Кло и застрашително се приближи към Кайра, като почти прозрачната й кожа беше още по-бяла от обикновено. — Родена кучка ли си, или просто много дълго си се упражнявала, за да станеш?
	Кайра спря да дъвче пуканки и се втренчи в Кло безмълвно.
	Този път бомбата беше паднала в целта.
	Част от секундата по-късно Кайра се изправи на крака за изненада на котката, която не беше Колин, и която се събуди от дрямката си, и изпадна от скута й. След още две секунди излетя от стаята и от пътната врата, като я остави да се затръшне след гърба й.
	Докато трясъкът още вибрираше във въздуха, ние всички се спогледахме стреснато.
	— Ами, научихме я! — каза Кло накрая, а по лицето й пропълзя лека тържествуваща усмивка.
	Права беше. Кайра бе преминала границите с няколко големи и тежки стъпки — това беше сигурно. Но знаете ли кое е странното? И то наистина ще ви прозвучи странно — по някакъв начин ми беше мъчно за нея…


>	Глава 18
>	Не правете това вкъщи

	Закъснях след обедната почивка, ала това беше радостта да имаш свободен петък следобед, даден ти да завършиш проекта по история. Можех спокойно да се разхождам из празната класна стая, в която ни изпратиха, без да се тревожа, че трябва да се извинявам на учителката.
	Само да ви напомня, че Санди и Кайра също не се бяха разбързали особено. Единствената ми компания беше една статуя на призрачен каменен ангел, направена вероятно от някого в час по рисуване. Изглеждаше като онези статуи, чиято съдба е да се обвият в бръшлян и полека да се рушат над някой викториански гроб, а не да красят съвременно училище и да ме гледат с празни очи от немай къде.
	Като се опитах да я игнорирам, започнах да размествам задните чинове, за да освободя място на пода: имахме да завършваме още шест големи плаката и не беше зле да ги сложим всичките на земята, за да преценим какво още трябва да се направи.
	Въпросът беше Кайра да се появи някога е тях. А и къде ли се губеше Санди?
	Останала без дъх след влаченето на чиновете, кацнах на най-близкия и започнах да зяпам стаята. Навсякъде имаше картини и рисунки, както и няколко доста странни и не особено прекрасни колажа, изработени от телена мрежа и мека хартия. Върху шкафовете, които стигаха до кръста и обикаляха цялата стая, бяха разположени десетки предмети от папие-маше… предимно _топки_ и купища разкривени _съдини_… Малко ми напомняше за вкъщи. Всичко, от което се нуждаеше тази стая, за да се затвори кръга, бяха няколко котки, които да топуркат наоколо и едно едро космато куче да се пързаля по балатума.
	Като се сетих за вкъщи, сърцето ми се сви — спомних си за неловката среща с Кайра в сряда вечер. Оттогава отказвах да я водя и вземам от часовете (така или иначе вече знаеше кое къде се намира в училището), а и двете особено успешно съумявахме да избягваме погледите си. Кло, Кели и останалите също я пренебрегваха. Даже и Санди твърдеше същото, но не мисля, че й беше особено приятно да се държи по този начин. Санди не е много добра в това да се държи зле с хората. Дори с онези, които си го заслужават.
	А сега ми предстоеше да прекарам цял следобед с Кайра. Дали щеше да спомене нещо? Или щеше да се държи като че ли нищо не се е случило? Надявах се — поне аз лично смятах да предприема такава линия на поведение, стига да успеех. (Знам, знам, че съм страхливка. Не е нужно да ми го казвате.)
	Господи, искаше ми се Санди да побърза. Мисълта да застана лице в лице с Кайра и да водя разговор насаме с нея хич не ме караше да се чувствам фантастично.
	Сърцето ми подскочи на няколко пъти, когато чух стъпки по коридора към класната стая.
	След което се разнесе кикот.
	Кикот?
	Следната картина: най-добрата ми приятелка Санди бърбори и се шегува е Кайра Дейвис, като й помага да носи купчината плакати.
	Виждайки ме да седя на чина, усмивката на Санди застина на лицето й.
	Кайра от своя страна беше ведра и лежерна, колкото си иска.
	— Здрасти, Али! Сама ли свърши всичко? Със Санди тъкмо _умирахме_ от смях заради мисис Фишър, нали Санди?
	— Хм-м! — изписука приятелката ми, която излъчваше страшно неудобство.
	Нищо не им отговорих и те оставиха плакатите на чина до мен, а Кайра започна да ги разгъва. Но между нас казано, в гърлото ми заседна бучка. Знаех, че е тъпо да се чувствам предадена, но точно така се чувствах.
	— Преди минута минахме покрай нея в коридора и видяхме, че се е накъдрила по _най-ужасния_ възможен начин, нали Санди?
	Аха, _сега_ разбирах каква игра играе Кайра: опитваше се да ме накара да разбера, че със Санди са такива приятелки, та аз да се почувствам изключена.
	_Това_ беше отмъщението й за всичко, което се случи у нас в сряда вечер.
	— Кажи само как изглеждаше, Санди? — потикна я Кайра е най-приятелски тон.
	— Ух… много зле — измънка тя в отговор и страните й порозовяха.
	— Господи, по-зле от _зле_ — изцърка Кайра и разстла всички материали по чина. — Прилича на овца, нали… О, какъв ужас! Забравила съм всички онези листове с отпечатаните върху тях обяснения към снимките! Задръжте малко — трябва да отскоча до кабинета на мис Томсън, за да ги взема…
	Веднага след като Кайра хукна по коридора и кокът й от тъмни къдрици заподскача на главата й, Санди започна да дрънка.
	— Не съм се влачила с нея, Али, просто й налетях на входа на училището и тя ме помоли да й помогна да донесем плакатите и останалите неща тук и…
	— Окей, не ме интересува! — прекъснах я, макар че не беше съвсем така.
	До този момент Кайра бе влязла под кожата на сестра ми, на брат ми и дори на домашните ни любимци, а сега по всичко изглеждаше, че чудесно влиза под кожата и на най-добрата ми приятелка.
	Кайра се превръщаше в мой личен вампир, който изсмуква живота около мен…
	— Да знаеш, че тя си е окей, ама наистина! — премигваше Санди с умоляващ поглед. — Преди да срещнем мисис Фишер в коридора, ми обясняваше за случилото се в сряда вечер и колко притеснена била, задето така изхвърчала от вас…
	— Притеснена, задето _изхвърчала_? — попитах аз недоверчиво. — Не би ли трябвало повече да се притеснява заради начина, по който се появи?
	Санди вдигна рамене и сбърчи нос.
	— Знам, Ал, но ми е мъчно за нея — продължи тя, като поглеждаше към вратата да не би Кайра да не се върне в този момент — Започна да ми разправя, че има големи проблеми с майка си вкъщи.
	— Какви? — попитах.
	Не излъчвах особено съчувствие, знам си го. Но това не беше случайно. Всичко се дължеше на факта, че Кайра тотално ме объркваше. В един момент се държеше надменно, командаджийски и хулеше всичко и всекиго, който попаднеше пред погледа й. В следващия момент се лигавеше с трикраката ми котка или се появяваше на вратата ми, сякаш е изчезналата ми приятелка отпреди сто години. Мога горе-долу да се оправя с някой, който има две лица. Но с някой, който има около седемнайсет, просто съвсем се оплитам.
	— Не знам какво точно се случва с майка й, така и не успя да ми доразкаже, защото точно тогава видяхме мисис Фишър — обясни Санди, като навиваше с пръсти косата си на масури. — Но ми _каза_, че когато Кло я нарекла кучка, наистина я заболяло, ’щото така я наричала собствената й майка! Представяш ли си? Собствената й _майка!_
	Първата ми мисъл? Бях шокирана — как в възможно нечия майка да каже такова нещо в лицето на детето си? След това си помислих друго… Може би Кайра си измисляше всичко това, нали знаете — просто за да привлече внимание, или нещо подобно.
	Ако беше така, стратегията й се оказваше успешна. Санди абсолютно беше налапала въдицата — каквато си беше страшно добра душица.
	— Не си ли мислиш честно…
	Топуркане на приближаващи стъпки прекъсна изречението ми.
	— Готово — всичко е тук! — заяви Кайра и остави купчината листи и една ножица на чина до мен. — Да започваме!
	Останалата част от следобеда не беше съпроводена от приятни разговори, което напълно ми изнасяше.
	Кайра забеляза на перваза на един от прозорците напръскано с боя радио и го нагласи на „Рейдио Уан“. Наред с това имаше толкова много лепене, подлепване и довършителни работи, че единствените думи, които си разменяхме, бяха свързани с това кой какво да прави.
	Нещото, което не можех да преживея, беше, че Кайра нито веднъж не повдигна пред мен темата за сряда вечер, макар че с огромна радост го бе направила пред Санди по-рано същия следобед. За мен това очевидно означаваше, че тя преднамерено се опитва да получи преди всичко внимание от Санди. Цялата тази сълзлива история за нея и майка й беше скалъпена. Нямаше какво друго да е. Нали?
	Но аз се стараех да не се поддам на всичко това — трябваше да приключим с проекта този следобед и навреме да закачим плакатите във фоайето в понеделник сутрин, за да е готово то за представлението на театралната трупа в понеделник вечер.
	Не спирах да си повтарям, _че следващите няколко часа трябва да преминат възможно без сътресения_, след което щях да приключа веднъж завинаги с Кайра Дейвис.
	— Готово — казах аз, залепвайки _последната_ бележка под снимка върху _последния_ плакат.
	Стоях права и изучавах плода на нашата работа, разположен на пода пред трите ни.
	— Добре изглежда — ведро отбеляза Санди.
	Плакатите определено изглеждаха „добре“. В центъра на всяка един лист, върху който бяха залепени авторски фотографии, бяхме сложили увеличена в размер АЗ секция от карта, върху която бяхме отбелязали с червени кръгчета местата, където са падали бомби, а с червени стрелки отвеждахме към съпровождащите фотокопия, представляващи уголемени фрагменти от стари и нови снимки, на които се виждаше как са изглеждали съответните улици преди войната и сега.
	Дължахме това на Кайра — тя предложи тази наистина добра идея. Колко то и самата тя да беше таралеж в гащите и пълен чешит.
	— Хммм, не съм сигурна…
	— Не си сигурна в какво? — попитах аз и се улових, че се мръщя на Кайра.
	— Липсва му нещо… малко е скучно така.
	Шегуваше ли се? Проектът ни беше готов, нали? Часът бе четири без двайсет, петък следобед, т.е. оставаха двайсет минути до официалното начало на уикенда. Нищо не можеше да ме накара да вися още над тези плакати.
	— Какво имаш предвид под _скучно?_ — попитах я аз, изумена.
	— Просто ми се струва, че картите не изпъкват особено като централен образ — вбесяващо започна да размишлява тя. — Може би имат нужда от рамки около тях, или нещо такова.
	— Хммм… може би — съгласи се Санди с половин уста, преди да имам възможността да я застрелям с поглед.
	— Добре са си така, Кайра! — възпротивих се аз, но тя вече отиваше към най близките шкафове и започна да ги преравя.
	— Знам, но може да са и _по-добре_ — жизнерадостно каза и измъкна голямо руло двустранно тиксо. — Вижте, ако го боядисаме в черно, ще изсъхне наистина бързо, след което лесно ще го нарежем на ленти според размерите на картите и ще ги обрамчим. Санди, я погледни дали има някаква готова черна боя в онези кутии до умивалника. В противен случай ще трябва да разбъркаме…
	— Кайра, какъв е смисълът да си създаваме всички тези грижи? — попитах аз, вбесена при вида на Санди, която кротко се отправи към умивалника. — Това не е състезание. Така или иначе, единствените хора, които ще видят проекта ни, са учениците от началните класове, дошли да гледат представлението!
	— Е, и? — вдигна рамене Кайра. — Все пак искам нашият проект да е по-добър от всички останали. О, супер, Санди — намерила си!
	— Да, има достатъчно — каза приятелката ми, приближавайки се към нас с пластмасова кутия черна плакатна боя, останала от нечии друг творчески порив от сутринта.
	— Виждаш ли? — погледна ме Кайра с тъмните си бадемови очи. — Нас чака. Само трябва да боядисаме тиксото, след което си обираме боклуците и сме готови!
	В гърдите ми се надигаше гняв. Толкова беше настоятелна!
	_Само ако мога да запазя спокойствие още малко, след което няма да имам нищо общо с нея…_ напомних си и здраво стиснах зъби.
	— Добре! Давай! Ти знаеш най-добре! — изръмжах, опитвайки се да звуча твърдо, но бях на път да се разрева от яд и гласът ми трепереше. — Дай ми боята, Санди, аз ще го направя!
	— О, не, недей! След като смяташ, че идеята не струва! — сопна се Кайра и рязко дръпна кутията от ръцете ми.
	Само дето още не я бях хванала.
	Кутията, която Санди държеше, не беше особено голяма — точно колкото да събере малинов сладолед за цялото семейство (хей, това не си го измислих аз, остатък от етикета още седеше от едната страна) — но в нея имаше достатъчно боя. Достатъчно боя, за да изплиска малка приливна вълна.
	Изумително е колко далече може да излети боята, ама наистина. Бих Ви казала да опитате, ако не беше прекадено глупаво да го правите.
	Кайра — застинала на място — остана незасегната и продължаваше да стои с протегната ръка към вече празната кутия. Аз, Санди, дори призрачната статуя, която ни наблюдаваше, бяхме целите в _абаносови_ пръски.
	О, проектът ни, разбира се, вече не беше никак скучен. Сега, наместо да разпознават улиците си, децата от началните класове щяха да се забавляват да откриват _каква_ точно е целта на самите плакати, обсипани в петна черна боя с големината на кухненски чинии…


>	Глава 19
>	Един за всички, всички за… ох-ох

	— Ооооох, не е ли това най-красивото нещо, което някога си виждала?
	Присвих очи, за да видя предмета, който Роуан държеше в ръце — малък, пухкав, позлатен херувим, вграден в един от онези стъклени куполи, в които вали сняг.
	Роуан силно го разклати, при което наместо да се посипят снежинки като пърхут, порой блестящи златни мушици заваляха над малкото пухкаво човече.
	— Да, сладко е — казах аз, чудейки се що за вещество наливат в стъклените куполи. — Но не е точно най-красивото нещо, което някога съм виждала…
	Не, подобна чест се оказваше на неща като светкавици, които раздират небето над Али Пали, или на нашата градина през лятото, когато глицинията пощръклява и покрива цялата задна стена в купища пълзящи пурпурни цветове…
	Господи, шегувах ли се? Най-красивото нещо на света за мен беше единственият по рода си (фанфари, моля) Алфи.
	Въздишка.
	— Какво гледате? — намеси се Лин, появявайки се ненадейно.
	— Ами, това.
	И Роуан показа на Лин погребания в купола херувим.
	— Това достатъчно добро ли е за татко? — строго попита най-голямата ни сестра.
	— Е, не — измънка Роуан.
	— Ами тогава защо си губите времето да го зяпате. След като не е подходящ подарък за татко, няма смисъл, нали?
	Лин трябва да влезе в армията. Старши сержант Лав, слушам, _сър!_
	Хипарят, който държеше сергията, се втренчи в Лин, взе херувима от ръцете на Роуан и грижливо го притисна до гърдите си.
	— И какво става? — внезапно изръмжа Лин, като ни оглеждаше поред.
	— Какво да става?! — изписукахме в един глас с Роуан.
	— Къде е Тор? Чий ред беше да го държи за ръка? _Казах_ ви, че трябва да внимаваме за него. За бога, това е Камдън — _казах_ ви, че ще се изгуби за миг в тези тълпи!
	С Роуан си разменихме изплашени погледи. Чий ред беше да се грижи за Тор? Очевидно и _тя_ не можеше да си спомни, както и аз. Това можеше да се случи след един час пазаруване в подобен лабиринт от сергии и навалица — сполитат те трите Р — Разпиляване, Разсейване и Ритници (от по-голямата сестра, защото не си изпълнил задълженията си).
	— Не съм се изгубил! — долетя тъничък глас.
	— О, слава богу, Тор — каза Лин и раменете й се отпуснаха облекчено. — Къде ходи?
	— Ей, там! — възмутено отвърна той и посочи място на разстояние от около двайсет сантиметра.
	Изведнъж вълна от зяпащи купувачи се изля върху нас, при което четиримата почти се строполихме върху сергията със снежните куполи.
	— Окей, стига вече. Да се махаме оттук — заяви Лин. — Да идем да хапнем.
	— Нудълс! — извика Тор развълнувано.
	— Нудълс! — кимна му Лин и всички закрачихме (послушно) след нея.
	Виждате ли, забавно е с мен, Роуан и Лин. Окей, може да се заяждаме и да се шпионираме една друга, но, братче, когато сестрите Лав въстанат срещу света, светът няма никакъв шанс.
	До капанчето имаше само няколко пейки с маси и всички бяха заети. След като внимателно подбрахме жертвите си (Роуан посочи с очи група седнали туристи, които здраво стискаха почти празните си чаши с кафе), се появихме на сцената. Докато се въртяхме точно около тяхната маса в ръце със станиолени подноси с тай-нудълс, трите момичета започнахме да бърборим с най-противните си, високи и пищящи гласове. Туристите взеха да се изнервят Бяха на ръба да се изнесат, да избягат от дразнещото ни присъствие, но това не беше достатъчно бързо за Лин.
	Като се наведе, тя прошепна нещо в ухото на Тор.
	— Ама аз го искам! — изкрещя той на секундата. — Искам го! _Уаааааааа!_
	— Не! Казах ти, че не може! Лошо момче! — скарах се на Тор с театрален глас, като междувременно смигнах на сестрите си.
	— Нека я вземем! Искам онази _играчкааааааааааа! Уаааааааааааааа!_
	За дете, което не обича много да говори, той наистина се постара.
	При това достатъчно силно, за да офейкат туристите, а ние да се разположим на техните места, за да обядваме.
	— Браво, Тор! — ухилих се аз и вдигнах ръка, както направиха и сестрите ми.
	— Пет-пет! — прошепна Тор, ухили се на свой ред и плесна с малката си ръчичка нашите.
	— Хей, Али, каква е тази черна боя по косата ти? — попита Лин, омотавайки нудълс около пластмасовата си вилица.
	— В траур съм… — измънках, като изведнъж си спомних за злополуката предния ден.
	— Защо? — попита Лин.
	— Проектът ми по история умря.
	— Какво? Онова чудо с картите на бомбардировките и така нататък? — възкликна Роуан, вдигайки вежди.
	Изглеждаше точно като филмова звезда, когато правеше това. Единственият проблем беше, че звездата е Мини Маус. Бе сресала тъмната си коса си на два замотани кока от страни на главата й, а те приличаха на закачащите се уши, които можеш да си купиш от магазина на Дисни.
	— Да, чудото с картите. Точно то — въздъхнах аз.
	— Звучеше наистина интересно, когато твоята приятелка… как й беше името… разказваше. Какво се случи? — попита Роуан премигвайки с дългите си момичешки клепки насреща ми.
	Мда, Мини Маус.
	— Да, идеята беше добра. Но тя не ми е приятелка. Казва се Кайра Дейвис — избърборих аз. — Така или иначе, вчера всичко се опропасти.
	— От кого? — въздъхна Роуан.
	— От нас — изпъшках аз и захлупих лице в шепи. — Нещо се карахме и една кутия е боя се разлетя навсякъде.
	— Това ли е нещото, което правеше за постановката на театралната трупа? — обади се Лин, докато се опитваше да схване за какво говоря.
	— Ще ходя да я гледам! С класа! — изписука Тор.
	— Така ли, миличък — усмихнах му се. Не ми беше хрумвало, че и неговият клас ще представлява част от публиката.
	— Е, Тор, _можеше_ да покажеш на всичките си приятели проекта на сестра си — каза му Лин, — но сега ще можеш да покажеш само голямата празна стена!
	— Ха — _ха_! — саркастично се изсмях, а Тор се изправи и защъпурка към контейнерите за смет с вече празния си поднос.
	Брат ми е много екологично настроен.
	Но Лин беше права — на стената в училищното фоайе _щеше_ да се мъдри огромна празна дупка. Нямаше време да се направи каквото и да било друго. Братче, не исках да и да си помислям какво ще кажем на мис Томсън в понеделник сутрин…
	— Не можахте ли да спасите поне _нещо? Всичко_ ли се съсипа? — попита Роуан, наполовина глътнала един по-дълъг нудълс.
	— Видя ми се изцяло прецакано, когато си тръгвахме със Санди вчера. Но тогава очите ни бяха пълни с черна боя…
	— Нацапаха ли се дрехите ти? — намръщи се Лин и ме погледна тревожно.
	Това беше най-ужасният й кошмар — да намаца _грижливо_ изпраните си и изгладени дрехи.
	— Мда, но се оправиха. Баба ги накисна, веднага щом се прибрах.
	Никоя от сестрите ми не беше станала свидетел на унижението, което изживях предния следобед. Със Санди напуснахме класната стая, веднага след като премина шока от случилото се. Предполагам, че беше малко гадничко да зарежем Кайра да чисти всичко, но двете със Санди мислехме единствено за това как да се изнесем от училище, преди да е ударил звънецът в четири часа и дворът да се напълни с ученици, които ни сочат и ни се присмиват Когато се върнах вкъщи, само баба и Тор ме видяха в това състояние. В момента, в който Лин и Роуан се прибраха, аз бях вече под душа и по-скоро решена да спестя фарса, отколкото весело да го оглася на целия свят.
	— А не може ли утре да се понапънете и да измислите нещо заедно? — предложи Лин.
	Тя _би_ постъпила точно така. Но как да свършиш цялата работа за един ден, да не говорим за колко материали става въпрос? Не е възможно, Лин…
	— Ще ни трябва чудо и още няколко чифта ръце, за да направим такова нещо — отвърнах безизразно.
	— Ами аз мога да помогна, ако искате. Трябваше да се срещам с Надя и Алфи утре следобед, но лесно ще ги отсвиря.
	Зяпнах срещу Лин, винаги се изненадвам, когато се държи мило. А понякога тя е мила — много мила. Само дето си склонен да го забравиш в мига, в който започне да те строява на всеки пет секунди.
	Ококореното зяпане на сестра ми, поради шока, не продължи дълго — не и когато Роуан изведнъж забеляза, че някой липсва.
	— Хей… къде е Тор? — прекъсна ни тя.
	— Отиде да изхвърли боклука — отвърнах аз и посочих към големия пластмасов контейнер.
	Където брат ми го нямаше.
	Както и никъде наоколо.
	— Тор! — извика Лин с най-строгия си глас на старши сержант, при което всички по съседните маси бяха алармирани.
	Но този път _не_ долетя тъничкият глас „Не съм се изгубил!“.


>	Глава 20
>	Изпращане на спасителен отряд

	Представете си как всеки съсед, живеещ на вашата улица, отваря прозореца си и надува музика. Вървейки по тротоара, чувате странна смесица от техно-туп-туп, рок-гърмене, ню ейдж дзън-дрън, класическа испанска китара и за бога — дори пение на грегориански монаси.
	Към това прибавете усещането, че се намирате сред тълпата на футболен мач, където всички носят тишърти с имената на любимите си групи, наместо футболни фланелки.
	Точно същото беше да се буташ из навалицата бродещи спекуланти на Камдън, където от всяка сергия бумтеше музиката на гетото, докато аз безнадеждно издирвах малкото си братче. Сърцето ми биеше със седемдесет милиона удара В час, тревогата ме беше обзела от горе до долу. Но как да дойда на себе си? Имам предвид, как да спра да си представям страховити неща, като например маскирани непознати, които тихо отвличат Тор кой знае накъде?
	Съзнателно забих не особено дългите си нокти в дланите си, че болката да обърне мислите ми в друга посока. Не се получи. В главата се въртеше едно и също — как, за бога, с Лин да открием Тор — ако приемем, че (дано, о, дано) не се е изпарил — в тази тъпканица…
	И тогава, сред цялата глъч, до ушите ми долетя познат звук.
	— _Шляп-шляп, шляп-шляп…_
	Зърнах паникъосаното лице на Роуан, която се буташе и блъскаше сред морето купувачи с изключително непрактичните си червени плюшени чехли.
	— Ро! — изкрещях и помахах с ръка, за да привлека вниманието й, преди то да се отклони по посока на лабиринта от сергии за дрехи втора употреба.
	— Али! — извика тя и се забърза към мен с ускорен _шляп-шляп, шляп-шляп_. — Не го ли откри?
	— Не — поклатих глава и забелязах, че ушите на Мини Маус се бяха разплели от тичането. — Но какво правиш? Лин ти каза да седиш на масата, в случай, че Тор се върне!
	— Не можех просто да седя и нищо да не правя! — проплака тя, а по лицето й падаха кичури от развалените кокове. — Говорих с момчето в капанчето — помолих го да следи, ако Тор се върне и да го задържи там.
	Вдигнах рамене. Вероятно имаше смисъл да търсим и трите, но до този момент две от нас не бяха постигнали нищо, доколкото сама виждах.
	С тази мисъл в главата погледнах часовника си и се оказа, че откакто сме започнали издирването, са минали двайсет минути. Беше време да тичам обратно към капанчето за нудълс, както се бяхме уговорили с Лин.
	— Хайде… — подканих Роуан. — Лин сигурно вече ни чака там, а и може да е открила Тор…
	Сякаш зад нас се спотайваше някакъв огромен магнит от хора, разлюляна стена от купувачи, която се надигаше и задръстваше пътя ни.
	Не съм нахално същество, ала изведнъж ме обзе тотален страх, който превърна лактите ми в стомана и започнах безмилостно да си пробивам път сред прииждащите тълпи по посока на разкаляното дворче, където се намираха капаните за храна и масите.
	Внезапно някаква ръка потърси моята и пръстите й отчаяно се вкопчиха в мен. За част от секундата си помислих, че може да е Тор, но ръката беше прекалено голяма, за да е неговата. Дори не ми се наложи да се огледам, за да разбера, че по-голямата ми сестра разчита на мен да я измъкна оттук. И точно в този момент се почувствах малко по-смела, съзнавайки, че горката Роуан е вече на ръба и изцяло зависи от мен.
	Като продължавах решително да си проправям път, грижовно стиснах ръката на сестра си и усетих, че и тя стиска моята.
	Сергиите с храна, капанчето с нудълс, Лин.
	Без Тор.
	— Какво ще правим? — проплака Роуан, вече на прага на истерията. — Ами ако някой го е отмъкнал?
	— Престанете да се паникьосвате, никой не го е отмъкнал — каза Лин властно, макар че лекото потреперване в гласа й я издаваше. — Ще се разделим и ще огледаме още веднъж, а после… _после_ ще обмислим варианта да се обадим в полицията.
	При споменаването на полицията Роуан съвсем рухна. Долната й устна се разтрепери и едри, горещи сълзи започнаха да се стичат по бузите й.
	— Всичко е наред, Ро, той е добре — казах й нежно и я обгърнах с ръце, сякаш отново бях неголямата сестра на моята по-голяма сестра.
	— Чудесно — въздъхна Лин и гласът й изведнъж се изпълни с ирония. — Страхотни дъщери сме, _няма що_…
	— Какво? — измънках аз и грабнах салфетката, която момчето от капанчето услужливо подаде, за да избършем сълзите на Роуан.
	— Ами, планът за днес беше — започна възбудено да обяснява Лин, — да намерим прекрасен подарък за татко, а вижте какво се случи? Ще го изненадаме като изгубим единствения му син… Не искам да си представя каква ще бъде реакцията му — очите на Лин леко се овлажниха.


>	Глава 21
>	Търси се: малко братче, почти неизползвано

	Лондон е голям. Лондон е _много_ голям. В него живеят около осем милиона, а това направо те зашеметява, като си помислиш, че в цяла Шотландия живеят само пет милиона. (Ще прощавате, ако греша с една-две хиляди, винаги съм _била_ по-добра по история, отколкото по география.)
	И тъй като градът е голям, едно от оплакванията е, че Лондон е анонимен. Че може да те нападне някакъв тип с крила на фея и маска на лицето, при което никой няма да забележи, сякаш подобно нещо се случва всеки ден.
	Е, аз не мисля, че това е така. Вземете например момчето от капанчето за нудълс. Той си седеше сам зад бара и можеше да продължи да обслужва опашката от гладни клиенти, вместо да се втурне да ни помага.
	— Искате ли да се обадите на някого по телефона? — попита той, след като ми подаде салфетката — тази, с която Роуан бършеше сълзите и сополите си.
	И ето го, вече държеше мобилен телефон в ръка с надеждата, че: а) няма да избягаме с апарата, б) няма да звъним в Австралия в най-натовареното време.
	— Хм, не — не точно сега — поклати глава Лин. — Ще продължим да търсим…
	— Чакай малко — ами баба? — подскочих аз и благодарно грабнах предложения телефон от ръцете на продавача на нудълс.
	— Баба? — сбърчи чело Лин. — Защо да й звъним? Само ще я разтревожим. Може да намерим Тор, ако обиколим още веднъж и тя никога няма да разбере какво се е случило…
	— Не! — извика Роуан. — Али е права! Спомни си, че татко винаги казва на Тор да звъни на баба при спешен случай.
	— Може и да й се е обадил… — довърши мисълта си Лин, докато аз набирах номера на баба.
	— Бабо?
	Лин не можеше да се удържи. Инстинктът й на най-голяма сестра се включи и тя издърпа телефона от ръцете ми, веднага щом чу, че от другата страна вдигат слушалката.
	— Бабо? Лин е. Не, онова беше Али. Чуй сега, дали… Ох, господи…
	Роуан отново се беше вкопчила в ръката ми толкова силно, че посинелите й нокти се бяха забили в кожата ми. Аз също я стиснах със същата сила. Едва си поемах дъх от тревога.
	Опитайте си да си представите как нито една от двете ни не можеше да прочете какво изразява лицето на Лин, докато мърмореше в слушалката:
	— Кога? А той…? Но как… окей… окей…
	Когато прекрати разговора, продавачът на нудълс и почти всички клиенти стояха на тръни около мен и Роуан.
	— Не можете и да си представите къде е Тор… — каза тя, не знаейки дали да се смее, или да плаче.
	Тор си имаше свой начин за справяне. Вероятно той не беше като моя, или на Роуан и Лин, а и може би самият той не знаеше как да обясни мотивите си за някакво действие (особено след като не е голям почитател на доброто старо дъра-бъра), но така или иначе, когато Тор реши да предприеме нещо, то винаги има някакъв смисъл. Дори и този смисъл да е от значение само и единствено за него.
	Ето какво се беше случило: малкото ни братче отишло до контейнера за смет, за да изхвърли боклука си, и точно в този миг настроеният му на животински вълни радар сигнализирал. Тутакси Тор забелязал някакъв гълъб, сгушен между две сергии, чието крило се влачело. Птицата се опитвала да избегне краката на минувачите.
	Без да ни даде знак, Тор се втурнал и свалил суитчера си. Така клетият гълъб се оказал внимателно загърнат в зелената дреха с качулка и само след няколко минути Тор Вече тичал към изхода, право към едно такси, което току-що се освобождавало.
	Сигурно шофьорът доста се изненадал да види в задното огледало седемгодишен клиент с гълъб.
	Всъщност таксиджията достатъчно се загрижил, опитвайки се да разбере откъде се е появило момченцето и с кого е било до този момент Но напразно, Тор не спирал да повтаря един и същи адрес, докато шофьорът не решил, че най-безопасно е да го закара там.
	Веднъж поел в желаната посока, брат ни започнал да се извинява, че няма никакви пари, но трябвало да го разберат, случаят _бил_ спешен.
	Таксиджията му отговорил, че ще остави Тор на адреса, само ако му даде телефона на някой от семейството…
	Мъдър ход. Когато набрал номера на баба, Тор тутакси изскочил от колата, притискайки пациента до гърдите си, а шофьорът провел разговора.
	— Тъкмо се канеше да тръгва за Хармсуърт, когато й се обадих — обясни Лин на мен, Роуан и всички слушатели наоколо. — Но аз й казах, че _ще идем_ да го приберем, доста по-близо сме до там.
	— В Хармсуърт ли? — повтори продавачът на нудълс, когато взе обратно телефона си.
	— Близо е до Холоуей Роуд. Това е една клиника — каза му Лин — на него и на гладните клиенти, които проследяваха сагата за изгубения ни брат.
	— Понякога там снимат „Болница за домашни любимци“ с Ролф Харис — включи се и Роуан.
	Продавачът на нудълс ни гледаше тъпо.
	— Ако познавахте малкия ни брат — ухилих му се аз, — всичко щеше да ви стане ясно…


>	Глава 22
>	„Изкуството да бъдеш тайнствен“ от Роуан Лав

	Роуан сложи още една лъжица боб в чинията на Тор, точно там, където й показа той.
	Тази неделя сутрин чинията със закуската му представляваше особено прекрасно произведение на хранителното изкуство. Малка дървена колиба (направена от препечена филия), а над нея слънце и пухкави облаци (от бъркани яйца), както и две птички, летящи високо (внимателно изрязани от парче бекон). Сега Тор деликатно маневрираше с бобените зърна под лъчите на яйченото слънце.
	— Хубаво е — щедро се усмихна Лин на брат ни. — А ще хапнеш ли нещо от това?
	Не се заяждаше този път Гласът й беше по-скоро шеговит, отколкото началнически. Всички се радвахме, че Тор беше с нас, цял и невредим, но особено Лин го заливаше с грижовна любов от момента, в който го прибрахме от клиниката предния ден. А и тя изглеждаше най-разтърсена от трите ни след сърцераздирателния пазарен ден. Обикновено спретнатата й руса коса сега беше невчесана и небрежно напъхана зад ушите.
	Струва ми се, че като най-голяма, тя се чувстваше виновна заради изгубването на Тор. Разбира се, че грешката не беше нейна, но _опитайте се_ да кажете на Лин нещо, когато вече си е наумила друго. Татко се държа невероятно точно в тази ситуация и се опита да я отърве от чувството й за вина, но предполагам, че й трябваше време, за да се справи сама с него. А междувременно Тор щеше да бъде задушен до смърт от прегръдките й.
	Самият Тор беше добре, малко по-тих от обичайно. Само да бяхте видели лицето му, когато трите нахълтахме на рецепцията в болницата в Хармсуърт. Очите му станаха на панички при вида на откачилите момичета, втурнали се към него. По-късно двамата с татко проведоха кратък разговор по мъжки по повод случилото се и как спасяването на клетия гълъб е благородно и добро дело, но наистина е щяло да бъде добре, ако поне едното от момичетата е било известено за медицинската драма.
	Оказа се, че крилото на гълъба не е счупено (за щастие на Детенце Лав №4), но някои пера са наранени, поради не особено мъдрото му решение да налети върху някаква жица. Раната беше почистена, крилото — превързано към пухкавото телце — и сега гълъбът премигваше слисан сред луксозния уют на градинския ни навес. (Събудих се в шест и половина сутринта — след нощ, изпълнена с кошмари, в които Тор изчезваше по най-заплетен начин — от звука от отварянето на вратата на Тор. Оказа се, че той се е понесъл надолу по стълбите към градината и право под навеса, за да провери за стотен път своя пациент-гълъб)
	— Хей, ами какво правим с татко? — прошепна Роуан, надавайки по едно ухо, за да е сигурна, че шумът от душа на горния етаж не е престанал.
	— О, стига вече с тази история с подаръка. Не мога да мисля за това. Прекалено съм уморена! — измрънка Лин и побутна встрани едва наченатата си закуска.
	Изтощена беше. Сънят й не бе нарушен като моя, тя просто не беше мигнала цяла нощ след вчерашната драма.
	— Но все пак трябва да му вземем нещо — и то бързо — настоях аз. — Рожденият му ден е утре!
	Какъв незабравим ден се очертаваше да _бъде_, нямаше проект по история, нямаше и подарък за рожден ден. Позанимах се да изпразня касичката си и да проверя дали не мога да емигрирам. Но за нещастие не можеш да стигнеш много далече за сумата от 33 лири и 50 пени.
	Лин ни погледна, сякаш току-що я бяхме помолили да изкачи Еверест като влачи след себе си щайга, пълна с консервиран боб. Стресът и безсънието бяха смутили качествата й на ръководител.
	— Не се безпокой, Лини — имам идея какво да подарим на татко! — прошушна развълнувано Роуан и сядайки, пристегна своето древно (т.е. старо и на дупки) пеньоар-кимоно.
	Лин _трябва_ наистина да беше изтощена. Дори не повдигна раздразнено вежди към Роуан, по повод използването на рожденото й име. Наместо това, уморено се втренчи в нея.
	— Ъхъ — каза безизразно. — Изненадай ни, де…
	— Аха! Ама е тайна! Няма да ви кажа! — ухили се Роуан.
	— Окей, значи всички се събираме да мислим подарък за татко, след което _ти разрешаваш_ проблема и го пазиш в тайна от нас. Правилно ли схванах? — попитах аз, опитвайки се да обясня на Роуан абсурдността на току-що казаното от нея.
	— О, нямам сили да си играя на игрички. Прави каквото намериш за добре, Ро. От мен — толкова. Сега отивам да поспя още час — въздъхна Лин, бутна назад стола си и стана. — А _ти_…
	И строго погледна Тор, преди да се протегне и да разроши косата му.
	— … бъди налице! Нали?
	Тор кимна и я погледна с големите си кафяви очи.
	— Та каква е твоята идея? Какво мислиш да купим на татко? — полюбопитствах веднага, щом уморените бавни стъпки на Лин заглъхнаха по стълбите.
	— Някой да е споменавал нещо за купуване? — вдигна рамене Роуан, като се правеше на тайнствена.
	Само дето беше прекалено лесно да разбера какво й е в главата. Щом не възнамеряваше да му _купим_ подарък, това означаваше едно-единствено нещо: тя щеше да го _направи_ сама.
	Ох-ох.
	— Какво тогава мислиш да му направиш? — попитах.
	Роуан леко се нацупи след като успях да проникна в размътената й глава.
	— Няма да ти кажа — надуто отвърна. — Но се нуждая от помощта ти.
	Тъкмо се канех да й обясня, че след като не ми казва, няма да получи помощ, когато Тор — с едно яйчено облаче, закачено на върха на вилицата си — ни направи знак да мълчим и посочи към коридора.
	Татко слизаше по стълбите и си свирукаше мелодията, която вървеше по радиото в банята.
	— Ела в стаята си горе след пет минути! — просъска Роуан, изправи се и плавно се понесе навън с парче препечена филия в ръка.
	— Как смяташ, Тор — дали няма да му направи колело от балони или нещо подобно? — прошепнах. — Или може би калъфи за инструментите му — от изкуствена кожа с десен на зебра?
	Тор събра очите си като анимационен герой.
	— Точно така — кимнах му.
	Единственото хубаво нещо около загубването на Тор (и _разбира се_, откриването му) беше, че отклони вниманието ми от отвратителния факт, че утре трябваше да се изправим пред мис Томсън и да обясним _какво_ сме объркали и _защо_ сме го объркали. Но след като братчето ми изчезна, възникна нов проблем, въпреки който успяхме да се приберем вкъщи от пазарното ни пътешествие, и то с гълъб, наместо с фантастичен, уникален подарък за рождения ден на татко. Та докато топурках нагоре по стълбите към стаята си, няколко минути след като Роуан се качи, взех решение да не я насилвам да ми казва какво е намислила, ако сама не иска да изплюе камъчето. Щом беше толкова настоятелна да разреши несгодите ни и да направи нещо, трябваше просто да й бъда благодарна, да си затварям устата и да я оставя на мира.
	Роуан седеше по турски на леглото ми и разглеждаше голямата карта на света, закачена на стената над него.
	— Ето това — започна тя, веднага щом влязох, — ще изглежда наистина добре в рамка.
	Вдигнах рамене и се пльоснах на леглото до пея.
	— Но ако е рамкирана, не мога да забивам по пея цветни карфици — посочих й.
	— Хммм, може би… — измънка тя, като с една ръка си играеше с кристалчето, висящо на верижката около шията й.
	Погледнах красивото парченце розов кварц и изведнъж ме заля един от онези неочаквани спомени — представих си други пръсти, които си играеха с камъчето, когато бижуто принадлежеше на мама.
	Мама… През повечето време се опитвам да си мисля само щастливи неща за нея. (Знам, че звучи изтъркано, но това е единственият начин, по който мога да се справям.) Но само за секунда ми стана много мъчно за нея. Просто защото тя щеше да знае какво _точно_ да направи за рождения ден на татко. Всъщност докато Роуан гледаше картата, аз се опитах истински да се съсредоточа и да я _накарам_ да ми даде отговор.
	Нищо обаче не се случи. Всичко, което чувах, беше дишането на Роуан и къркоренето на собствения ми стомах.
	— Какво искаш да направя? — попитах Роуан, прекратявайки мълчанието в съпровод на къркорене. — Как мога да ти помогна?
	— Нищо не искам да правиш… Само искам да надзърна в кутията, която пазиш. Къде е тя?
	Тутакси разбрах какво има предвид. Надигнах се от леглото и отидох до старовремския гардероб, от дъното на който измъкнах ракитената кутия.
	— Представи си, няма да те питам какво ще търсиш в нея… — казах аз и я тропнах на чергата по средата на стаята.
	Роуан се изсули от леглото на пода и отново кръстоса крака пред кутията.
	— И аз не знам, преди да разгледам — усмихна се кисело.
	Отново се държеше тайнствено, но този път номерът й мина.
	В дневната долу се намира официалният архив на семейния ни живот — куп фотоалбуми с грижливо подредени снимки от ваканции, рождени дни и училищни представления. Моята кутия обаче е по-хаотична. Тя е неофициалният архив на фамилията Лав. Всички фотографии вътре са отпаднали от албумите: разфокусирани снимки на баба, правени от тригодишния Тор, фотосесии на трите сестри от различно време и на различни места, но с неизменния сенчест ефект на случайния палец, попаднал върху изображението, глупави пози на мен, Роуан и Лин от периода, в който се тълпяхме пред кабинката за автоматични снимки в Улуъртс и правехме най-ужасяващите муцуни.
	Освен лишени от артистизъм снимки, в кутията има училищни свидетелства, както и умилителни трофеи, като например първият млечен зъб на Тор, увит в памуче и съхранен в малко ковчеже. Пак там има и една изрезка от вестник: местна актриса, чието име не помня, звезда в някакъв сериал или нещо такова, рекламира квартална фитнес-зала, но в края на краищата е снимана пред магазина на татко, където самият той седи до нея и двамата широко се усмихват пред камерата.
	Докато Роуан ровеше, зърнах една моя снимка на дъното. Извадих я, втренчих се и не знаех дали да се смея, или да плача при вида на моя милост, десетгодишна, облечена в една от дългите хипарски мамини рокли на цветя. На нея й отиваше, но за мен беше прекалено голяма и приличах на розов храст с глава, бодната най-отгоре.
	— Готово, свърших! — обяви изведнъж Роуан, скочи на крака и излетя от стаята.
	По дяволите — дори не успях да _видя_ какво отмъкна…


>	Глава 23
>	Все пак чия е грешката?

	От купчината с прането В ъгъла на стаята ми, което още не бях сортирала, се разнасяше нежно похъркване.
	Е, имаше поне _един_, който се радваше на добър нощен сън, нищо, че това не бях аз.
	Мда, изглежда Вече Втора нощ леглото ми се оказваше зона, свободна от спане. Миналата нощ това се дължеше на подвизите на Тор, тази — на тоталния и неподправен ужас от предстоящата сутрин, когато щях да се изправя пред мис Томсън…
	Подпрях се на лакти, за да видя кой четирикрак (или може би трикрак) любимец е проникнал в личното ми пространство, но беше твърде тъмно, за да различа нещо, освен подутината с котешки размери в захвърлената ми бяла тениска.
	По-рано същата нощ, когато си лягах, видях почти пълната луна, от която струеше синкава светлина право върху леглото ми. Но сега отново беше мрачно, което по някакъв начин подхождаше на настроението ми.
	Да, знам, че трябваше да включа нощната си лампа и да почета книга или списание, докато ми се приспи, но нямах енергия да се съсредоточа в нищо друго, освен в собствената си тревога.
	Това си е талант, наистина. Има гладуващи бежанци, които носят на гръб цялата си покъщнина плюс бабите си, само и само да стигнат до лагер е храна на ООН. Има вулкани, земетресения, приливни вълни (или цунамита — нали така? Може да не знам точната цифра на жителите на Лондон, но все пак имам _известни_ познания по география!), е които хората трябва да се справят и да преживеят (или да избягат от тях много, _много_ бързо…). Така или иначе, схващате накъде бия — по цял свят с хората се случват какви ли не ужасни неща и то потресаващо често, а аз не мога да спя, заради глупавия проект по история. Или заради липсата на…
	Предния следобед се обадих на Санди, за да си помрънкам, но тутакси ми се прииска да не съм, защото тя ме стресира още повече.
	— Мис Томсън просто ще побеснее! — патетично се разхленчи Санди. — Ще ни убие.
	Приятелката ми _леко_ преувеличаваше. Все пак мис Томсън не беше училищният _терминатор_, или нещо подобно.
	— Е, предполагам, че няма да ни прегърне, целуне и успокои, че всичко е наред! — опитах да се пошегувам.
	— Ще ми се утре да се направя болна и да си остана вкъщи! — хленчеше Санди.
	— О, не, недей! — паникьосах се аз. — Няма да се скатаеш и да ме оставиш да се оправям сама!
	Каква лицемерка съм само. И на мен ми мина през главата мисълта да се скатая, и то само преди час. Притесних се, единствено защото Санди го каза първа, което вече означаваше, че _аз_ не мога да си го позволя.
	— Няма да си сама — Кайра ще е там! — тихо се съпротиви Санди.
	— Никакви такива! Там ще бъдем _ти_, аз и Кайра! — поправих я.
	Заради суетата около Тор и молбата на Роуан да й помогна в откриването на Тайнствен Предмет от моята кутия, не успях да отида на обичайната си среща с Били (и кучетата) в неделя сутрин при Палата. След далеч-не-успокоителния разговор със Санди, реших да му се обадя — просто, за да проверя дали няма да ми каже нещо мъдро и проницателно, с което да ми даде нова перспектива върху ситуацията.
	Голям късмет.
	— Ссссссссссссссс.
	Били дълбоко и шумно си пое дъх, когато му разказах забавните събития от петък.
	— Какво означава това „ссссссссс“? — попитах аз.
	— Има само един изход — заяви той.
	— Давай, какъв е?
	— Направи се, че те е пипнала варицела.
	— Моля?
	— Направи се, че те е пипнала варицела — повтори той, сякаш репликата му вече не беше прозвучала достатъчно тъпо. — По-добре е отколкото разстроен стомах, който ще ти даде само един-два дни в най-благоприятния случай, след което отново ще трябва да нагазиш в калта. Но с шарката е върхът, ще имаш оправдание да си останеш вкъщи цяла седмица, а докато се появиш в училище, целият проект вече ще е забравен!
	— Окей — бавно казах аз. — Проблем номер едно: как ще убедя семейството си, че имам варицела? И проблем номер две: как ще убедя семейството си, че имам варицела, след като вече съм _имала_?
	— Ами хората, хм, могат да се разболеят от варицела два пъти! — неубедително отвърна той. — А и ти си момиче, имаш гримове, нали така?
	— _Е, и_?
	— Ами _нарисувай_ си пъпки!
	— Били — въздъхнах аз, — направи ми една услуга: би ли ми дал Прешъс на телефона?
	— Защо? — измърмори той тъпо.
	— Защото за разлика от теб той може би ще ми даде някой добър съвет!
	И ето ме сега — в три часа сутринта се тормозех с депресиращи мисли за гладуващи бежанци и разрушени от земетресения градове (хич не е смешно, казвам ви), а стомахът ми се свиваше от напрежение.
	_Защо се докарах дотук?_ Лежах в тъмното и се питах.
	Защото проектът се провали — отговарях си.
	_Защо проектът се провали?_
	Защото разляхме боята.
	_Защо разляхме боята?_
	Защото с Кайра се заяждахме една с друга.
	_Защо се заяждахме една с друга?_
	Защото тя ме дразни през цялото време?
	_Защо ме дразни през цялото време?_
	Защото е луда.
	_Защо…?_
	Тук се отказах. Да започнем с това, че тази бъркотия нямаше да се случи, ако някой не се беше появил в училище.
	— Чуваш ли ме, Кайра Дейвис? — извиках в тъмното и по посока на доволно хъркащата котка.
	— _Твоя_ е грешката…


>	Глава 24
>	На кого са му нужни досиетата Х?

	Беше девет без една минута.
	Появих се на вратата на класната стая.
	Там нямаше никого.
	— Празно е — прошушнах на Санди, която се тътреше по коридора зад мен и гризеше ноктите си до самозабрава.
	Това беше Осмото чудо на света: целият ни клас плюс мис Томсън се бяха изпарили. Подобно пасажерите и екипажа на „Мария Селесте“ — в един миг бяха разговаряли най-нормално, в следващия бяха попаднали в Бермудския триъгълник и преминали в някаква паралелна реалност.
	— Всички трябва да са във фоайето — подготвят постановката! — предположи Санди.
	Е, може би _не точно_ в паралелна реалност.
	— Защо не ми напомни за това по-рано? — попитах я, без да очаквам да чуя смислен отговор.
	Санди вдигна рамене и ококори Дисни-очите си срещу мен.
	Виждате ли? Права бях.
	— Ами, хайде тогава — казах аз, влачейки неохотно краката си по посока на фоайето и преструвайки се, че ръцете ми не треперят — Да приключваме с тази история…
	Докато крачех, си представих несесерът с гримовете, който изкусително седеше върху скрина в стаята ми. Онова тъмнорозово червило, което си взех безплатно от изнесената пред магазина кошница… и онази чудесна четка (пак безплатна, но от друг магазин)… ох, колко лесно щеше да бъде да си нарисувам пъпки — резултат на варицела…
	— Али, Санди! — извика сияещата мис Томсън, която изведнъж се появи пред фоайето и тръгна към нас.
	Опитах се да докарам нещо като усмивка на лицето си, но вероятно ми личеше, че умирам от страх.
	С всяка стъпка, с която се приближавахме до учителката ни и до изповедта, възелът от ужас в стомаха ми се затягаше и изпитах невероятното чувство, че се стапям. Със скоростта, с която това се случваше, щях да бъда с размера на мравка, докато стигнем до мис Томсън. Тъкмо удобен размер, за да ме размаже с тока си, когато й кажа какво се е случило с проекта. (А _именно аз_ щях да се изповядам, ако оставех на Санди, тя щеше само да отваря и затваря уста като травмирана златна рибка.)
	— Браво, момичета! — извика мис Томсън, когато наближихме.
	Нищо не разбирах — _иронизираше_ ли ни?
	— Наистина харесах плакатите Ви — много са подходящи!
	Гледах мис Томсън, чаках да изреве „НЕ!“ и да избухне в истеричен смях след това, което беше казала току-що.
	Но тя не го направи.
	— Хайде, побързайте! Най-добре помогнете малко на Кайра да ги закачи — в момента се мъчи там сама!
	И с ведра усмивка мис Томсън се оттегли, оставяйки ни сами и стъписани.
	Имаше едно-единствено нещо, което можеше да обясни случващото се: двете със Санди бяхме попаднали в паралелна реалност…


>	Глава 25
>	А ето един, който направих по-рано…

	В залата цареше блъскане, бутане и крещене, тъй като актьорите и техническият екип се бяха изнервили минути преди последната репетиция.
	Отвън във фоайето стените бяха отрупани с плакати, фотоси и указателни надписи, описващи живота в малкия ни Лондонски квартал преди около половин век. Някои от съучениците ми, приключили с подготовката, надзъртаха в залата, за да видят треската преди представлението, а други продължаваха да се суетят, да слагат, свалят и пренареждат шедьоврите си по стените.
	Що се касае до мен, седях на една дървена пейка и наблюдавах нашите шест ненакърнени плаката, които представяха местата на бомбардировките.
	— Все още не мога да повярвам — казах аз, клатейки глава. — Изглеждат недокоснати!
	— Ами третият и четвъртият бяха най-зле, наложи се да ги изхвърля и да направя всичко отначало — каза Кайра, която също седеше на пейката между мен и Санди. — Останалите имаха само по едно странно петно — успях да изчистя черната боя почти изцяло. Макар че, ако се доближите, Все още може да забележите нещо.
	— Но кога успя да направиш всичко? Кога намери време…? — попитах с учудване аз.
	— Ами, след като вие двете си тръгнахте в петък, продължих да действам, докато портиерът не дойде и не ме изрита — обясни тя, вперила поглед в плодовете на труда си. — Дори успях да използвам копирната машина в офиса, преди да затворят Направих отново всички копия на _този_ и _ей този_ плакат.
	Със Санди погледнахме към плакатите, които Кайра ни посочваше.
	— Ама не може да си свършила всичко това толкова бързо? — възпротивих се аз.
	Забелязах, че Санди мълчеше. Предполагам, че все още беше под влиянието на шока.
	— Не — поклати глава Кайра с поглед, впит напред. — Дойдох и вчера следобед. Портиерът ми каза, че театралната трупа ще репетира с костюми и така или иначе трябва да отвори училището, заради тях. Така че нямаше против и аз да вляза.
	Задавих се. Бях прекарала цялата неделя в мрачно и песимистично настроение, докато Кайра се беше държала конструктивно.
	Колко тъпо _се_ чувствах?
	— Наистина… си свършила страхотна работа, Кайра — измрънках. — Благодаря!
	— Даа! — въздъхна Санди, изумена от другия край на пейката.
	Кайра заби поглед в пода и започна да трие с крак балатума под себе си.
	— Ами… — вдигна притеснено рамене, — наистина чувствах, че трябва да го направя.
	— Не, не трябваше — противопоставих й се.
	Вярно беше, не е _трябвало_ да го прави. Можеше да зареже съсипаните плакати и да сподели срама с мен и Санди, когато се изправим заедно пред мис Томсън. И разбира се, понеже беше нова, мис Томсън нямаше да й се нахвърли и ние със Санди щяхме да оберем пешкира.
	— Ама трябваше да оправя нещата — грешката беше моя! — каза Кайра най-накрая и ме погледна с тъмните си бадемови очи, пълни с… какво? Смущение? Угризения? Вина?
	— Вината беше моя, колкото и твоя! — усетих, че влизам в спор.
	— И моя! — намеси се Санди.
	Казах ли ви — Санди е сладурче. Не беше тя тази, дето се разправяше с Кайра, но все пак реши да поеме част от вината. Преди даже не се бях сетила за това…
	— Просто… съжалявам — измънка Кайра и се обърна настрани.
	Изведнъж точно този кадър ме накара да разбера за какво ми напомня Кайра: малко лице, бадемови очи, матова кожа, съзвездие лунички около носа, големи уши… Беше като елена, който с Тор посетихме в ограждението за елени и магарета, точно зад Палата Александра.
	— За какво съжаляваш? — попитах аз, връщайки се към проекта и главната роля на Кайра в неговото спасяване. — Просто казах, че грешката не е единствено твоя.
	(Да, знам — отново пристъп на лицемерие. _Не това_ си мислех в три часа през нощта…)
	— Не, не говоря за проекта. Е, малко и за проекта. Имам предвид, че съжалявам, задето се държах… как да кажа, натрапливо. Когато се появих у вас с приятелките ти и така нататък.
	Гррр. Какво да кажеш, когато някой се държи толкова честно? Да — _беше_ твърде натраплива и _трябва_ да съжаляваш, че се домъкна непоканена онази вечер? Може би, но аз не съм толкова без-церемонна. Затова се направих на Санди и просто вдигнах рамене.
	— _Знам_, че понякога се държа твърде натрапливо, но просто не мога да се спра…
	— Но защо? — попита Санди, повеждайки резултата по тактичност.
	Радвам се, обаче, че така или иначе го каза. Може да се говори и директно, вместо да се увърта страхливо.
	— Това правя винаги, когато отида в ново училище — каза Кайра с наведена глава. — Появявам се, а всички вече са разделени по приятелски групички. Никой не го е грижа да опознае новото момиче и единствения начин, който ми хрумва да бъда забелязана, е да се държа някакси… натрапливо. После разбирам, че съм прекалила и всички са ме намразили. И след това оставам сама за известно време, докато баща ми смени работата си, и се преместим, и всичко започне отначало…
	Чувах в главата си леко циничен глас, който шептеше: „Не се връзвай — тя все още може да бъде дразнител…“ Но какво да правя, по дяволите. Като съм една голяма мекушавка. И какво от това.
	— Сигурно ти е трудно — тихо казах.
	— Хм-м — съгласи се Кайра.
	— А защо баща ти толкова често сменя работата си? — стреля Санди отново в целта.
	Кайра се засмя с лека горчивина, като продължаваше да изучава пода с поглед.
	— Всъщност не го прави по собствена воля. Свързано е по-скоро с майка ми.
	— Как така? — попитах аз.
	— Да имате три седмици свободно време? — засмя се тя, без да е особено щастлива. — Историята с майка ми е дълга…
	_На мен ли ще ми казваш_, помислих си.
	Майките са дълги истории… изглежда с Кайра имахме повече общо, отколкото си представях — само дето още не знаех колко…


>	Глава 26
>	Допълнителни пера върху пицата ви, сър?

	— Я, гледай, Ро — от другата страна на улицата! Това не е ли приятелката ти Вон?
	— Къде, къде? — каза Роуан, реейки поглед през прозореца на ресторанта към тротоара.
	Веднага щом Роуан се разсея, Лин смигна на мен и Тор през масата и бързо се скри отдолу. Двамата се спогледахме и я последвахме.
	— Не я виждам… — чухме гласа на Роуан някъде над нас. — Къде е, Лини? Лини? Ау!
	И Роуан се мушна при нас под масата, точно в момента, в който Лин изваждаше опакования подарък от плика изпод краката й.
	— Остави го! — сопна се Роуан и издърпа пакета от ръцете на Лин.
	— Е, хайде де — кажи ни какво е, преди да се върне от тоалетната! — започна да хленчи Лин, докато всички отново заемахме местата си.
	— Не! Просто трябва да почакате! — настояваше Роуан.
	— Не може ли поне да се опитаме да отгатнем? Представи си, ако успеем? — предложих аз, гледайки плоския голям пакет.
	— Не!
	— Търпение, търпение! — измърмори баба, въздишайки.
	Тя седеше в далечния край на двете маси, които бяха събрани специално за нас, докато татко, като виновник за случая, имаше честта да заеме централното място в другия край.
	Бяхме се разположили в любимата си част на „Ница Бела“ — точно до прозореца. Не че беше трудно да се уреди. В седем часа в понеделник вечер няма особени тълпи пред вратата.
	Първоначалният ни план беше да си останем вкъщи и да поръчаме пица, но когато се върна от работа, татко заяви, че е променил решението си и че иска да ни изведе навън. Всички останахме доста доволни, но специално Тор особено се развълнува. Той е на тази никаква възраст, в която ту изглежда много замислен и зрял, ту изведнъж се превръща в пълно бебе. И колкото и зрял да се опитва да бъде, всички знаем колко му е кеф, когато сервитьорката в „Пица Бела“ се появи до него с безплатен балон.
	— Видях днес снимките ти в голямото училище, Али. Името ти беше написано отдолу — внезапно заяви Тор и ни изненада с две цели изречения наведнъж.
	— Така ли? — усмихнах му се, докато той гризкаше тънката като сламка солета. — Ами представлението? Хареса ли ти?
	Брат ми вдигна рамене, което на универсалния хлапешки език трябваше да означава „окей“.
	— Я чакай, как така Тор е видял плакатите ти? Мислех, че за залети с черна боя, както и дрехите ти, след онази злощастна случка в петък? — заинтересува се баба.
	— Приятелката ми Кайра успя да ги оправи — обясних аз.
	— Охоо, вече ти е _приятелка_, така ли? Доколкото си спомням, твърдеше обратното?! — заяде се Роуан и се протегна да си вземе солета от пакета на Тор.
	— Ами, явно е, след като е направила отново целия проект, при положение, че всичко е било омацано до уши, както го описа — отбеляза Лин.
	През рамото й видях как татко си проправя път към нашата маса.
	— Е, не е точно най-добрата ми приятелка, или нещо такова, но става… — измънках аз, като все още се чудех какво е отношението ми към Кайра. — Така или иначе, татко се връща — ще му дадем ли подаръка сега, или ще чакаме, докато донесат пиците?
	— Сега! — извика силно Тор.
	— Какво сега? — попита татко, сядайки на мястото си.
	— Сега — каза Роуан, изчервена от вълнение, — ще получиш подаръка си!
	— Иха! Подарък! — ухили се татко и пое пакета от Роуан. — Ама не трябваше — нали всички ми дадохте картички тази сутрин. Това беше напълно достатъчно!
	— Не се вълнувай _прекалено_ много, татко — засмя се Лин. — Още не си го видял…
	— От всичките ли е? — попита той, като ни оглеждаше, докато разопаковаше подаръка.
	— Не е от мен, Мартин, само от децата — каза баба. — Идея нямам какво може да е…
	— Не че останалите имаме — измънках под носа си и се ухилих на Лин.
	Татко нетърпеливо дръпна и последната хартия и се загледа в рамкираната фотография с размер АЗ.
	— Ауу! — въздъхна той с изумление (и леко блеснал поглед) при гледката, която се разкри пред очите му.
	Ние, разбира се, нямаше как да разберем какво точно се е разкрило. Всичко, което виждахме от местата си, беше рамката от сини пера.
	— Да видим! — каза Тор, като нетърпеливо се надигна от стола си и застана над татко, за да зърне подаръка от птичи поглед.
	— Как ти се струва? — попита Роуан, порозовяла и светнала от вълнение като балона с цвят на дъвка, закачен на облегалката на Тор.
	— Супер! — каза Тор.
	— Фантастично! — каза татко. — Семеен портрет! Идеално!
	С Лин и баба се спогледахме, _нямахме_ семеен портрет, освен ако Роуан не беше ни замъкнала Всички във фотостудиото без наше знание.
	— Хайде, Мартин — намеси се баба, усмихната. — Покажи на всички!
	Разцъфтелият татко обърна фотографията към нас.
	Освен рамката, украсена с пера и кожа на боа, изображението беше обрамчено и с ред пайети — запазена марка на Роуан. А самото изображение?
	То представляваше лента от малки снимки, правени в автоматична кабинка — онези от кутията ми в гардероба, само че увеличени. На тях бяхме аз, Лин, Роуан и Тор в пълния си блясък, с разхилени, не добре фокусирани муцуни, поради натъпкването в малкото пространство на кабинката.
	— Хей, бабо, гледай! — посочих аз. — Та това е твоята идея — семеен портрет!
	Баба ме стрелна с един от онези погледи „Казах ли ти?!“, макар че очевидно имаше известни съмнения около артистичните умения на Роуан. Мисля, че все пак предпочиташе една красива и добре фокусирана фотография в студиото на Крауч Енд Бродуей.
	— Жестока е! — засмя се татко. — Толкова естествена! Точно както аз ви виждам!
	— Мда, идеята да увелича снимките на копирна машина дойде от приятелката на Али — Кайра — обясни Роуан. — Нали знаете, че майката на Чаза е юристка? Има цветна копирна машина в офиса си в Мъсуел Хил. Чаза взе ключовете, отидохме двамата вчера следобед и ги направихме!
	Знам, че е глупаво, но отново нещо заседна в гърлото ми.
	Беше изумително, че точно Роуан беше минала през всичко това.
	А и фотографията беше блестяща — с всички нас, разхилени и шантави… нали разбирате — прекрасна беше, наистина специална.
	А и самият факт, че Кайра се оказа вдъхновителка на подаръка за татко, също беше някакси супер.
	Не е нужно да имате мозък на нобелист или нещо такова, за да разберете, че от сутринта до сега нещо в мен беше трепнало. Цялата тази история със смяната на училищата, невъзможността да си намери приятели — сигурно наистина й беше самотно… а и като си помислиш, че е единствено дете. И макар, че не ни разказа особени подробности, майка й май наистина си беше _голяма_ грижа. Очевидно бе свързано с онова, което Кайра най-напред ми каза за майка си — че е професионална алкохоличка. Вероятно така седят нещата. В междучасието тази сутрин, след като фоайето беше украсено, Кайра ни разправи със Санди, че като цяло майка й е горе-долу нормална. Но започне ли да пие — всичко се променя. Каза още, че баща й толкова често се оказва в неловка ситуация заради майка й — която звъни, или се появява на работното му място, удря го и крещи — затова се налага да сменя работата си.
	Това беше всичко, което ни каза. Нито аз, нито Санди имахме куража да я разпитваме за още подробности. И колкото и ужасна да беше тази история, имах чувството, че не се изчерпва само с това. Кайра бе разправила на Санди как майка й я нарича кучка. Може би с течение на времето новата ни приятелка ще се изпълни с доверие към нас и ще ни сподели грижите си.
	А и кой знае — накрая може да харесам Кайра Дейвис повече, отколкото не я харесвах в началото. Ами да, странни неща се случват…
	— Честит Рожден ден, татко! — вдигна чашата си Лин.
	— Да, Честит Рожден ден, татко! — присъединих се аз и заедно с Роуан, баба и Тор вдигнахме чаши.
	Чукнахме се с фанти, коли, диетични коли и вино, а татко произнесе кратка реч.
	— Благодаря ви много и наздраве на всички!
	Тъничък гласец изчурулика, след като чашите звъннаха.
	— И на мама!
	За един кратък миг настъпи мълчание, а трите момичета забелязахме как татко и баба се споглеждат.
	— За здравето на дъщеря ти — усмихна се той и вдигна чашата си с вино.
	— За Мелани — усмихна се баба.
	— За мама! — извика Тор и подхвърли чашата си с кола толкова нависоко, че и двете му сламки изхвърчаха.
	— Мама! — повторихме с Лин и Роуан. Децата Лав №едно, две и три си разменихме леки многозначителни усмивки.
	Майка ни? Не се тревожете — не е умряла. Нали не сте си помислили, че е? Добре си е (поне така смятаме). Онзи плаж на последната картичка, която получихме от нея — изглеждаше просто разкошен.
	Искате ли да знаете нейната история? Ами, както Кайра каза — да ви се намират три свободни седмици?
	Но знаете ли какво? Точно в момента Колин седи на бюрото до мен, преде толкова шумно, че направо хълца, и трие вибриращата си глава в ръката ми. Най-добре да спра дотук и да му обърна малко внимание.
	За историите с майка ми и с Кайра — и дали тя се превърна в готино момиче, или в психо — ще трябва да почакате до следващия път…

	А дотогава — оставям ви с моята Мисъл на Деня: винаги приемайте хората за невинни до доказване на противното. Освен ако, разбира се, не става дума за маниак с брадва, който ви пита дали случайно не сте Дрю Баримор.


>	Карън Маккомби

	В едно далечно време (окей, през 1990) Карън Маккомби се качила в очуканата си кола заедно с приятеля си и със своята котка с много лош нрав, напуснала родната Шотландия и поела към светлините на Лондон и към бюрото си в списание „Джи Ел Севън“. Оттогава живее там и се държи като тийнейджър.
	В началото се увличала да пише разкази за списание „Шугър“. След това се развихрила в романите за деца и, разбира се, в поредицата бестселъри, Светът на Али, чиято героиня е кръстена на Палата Александра в северен Лондон, близо до дома, в който живее Карън със съпруга си Том, дъщеричката си Мили и множество котки.
	P.S. Ако искате да научите повече за Карън, посетете нейния уебсайт karenmccombie.com.
	Ето как го описва самата тя:
	„Глезен и пухкав, свеж и смешен (на места)! Всичко, което може да искате от един сайт и още малко отгоре…“
