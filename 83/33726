P>
	О, Съдба несправедлива,
	но май ти по` отива
	образът на самодива —
	дива, зла, жестока,
	дращеща със нокът
	черен и студен
	плътта ми тръпнеща и жива.
	Ах, всеки ден
	наливаш в мен
	отровата горчива
	и сърцето я попива…

	О, живот лъжлив, нечестен,
	защо тъй хищен си, нелесен,
	защо душата вместо с песен,
	с плесен пълниш и със болка?
	Още колко тъй ще бъде, колко…
	двама да се борим ние с тебе —
	мой сирашки тъжен жребий,
	и една след друга да погребвам
	аз мечтите си лъчисти;
	да помръкват моите зеници,
	задето нямам аз връстници;
	ни приятели, ни близки —
	като животно диво зад решетка
	хора непознати в мойта клетка
	да подхвърлят някакви огризки…
	Та туй е жалко.
	А толкоз малко…
	Толкоз малко искам!

	Искам аз ръка протегната
	към мене,
	(уморих се само аз
	към вас да тичам:
	и да ви треперя,
	и да ви развличам)
	искам малко уважение;
	достатъчно над мене тегнаха
	думи скрити, неизречени,
	достатъчно ни пречеха
	тез лични и безлични,
	и комични интереси:
	за кого са? За къде са?
	Една усмивка — весела и жива,
	поглед който ме разбира, жест,
	или сълза една горчива
	когато тъжен и злочест
	аз бавно тлея и прелива
	в сърцето мъката лютива…

	Но уви, далече вие сте от мене,
	и мога аз единствено с лъжа,
	само малко да ви приближа,
	а тя, аз зная, нищо не променя!

	Ако на нещо много аз държа
	(тъй ме учи всеки ден живота…)
	и силно искам да го задържа,
	(за да не бъда никога самотен…)
	трябва алчно аз да го погледна,
	да се протегна
	и да си го взема…
	(и край със жребият сиротен…)

	Но, знаете ли,
	няма да го сторя.
	Защо ли? Може би съм смотан…
	но аз ще продължа
	къде с лъжа, къде ще моля
	и ще тъпкам яростно с крака
	аз свойта чест и свойта воля…
	И за какво? Нали ви казах вече —
	заради оназ добра ръка
	която още твърде е далече…
P$
