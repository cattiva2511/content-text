P>
	Душата ти е океан безбрежен
	и там дълбоко зад чертите нежни —
	усмихнати, спокойни, белоснежни —
	крият се усърдно и прилежно
	стотици рибчици сребристи,
	кротки като мислите ти чисти
	и малки мидички златисти,
	които пазят своите мъниста…

	Душата ти е океан безкраен
	и ревниво пази свойте тайни —
	отвън блестят водите му сияйни,
	а на дъното съкровища незнайни
	от любопитни погледи са скрити…
	Насила усмирени са вълните,
	на опашка свити са косите
	и в очите угасени са лъчите.

	Покой и тишина.
	Винаги е вечер…
	Блещука в тъмнина
	тъжната луна
	и се взира отдалече
	в тъмните води. Сама.

	Покой и тишина.
	Впити в тебе са очите
	на непрогледната тъма —
	изгубила е тя съня
	от взиране във дълбините
	на тихите води. Сама.

	Така редят се дни, месеци, години
	повърхността ти гладка е като коприна —
	скрити са мечтите,
	тихи са вълните,
	леки колебания
	на потиснати желания…
	Единствено подводните течения
	издават твойто настроение.

	И грее слънцето горещо,
	и духат ветрове студени,
	и птици в своите премени
	нашепват тихо нещо…
	Отиват си вълните и се връщат,
	бреговете нежно те прегръщат
	и сушата поглъщат —
	все едни и същи…

	Но знам, ще дойде ден във който
	след отлив океанът ще придойде —
	черни облаци небето ще забулят
	и стихии скрити ще пробудят…
	Ще вият ветровете,
	ще стенат бреговете…
	И изведнъж
	ще плисне дъжд!
	Ще може таз свирепа буря
	единствена покоя да разтури:
	и ще кипят и врат водите,
	сърдити ще се появят вълните;
	и ще разпуснеш ти косите,
	и лъчи ще заблестят в очите…

	Но туй ще стане след години —
	време много дотогаз ще мине.
	Океанът днес спокоен е и тих —
	аз стоя със мъничко тъга
	до десетки други на брега
	и пиша бавно своя стих…
	Тайните ти, че разкрих прости ми —
	заслушан бях във малка раковина.
P$
