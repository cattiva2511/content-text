	И ето че е вечер. Девет и половина. Грета измъква изпод радиатора греещия се котарак Кузма и започва да се разхожда с него из стаята. И си пее песничка, която сама е измислила:
P>
	„Моят малък котарак
	се усмихва под мустак —
	носи шуба от Алтай,
	лапа сливи от Бомбай
	и с червени е очища,
	а на ястреб — със ноктища.
	Храбър, но не грубиян
	и обича валериан.
	Даже кучета палаши
	с храбростта си често плаши.“
P$
	На Кузма му е приятно, че за него са измислили песен и сладко притваря очи.
	„Нека попее — мисли той за Грета. — В края на краищата нейното най-важно задължение е да ми прави приятности. Иначе тя за какво е тука?“
	Че е най-главен в семейството, Кузма не се съмнява. Разнежен, той снизходително слага лапа на гретиното рамо и в пообърканото му съзнание пробягват приятни гледки, наследени от не толкова далечните камъшови прадеди: гъсталаци, малко островче, в тихите застояли води плуват рибки. Пълзейки, сиамският котарак очаква някоя от тях да доплува по-близко. Ето я! Главозамайващ скок към водата и трептящата рибка вече е в зъбите му. Тържествено ръмжащ, котаракът плува с плячката към брега…
	Котаракът наистина ръмжи, Грета отгатва виденията му и го гледа с възторг. В стаята влиза майка й.
	— Грета — казва тя, — наближава десет, а ти още не си в леглото. Утре пак няма да можеш да се събудиш.
	Мама излиза, а Грета, без да бърза, започва да си приготвя леглото.
	От съседната стая се чуват гласове. Пристигнал е чичо Гора от град Електростал и иска от татко й книга от Чуковски. Татко й хитрува и се преструва, че „точно тази книга“ я нямат (всъщност я имат, но той не обича да дава хубави книги в не съвсем надеждни ръце).
	Неусетно тъжни мисли за любимия писател завладяват Грета. Тя добре помнеше как беше му гостувала с татко си във вилата му в Переделкино. Помнеше Дървото-Чудо в кабинета на втория етаж, цялото обсипано с всякакви предмети. Помнеше веселите очи на високия побелял дядо Корней Иванович…
	Наскоро татко й съобщи, че Чуковски е починал. Това беше лична мъка и в Гретиното семейство…
	Момиченцето тихо слага Кузма под радиатора и приближава до библиотеката си.
	Отваря една книга и препрочита за стотен път на първата й страница:
C>
	Переделкино, август
	„Мила Грета, аз много те обичам!“
@	Корней Чуковски
C$
	Грета връща книгата на мястото й и си ляга.
	Влиза майка й, сяда на пианото и започва да свири „Мармот“ на Бетховен. На вратата застава татко й (чичо Гора току-що си е тръгнал). Той много обича тази пиеса и често я пее:
P>
	„И да имам сто приятели,
	мармота все ще е със мен.
	Даже да обядвам, трябва ли,
	той ще си обядва с мен…“
P$
	Този път татко й само слуша. Майка й свири, а Грета припява. Пак своя измислица, разбира се:
P>
	„Вечер щом реша да лягам,
	котаракът ляга с мен,
	сутрин ли за здраве бягам,
	Кузма е отново с мен.

	В банята ли се отбия,
	моят Кузма все по мен,
	мляко седна ли да пия —
	Кузма също пие с мен….
	Жалко само ми се види —
	с мен в училище не иде…“
P$
	Таткото (пее с укор):
P>
	„Като луда, щом го любиш,
	с него ти ще се погубиш!“
P$
	Грета (упорито):
P>
	„Щяхме ний да си седим
	дружничко на чин един…“
P$
	Таткото (тъжно):
P>
	„С него — там
	и с него — тука…
	ти сама ще замяукаш!“
P$
	После мама продължава сама, а Грета и татко й замълчават.
	Майка й свири още нещо, но момичето вече не чува. Татко отива да работи.
	Неусетно над Грета се спуска дълбок сън и днешният ден за нея завършва.
	Заспива, наистина не така дълбоко, както Грета и острозъбият котарак Кузма.
