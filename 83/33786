P>
	Къде съм тръгнал в тази нощ?
	Къде съм тръгнал? Стъклен студ.
	Всички пътища са пусти нощем,
	Загубили картина, звук.

	Кому съм нужен в тази нощ?
	Кому съм нужен? Две длани,
	Две горещи устни. И още…
	Спомени, размити очертания.

	Нощта е нощ. В своя свят
	Привично се завръща всеки.
	Аз закъснях. От студ горят
	Пространствата и нощните пътеки.

	Кой ли ме очаква в тази нощ?
	Не ме очакват… Тогава накъде?
	Небето в звездната си кошница
	Посоките, посоките краде.

	Къде ли ме очакват в тази нощ?
	Досадно сънен тротоарът,
	Нощта в сатенената нощница
	Предлага своя смъртен чар.

	Нощта е нощ. По своя път
	Предначертан си тръгва всеки.
	И аз си тръгвам. Този път
	Нощта обикна ме навеки.
@@	март 2000 г.
P$
