P>
	Вън е сняг и студ, и лед,
	но на нас ни е добре,
	пишем ние ред след ред,
	мое мъничко мишле.

	Нека пада вън снега
	по широкото поле,
	нас добре ни е така,
	мое мъничко мишле.

	Ето два е вече, три;
	гледам твоето носле,
	но на теб не ти се спи,
	мое мъничко мишле.

	А на мене ми се спи,
	пък и леко ми е зле
	и с притворени очи,
	мое мъничко мишле,

	зяпам компа и личи —
	хич не виждам даже две,
	просто толкоз ми се спи,
	мое мъничко мишле.

	А кога ще спя, кажи,
	мое мъничко мишле?
	Май е все едно, уви,
	стига да ни е добре.
	А пък вън вали, вали,
	и е сняг, и студ, и лед…
P$
