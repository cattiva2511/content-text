P>
	Забавно е, нали?
	И ти се усмихваш —
	Грейват пламъчета весели в очите ти,
	десетки белички мъниста
		ми откриваш ти,
	И прихваш —
	и звънват весели звънчета във ушите ми.
	Забавно съществото е пред теб.
	И молиш, молиш го да спре.

	И смешно е, нали?
	Как ли ги измисля тези?
	Как все успява да разсмее?
	Този — този… шут.
	И проплакваш весело през сълзи:
		Ти си — ти си… луд!
	Забавно е, нали?

	А знаеш ли в душата ми какво е?
	В душата ми, която днес е само твоя?
	Чувстваш ли сълзите,
	напиращи в очите ми?
	Не чувстваш.
	Шиповете виждаш ли,
	раздиращи гърдите ми?
	Не виждаш.
	Чуваш ли душата ми как стене,
	чуваш ли сърцето как се къса?
	Не чуваш.
	Чуваш веселите глуми само.
	И гледаш, гледаш ме засмяна…

	Забавно е, нали?
	А маската какво ще стане ако махна?
	Ако вместо тези празни глуми,
	започна с искрените думи?
	Какво ще стане, питам те, тогава?
	И наместо пак поредната закачка,
	сервирам ти:
	за тебе вчера плаках!
	или
	от тази сграда ми се скача!
	(и скочил бих да знаех,
	че ще пролееш две сълзи поне,
	но ти и толкоз няма да пролееш…)
	Или наместо нещо да иронизирам,
	извикам аз:
	сърцето ми раздираш!
		или
	за бога! как не ме разбираш!

	Но аз мълча — сърцето ми е нямо.
	И чуваш… чуваш веселите думи само.

	И смешно е, нали?
	Добре съм си със маската.
	Сваля ли я дори за кратко, зная —
	ще изчезне и от устните усмивката,
	ще се скрият и от моя глед мънистата,
	ще угаснат бързо
	пламъчетата в очите ти,
	ще заглъхнат и камбанките,
	нежно галещи ушите ми.
	И ще стана мигом сив за тебе —
	скучен, тъп и непотребен.
	Също, също като всички други…

	Добре, добре съм си със маската.
	С нея и за тебе е добре, изглежда.
	Тя ми дава, може би…

	Ах, забавно е, нали?
	Нищо, нищо, че боли…
P$
