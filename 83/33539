D>
	В памет на баба Наташа (1914–2005)
	На майка ми Стела
	и на моята красива непокорна Шарлот
D$


E>
	„Боже мой! Какво ми стори тази страна!
	Но тъй като тя ме отхвърля, ще я преценяваме студено, ще я гледаме как губи чест и живот.“
@	Ирен Немировски, „Френска сюита“ (1942 г.)
E$
E>
	„Тигре, тигре, жива жар, лумнал полунощен звяр, кой ум вечен разчерта твойта стръвна красота?“
@	Уилям Блейк, „Песни за опита“
E$


>	Благодарности

	Благодаря на Никола, Луи и Шарлот, Хю Томас, Андреа Стюарт и Петер Фиртел.
	Благодаря и на Валери Бертони, Чарла Картър-Халаби, Сузи Коен, Валери Колин-Симард, Холи Дандо, Абха Давесар, Виолен и Пол Градвол, Джулия Харис-Вос, Сара Хирш, Жан дьо ла Осре, Тара Кауфман, Летисия Лахман, Елен льо Бо, Агнес Мишо, Жан-Клод Московичи, Ема Пари, Лор дю Павийон, Жан Пфайфър, Сузана Солк, Карин и Ариел Тюил-Толедано.
	Много съм признателна на френските си издатели Елоиз д’Ормесон и Жил Коен-Солал.
	И не на последно място благодаря на Хедър Барет от издателство „Джон Мъри“ и Дженифър Уайс от Сейнт Мартине Прес.


>	Бележка на автора

	Героите в тази книга са измислени. Някои от описаните събития обаче са действителни — особено онези, случили се през лятото на 1942 г. в окупирана Франция. Най-значителното от тях е масовият арест на евреи на 16 юли 1942 г. Те са затворени в закрития стадион „Велодром д’Ивер“ в сърцето на Париж.
	Романът не е исторически и няма подобни претенции. С него отдавам почит на децата от „Вел д’Ив“, които никога не са се завърнали.
	И на оцелелите, които са разказали какво се е случило.


>	Париж, юли 1942 г.

	Момичето първо чу блъскането по входната врата. Стаята й се намираше най-близо до нея. Отначало, все още сънена, тя си помисли, че баща й е излязъл от скривалището в мазето. Сигурно бе забравил ключовете си и започваше да губи търпение, след като никой не бе отговорил на плахите му почуквания. В следващия миг обаче се разнесоха гласове. Те отекнаха силно и безмилостно в тишината на нощта. Не, не беше баща й.
	— Полиция! Отворете! Веднага!
	Ударите зачестиха и проникнаха до мозъка на костите й. Малкото й братче, което спеше на другото легло, се размърда.
	— Полиция! Отворете! Отворете!
	Колко ли беше часът? Тя надникна между завесите. Навън все още беше тъмно.
	Уплаши се. Спомни си сподавения разговор на родителите си късно вечерта преди няколко дни. Те мислеха, че е заспала. Тогава тя се промъкна до дневната и ги видя и чу през една цепнатина между дъските на вратата. Гласът на баща й звучеше тревожно, а в погледа на майка й се четеше страх. Говореха на родния си език, който тя разбираше, макар да не го владееше като тях. Баща й прошепна, че ги очакват трудни времена. Трябвало да бъдат смели и изключително внимателни. Произнасяше странни, непознати думи: „лагери“, „масово депортиране“, „хайка призори“. Момичето се чудеше какво означава всичко това. Според баща й само мъжете били в опасност. Жените и децата нямало за какво да се притесняват. Той щял да се крие в мазето нощем.
	На сутринта обясни на дъщеря си, че е решил да спи долу, поне за известно време. Докато „нещата станат по-сигурни“. Кои неща, чудеше се момичето. Кое трябваше да стане по-сигурно? И кога? Тя искаше да разбере какво значат думите „депортиране“ и „хайки“, но се страхуваше да признае, че неведнъж е подслушвала родителите си. Ето защо не посмя да попита.
	— Отворете! Полиция!
	Да не би полицаите да са открили _папа_ в мазето, недоумяваше тя. Затова ли бяха дошли? Нима настояваха да го отведат на далечните места, за които бе споменал в тайните нощни разговори — „лагерите“ извън града?
	Момичето изтича на пръсти до стаята на майка си в края на коридора. Тя се събуди веднага щом почувства докосване по рамото.
	— Полицаите са тук, _маман_ — прошепна момичето. — Блъскат по вратата.
	Майката отметна завивките и оправи косата си. Докато я наблюдаваше, дъщеря й забеляза, че изглежда уморена и много състарена.
	— Ще отведат ли _папа_? — попита разтревожено момичето, като държеше майка си за ръцете. — За него ли са дошли?
	Не последва отговор. В коридора отново се чуха силни гласове. Майка й облече набързо халат върху нощницата и я поведе към вратата. Ръката й е топла и влажна като на дете, помисли си момичето.
	— Да? — каза тихо майка й, без да отваря резето.
	Непознат мъжки глас извика името й.
	— Да, мосю, аз съм — отвърна тя.
	Акцентът й прозвуча силно, почти натрапчиво.
	— Отворете. Веднага. Полиция.
	Тя сложи ръка на гърлото си и момичето забеляза колко е бледа. Изглеждаше ужасена и неспособна да помръдне. Дъщеря й никога не я бе виждала толкова уплашена. Почувства как устата й пресъхва от тревога.
	Мъжете отново затропаха по вратата. Жената отвори с несръчни, треперещи пръсти. Момичето изтръпна, очаквайки да види сиво-зелени униформи.
	На прага стояха двама мъже. Единият беше полицай с тъмносиньо наметало до коленете и висока кръгла фуражка. Другият носеше бежов шлифер и държеше някакъв списък. Той повтори името на жената. После изрече и името на съпруга й. Говореше безупречен френски. Спасени сме, помисли си момичето. Щом не са германци, няма страшно. Французите няма да ни сторят нищо лошо.
	Жената прегърна дъщеря си и я притисна към себе си. Момичето усети как сърцето на майка й бие. Искаше й се да се отскубне от нея. Копнееше да я види как застава дръзко пред мъжете, без да трепери като беззащитно животно. Трябваше да прояви смелост.
	— Съпругът ми… не е тук — запелтечи майка й. — Не знам къде е. Наистина.
	Мъжът с бежовия шлифер ги избута и влезе в апартамента.
	— Побързайте, мадам. Имате десет минути. Вземете дрехи за няколко дни.
	Майка й не помръдваше от мястото си. Втренчи се в полицая, който стоеше на площадката с гръб към вратата. Изглеждаше безразличен и отегчен. Тя докосна тъмносиньото му наметало.
	— Мосю, моля ви…
	Полицаят се обърна и отблъсна ръката й. Очите му бяха строги и безизразни.
	— Чухте ни. Идвате с нас. Заедно с момичето. Правете каквото ви казваме.


>	Париж, май 2002 г.

	Както винаги, Бертран закъсняваше. Престорих се, че не ми пука, но истината беше друга. Зоуи се облегна отегчено на стената. Приликите с баща й бяха толкова очевидни, че понякога ме караха да се усмихвам. Но не и този ден. Вдигнах очи към високата старинна сграда. Домът на _маме_. Някогашният апартамент на бабата на Бертран. Сега ние щяхме да живеем там. Щяхме да напуснем оживения булевард „Монпарнас“, шумното движение, несекващия вой на линейките от трите болници наблизо, кафенетата и ресторантите, за да се пренесем на тази тиха тясна улица на десния бряг на Сена.
	Кварталът „Маре“ не ми беше особено познат, въпреки че се възхищавах на неговата старовремска, вехнеща красота. Радвах ли се на преместването? Не бях сигурна. Бертран така и не попита какво искам. Всъщност почти не бяхме обсъждали темата. Той подходи към всичко с присъщия си замах. Без мен.
	— Ето го — каза Зоуи. — Закъсня само с половин час.
	Наблюдавахме как Бертран се задава по улицата с типичната си наперена походка. Беше висок, мургав и сексапилен. Архетип на френския мъж. Както обикновено, говореше по телефона. Зад него вървеше съдружникът му Антоан. Имаше брада и поруменяло лице. Офисът им се намираше на улица „Аркад“, точно зад църквата „Мадлен“. Бертран беше работил дълго в едно архитектурно бюро, още преди да се оженим, но от пет години имаше собствена проектантска фирма заедно с Антоан.
	Бертран ни помаха и посочи към телефона. Присви вежди и вдигна рамене.
	— Ох, не може да прекъсне разговора — подметна саркастично Зоуи. — Как ли пък не!
	Зоуи беше само на единайсет, но понякога ме обземаше чувството, че вече е тийнейджърка. Заради високия й ръст — и „огромните“ крака, както самата тя добавяше мрачно — всичките й приятелки изглеждаха като джуджета до нея. Преждевременно развитата й интелигентност често ме оставяше без думи. Имаше нещо зряло в сериозните й лешникови очи и начина, по който замислено вдигаше брадичката си. Винаги е била такава, още като дете. Спокойна и трезва, понякога прекалено трезва за възрастта си.
	Антоан дойде да ни поздрави, докато Бертран продължаваше да говори. Викаше достатъчно силно, за да го чуят до края на улицата, жестикулираше оживено и правеше гримаси. От време на време се обръщаше да се увери, че следим всяка негова дума.
	— Проблем с друг архитект — обясни Антоан и се усмихна леко.
	— Конкурент? — попита Зоуи.
	— Да — отвърна Антоан.
	Зоуи въздъхна.
	— Значи може да прекараме целия ден тук.
	В този миг ми хрумна идея.
	— Антоан, случайно да носиш ключа от апартамента на мадам Тезак?
	— Да, Джулия, нося го — каза въодушевено той.
	Антоан винаги ми отговаряше на английски, въпреки че се обръщах към него на френски. Сигурно го правеше в знак на дружелюбие, но аз тайничко се ядосвах на този факт. Сякаш ми напомняше, че френският ми все още не е достатъчно добър след всички години, прекарани тук.
	Антоан размаха ключа. Тримата решихме да се качим горе. Зоуи въведе чевръсто цифровия код на входната врата. Минахме през усойния, потънал в зеленина двор и стигнахме до асансьора.
	— Мразя този асансьор — каза Зоуи. — Защо татко не го оправи?
	Асансьорът беше от онези уникални парижки изобретения с малка кабина и ръчно управляема решетка. Двойната дървена врата едва не те блъсваше по лицето, докато я затваряш.
	— Той ремонтира само апартамента на прабаба ти, миличка — обясних аз. — Не цялата сграда.
	— Е, хубаво е да се замисли — заяви тя.
	Докато чакахме асансьора, мобилният ми телефон иззвъня с мелодията на Дарт Вейдър. Втренчих се в номера, изписан на дисплея. Беше Джошуа, моят шеф.
	— Да — отговорих.
	Джошуа премина по същество. Както обикновено.
	— Чакам те в три. Приключваме юлските броеве. Хайде, чао!
	— Оле, божке! — възкликнах иронично.
	Джошуа се изкикоти в другия край на линията. После затвори. Винаги се забавляваше на тези думи. Може би му напомняха за младостта. Антоан също се радваше на старомодните ми изрази. Представях си как ги записва и изрича с френски акцент.
	Притисната между Зоуи и Антоан, който бе попрекалил с парфюма, видях отражението си в огледалото, докато се качвахме нагоре. Лицето ми беше остаряло като скърцащия асансьор. Какво се бе случило с младата красавица от Бостън? Жената, която ме гледаше, бе достигнала плашещата възраст между четирийсет и пет и петдесет — онзи преломен период, в който кожата увисва, бръчките стават по-видими, а менопаузата приближава неумолимо.
	— Аз също мразя този асансьор — казах мрачно.
	Зоуи се засмя и ме ощипа по бузата.
	— Мамо, дори Гуинет Полтроу би изглеждала отвратително в това огледало.
	Трябваше да се усмихна. Подобна забележка беше типична за Зоуи.


	Майката започна да ридае — отначало тихо, после по-силно. Момичето я погледна изумено. За пръв път през десетгодишния си живот я виждаше да плаче. Ужасена, тя наблюдаваше как сълзите се стичат по бледото измъчено лице. Искаше да я накара да спре, тъй като не можеше да понесе унизителното й подсмърчане в присъствието на непознатите мъже. Но те не се трогнаха от сълзите и ги подканиха да побързат. Нямаше време за губене.
	Момченцето продължаваше да спи в детската стая.
	— Къде ни водите? — попита угрижено майката. — Дъщеря ми е французойка, родена е в Париж. Защо искате и нея? Къде отиваме?
	Мъжете не казаха нито дума повече. Надвиснали заплашително над жената, силуетите им изглеждаха огромни и страшни. Очите й бяха изпълнени със страх. Тя влезе в спалнята и се отпусна на леглото. След няколко секунди изправи гръб и се обърна към момичето. Гласът й шептеше дрезгаво, а напрегнатото й лице беше като маска.
	— Събуди брат си. Облечете се и вземете достатъчно дрехи за двамата. Бързо!
	Когато преди малко надникна през вратата и видя мъжете, момченцето се вцепени от ужас. Видя как разрошената му майка хлипа и подсмърча. В мига, в който сестра му влезе при него, то събра всичките сили в четиригодишното си телце и отказа да помръдне. Тя започна да го увещава, но то не я послуша. Стоеше неподвижно, сключило малките си ръце на гърдите.
	Момичето свали нощницата си и облече памучна блуза и пола. После нахлузи обувките си. Братчето й не отлепяше очи от нея. Риданията на майка им долитаха от спалнята.
	— Ще отида на тайното ни място — прошепна то.
	— Не! — възрази сестра му. — Идваш с нас. Няма друг начин.
	Хвана го за ръката, но то се отскубна и влезе в дълбокия шкаф, вграден в стената на стаята им. Децата обичаха да се крият в него. Често се затваряха вътре и чувстваха, че притежават своя собствена малка къща. Родителите им знаеха къде са, но се преструваха, че ги търсят. Обикновено ги викаха по име. Развеселени, те повтаряха на висок глас: „Къде отидоха децата? Колко странно! Бяха тук само преди минута!“ Малките се заливаха от смях.
	Вътре бяха сложили фенерче, няколко възглавници, играчки и книги. Имаха дори бутилка с вода, която майка им пълнеше всеки ден. Момченцето все още не можеше да чете. Ето защо сестра му го забавляваше с откъси от „Доброто дяволче“. То обичаше историята за сирачето Шарл и страшната мадам Макмиш. Най-много харесваше момента, когато Шарл си отмъщаваше за нейната жестокост. Тази книжка никога не му омръзваше.
	Момичето различи малкото личице, което я гледаше в мрака. Братчето й беше гушнало любимото си плюшено мече и вече не се страхуваше. Може би все пак щеше да бъде на сигурно място. Поне разполагаше с вода и фенер. Освен това можеше да разглежда илюстрациите от книгата на графиня Дьо Сегюр. Любимата му картинка изобразяваше гениалното отмъщение на Шарл. Навярно беше по-разумно да остане в шкафа за момента. Мъжете никога нямаше да го открият. Тя щеше да се върне при него по-късно през деня, веднага щом им разрешаха да се приберат у дома. А и баща им, който се намираше в мазето, щеше да се досети къде се крие малкият.
	— Страх ли те е от тъмното? — попита сестра му, когато мъжете ги повикаха отново.
	— Не — отговори то. — Не ме е страх. Заключи ме. Тук няма да ме намерят.
	Момичето затвори вратичката и малкото бяло личице изчезна от погледа й. После завъртя ключа и го пусна в джоба си. Ключалката беше скрита зад повдигащо се капаче под формата на електрически ключ. Шкафът се сливаше напълно с ламперията на стената. Да, братчето й наистина беше на сигурно място, тя не се съмняваше в това.
	Прошепна името му и опря длан върху дървената вратичка.
	— Ще се върна по-късно. Обещавам.


	Влязохме в апартамента и се опитахме да включим лампите в тъмното. Не се получи. Антоан отвори капаците на прозорците и в стаята нахлу слънчева светлина. Помещенията бяха празни и потънали в прах. Без мебели дневната изглеждаше огромна. Златистите лъчи се процеждаха през големите мръсни стъкла и хвърляха отблясъци по тъмнокафявия дървен под.
	Очите ми се спряха върху празните лавици, тъмните квадрати по стените, където преди висяха красиви картини, и мраморната камина, която ни топлеше в продължение на толкова години. _Маме_ обичаше да държи тънките си бледи пръсти на топлината от пламъците.
	Отидох до прозореца и се втренчих в тихия потънал в зеленина двор. Изпитах облекчение при мисълта, че _маме_ си е тръгнала, преди да види празния апартамент. Щеше да се разстрои. Аз бях разстроена.
	— Тук още мирише на _маме_ — каза Зоуи. — На нейния „Шалимар“.
	— И на ужасната Манет — добавих и сбръчках нос.
	Манет беше последният домашен любимец на _маме_.
	Една доста своенравна сиамка.
	Антоан ме погледна недоумяващо.
	— Котката — поясних на английски.
	Разбира се, знаех, че френската дума за женска котка е _la chatte_, но тя имаше и сексуален подтекст на жаргон. Изобщо не исках да ми се подиграва заради подобна странна двусмислица.
	Антоан се озърна из апартамента с професионално око.
	— Електрическата инсталация е доста остаряла — обясни той и посочи към белите порцеланови бушони. — Отоплението също.
	Огромните радиатори бяха потъмнели от мръсотия и покрити с люспи като влечуго.
	— Почакай да видиш кухнята и баните — казах аз.
	— Ваната има крака — отбеляза Зоуи. — Ще ми липсват.
	Антоан провери стените, като почука по тях.
	— Предполагам, че с Бертран ще го ремонтирате изцяло — заяви той и се обърна към мен.
	Свих рамене.
	— Не знам какво смята да прави. Негова е идеята да се настаним тук. Аз не съм много ентусиазирана. Исках нещо… по-практично. Нещо ново.
	Антоан се засмя.
	— Ще бъде като нов, след като го завършим.
	— Може би. За мен обаче винаги ще си остане жилището на _маме_.
	Апартаментът все още носеше нейните отпечатъци, въпреки че бе отишла в старчески дом преди девет месеца. Бабата на съпруга ми беше живяла тук повече от половин век. Спомних си първата ни среща отпреди шестнайсет години. Тогава се впечатлих от картините на старите майстори, мраморната камина, върху чиято полица бяха подредени семейни снимки в красиви сребърни рамки, измамно семплите, елегантни мебели, множеството книги в библиотеката и рояла с яркочервено кадифено покривало. Слънчевата дневна гледаше към тихия вътрешен двор, а по отсрещната стена на сградата пълзеше гъст бръшлян. Именно в тази стая я срещнах за пръв път. Подадох й смутено ръка, тъй като още не бях свикнала напълно с онова, което сестра ми Чарла наричаше „френското мляскане“.
	Човек никога не биваше да подава ръка на французойка, дори ако не я познаваше. Трябваше да я целуне веднъж по всяка буза.
	Тогава обаче не знаех за тези обичаи.


	Мъжът с бежовия шлифер разгледа отново списъка.
	— Момент. Липсва едно дете. Момче.
	Той произнесе името.
	Момичето затаи дъх. Майката се обърна към нея, а тя бързо сложи пръст на устните си. Мъжете не забелязаха този жест.
	— Къде е то? — попита мъжът.
	Момичето пристъпи напред и сключи ръце.
	— Братчето ми не е тук, мосю — каза тя на безупречен френски. — Замина с няколко приятели в началото на месеца. Отиде на село.
	Мъжът с шлифера я изгледа внимателно, след което кимна на полицая.
	— Претърси жилището. Бързо. Сигурно и бащата се крие тук.
	Полицаят закрачи тежко из стаите, като отваряше грубо вратите и надничаше под леглата и в шкафовете.
	Докато той ровеше шумно из апартамента, другият мъж започна да обикаля напред-назад. Когато им обърна гръб, момичето показа ключа на майка си. _папа_ ще го вземе по-късно, прошепна тя. Жената кимна. Очевидно бе разбрала къде се намира момчето. В следващия миг обаче се намръщи и размаха ръка във въздуха. Къде смяташе да остави ключа? Как щеше бащата да научи за скривалището на малкия? Изведнъж мъжът се обърна и се втренчи в тях. Майката замръзна на място. Момичето затрепери от страх.
	Той не ги изпускаше от очи. След малко отиде до прозореца и го затвори.
	— Моля ви — каза майката. — Много е горещо.
	Мъжът се ухили. Момичето си помисли, че никога не е виждало по-грозна усмивка.
	— Ще остане затворен, мадам — заяви той. — Тази сутрин една жена хвърли детето си през прозореца и скочи след него. Не искаме подобно нещо да се случи отново.
	Майката не продума. Беше вцепенена от ужас. Момичето се загледа в непознатия. Почувства невероятна омраза към него. Ненавиждаше руменото му лице, лъщящата му уста и студените, мъртви очи. Отвращаваше се от неговата разкрачена стойка, наклонената напред филцова шапка и дебелите му ръце, сключени зад гърба.
	Презираше го с цялата си душа, така, както не бе презирала никого досега. Той беше още по-противен от ужасния й съученик Даниел, който говореше отвратителни неща за акцента на родителите й.
	Дъщерята се ослуша. Полицаят продължаваше с непохватното претърсване на жилището. Нямаше да намери момчето. Шкафът бе замаскиран твърде добре. Братчето й беше на сигурно място. Никога нямаше да го открият. Никога.
	Полицаят се върна. Сви рамене и поклати глава.
	— Жилището е празно — заяви той.
	Мъжът с шлифера изблъска майката към вратата и поиска ключовете от апартамента. Тя му ги подаде безмълвно. После всички заслизаха по стълбите. Движеха се бавно заради чантите и вързопите, които носеше жената. Момичето мислеше трескаво как да предаде ключа на баща си. Къде можеше да го остави? При портиерката? Дали щеше да е будна в този късен час?
	Колкото и да беше странно, портиерката не спеше и чакаше зад вратата на стаичката си. Момичето забеляза някакво особено злорадство в изражението й. Защо гледаше така? Защо обръщаше внимание само на мъжете, а пренебрегваше тях двете, сякаш й бяха напълно непознати? Майка й винаги се бе отнасяла добре с тази жена. От време на време се грижеше за малката й дъщеря Сюзан, която плачеше непрекъснато заради коликите. Но майка й винаги проявяваше търпение и успокояваше Сюзан с песни на родния си език. Бебето обичаше мелодиите и заспиваше веднага.
	— Знаете ли къде са бащата и синът? — попита полицаят и й подаде ключа от апартамента.
	Портиерката сви рамене. Продължаваше да избягва погледите на момичето и жената. Прибра ключовете с рязък, собственически жест, който не хареса на момичето.
	— Не — отвърна тя. — Напоследък не съм виждала мъжа. Сигурно се е скрил някъде с момчето. Защо не проверите в мазето и на тавана? Ще ви заведа.
	В този миг бебето заплака. Портиерката се обърна назад.
	— Нямаме време — заяви мъжът с шлифера. — Трябва да тръгваме. Ще се върнем по-късно, ако се наложи.
	Портиерката влезе в стаичката и взе на ръце плачещото дете. Каза, че в съседната сграда живеят още семейства. Изброи имената им с огромно отвращение и за момент момичето си помисли, че ги произнася като някоя ругатня — една от онези мръсни думи, които човек не биваше да използва.


	Най-накрая Бертран прибра телефона в джоба си и насочи цялото си внимание към мен. После ме дари с една от своите неустоими усмивки. Защо имам толкова красив съпруг, зачудих се за пореден път. Когато се запознахме преди години в ски курорта Куршевел, той имаше хилав момчешки вид. Сега беше на четирийсет и седем, с едро и мускулесто телосложение. Излъчваше мъжество, френски финес и стил. Наподобяваше скъпо вино, което с времето ставаше все по-силно и изтънчено. Аз самата бях изгубила безвъзвратно младостта си някъде между река Чарлс и Сена. Определено можеше да се каже, че не разцъфтявам на средна възраст. Сребристата коса и бръчките, които подчертаваха красотата на Бертран, при мен създаваха точно обратния ефект.
	— Е? — каза той и ме хвана небрежно за дупето, въпреки че неговият съдружник и дъщеря ни гледаха отстрани. — Не е ли страхотен?
	— Страхотен е — повтори Зоуи. — Антоан току-що ни обясни какво трябва да ремонтираме. Явно няма да се нанесем още цяла година.
	Бертран се засмя. Имаше невероятно заразителен смях — сексапилна комбинация между вой на хиена и чувствено соло на саксофон. Това беше проблемът с моя съпруг. Ослепителният му чар. И той умееше да го използва максимално. Чудех се от кого ли го е наследил. Може би от родителите си Колет и Едуар? Те бяха страшно интелигентни и изискани, но не и чаровни. Или пък от своите сестри Сесил и Лор? И двете се отличаваха с безупречно възпитание и отлични маниери, но се смееха само когато смятаха, че е наложително. В крайна сметка реших, че го е наследил от _маме_. Непокорната, борбена _маме_.
	— Антоан е безнадежден песимист — пошегува се Бертран. — Ще се нанесем съвсем скоро. Очаква ни много работа, но ще назначим най-добрите екипи.
	Последвахме го по дългия коридор със скърцащ паркет и влязохме в стаите, които гледаха към улицата.
	— Ще я съборим — заяви Бертран и посочи една от стените. Антоан кимна. — Кухнята трябва да е по-близо. В противен случай мис Джармънд ще си помисли, че жилището е твърде „непрактично“.
	Той изрече последната дума на английски, а после ми намигна закачливо и обрисува малки кавички с пръстите си.
	— Апартаментът е голям — отбеляза Антоан. — Много е внушителен.
	— В момента да. Преди години обаче е бил далеч по-малък и скромен — обясни Бертран. — Баба и дядо са имали тежък живот. Той е започнал да изкарва добри пари чак през шейсетте. Тогава е купил жилището отсреща и е съединил двата апартамента.
	— Значи дядо е живял в тази част като дете? — попита Зоуи.
	— Точно така — отвърна Бертран. — Ето това е била стаята на родителите му. А той е спял в тази стая. Тогава тя е била доста по-тясна.
	Антоан почука замислено по стената.
	— Знам какво се чудиш — усмихна се Бертран. — Искаш да съединим двете стаи, нали?
	— Да — призна Антоан.
	— Идеята не е лоша, но трябва да обсъдим нещата. Тази стена е проблемна. Ще ти покажа по-късно. Ламперията е доста плътна, а отдолу минават различни тръби. Не е толкова лесно, колкото ти се струва.
	Погледнах часовника си. Два и половина.
	— Трябва да тръгвам — казах аз. — Джошуа ме чака.
	— Какво ще правим със Зоуи? — поинтересува се Бертран.
	Зоуи извъртя очи.
	— Мога да взема автобус до „Монпарнас“.
	— А училището? — попита Бертран.
	Повторно извъртане на очи.
	— Татко, днес е сряда. Следобед не съм на училище, не помниш ли?
	Бертран се почеса по главата.
	— По мое време…
	— … сте били свободни в четвъртък — издекламира Зоуи.
	— Френската система е ужасна — въздъхнах. — И на всичко отгоре децата трябва да учат в събота сутрин!
	Антоан се съгласи с мен. Синовете му посещаваха частно училище, където не се учеше в събота. Подобно на родителите си, Бертран обаче беше твърд привърженик на държавните училища във Франция. Аз държах да запишем Зоуи в двуезично училище. В Париж имаше няколко такива, но семейство Тезак не пожелаха и да чуят. Според тях Зоуи беше французойка. След като бе родена във Франция, трябваше да избере френско учебно заведение. В момента тя посещаваше лицея „Монтен“, близо до Люксембургската градина. Семейство Тезак често забравяха, че майката на Зоуи е американка. За щастие дъщеря ми говореше чудесно английски. Винаги общувах с нея на родния си език, а и тя често ходеше на гости при родителите ми в Бостън. Освен това прекарваше почти всяко лято на Лонг Айланд със сестра ми Чарла и семейството й.
	Бертран се обърна към мен. В очите му се появи онзи странен блясък, от който толкова се страхувах. Обикновено следваше някой много смешен или жесток коментар, а понякога и двете едновременно. Очевидно Антоан предусети какво се задава, тъй като се загледа съсредоточено в кожените си мокасини с малки пискюли.
	— О, да, разбира се. Всички познаваме добре мнението на мис Джармънд за нашите училища, болници, безкрайни стачки, дълги ваканции, канализация, пощенски служби, телевизии, политици и кучешки лайна по тротоарите — каза с усмивка Бертран и белите му зъби проблеснаха. — Чували сме го безброй пъти. „Искам да бъда в Америка, там всичко е толкова _чисто_, там всеки си чисти кучешките лайна. О, Америка…“
	— Татко, спри! Ужасно си груб! — извика Зоуи и ме хвана заръката.


	Когато излязоха навън, момичето видя как един от съседите, още по пижама, се е надвесил през прозореца. Беше симпатичен мъж, учител по музика. Свиреше на цигулка и тя обичаше да го слуша. Често забавляваше нея и братчето й от другата страна на двора. Изпълняваше френските песнички „Върху моста в Авиньон“ и „Бистрият извор“, както и мелодии от родината на майка й и баща й. Щом ги чуеха, родителите й започваха да танцуват. Пантофите на майка й се плъзгаха леко по дървения под, баща й я завърташе в кръг, и пак, и пак, докато не им се завиеше свят.
	— Какво правите? Къде ги водите? — извика учителят.
	Гласът му отекна в двора и заглуши плача на бебето Сюзан. Мъжът с шлифера не отговори.
	— Нямате право! — продължи да вика съседът. — Те са честни, добри хора! Нямате право!
	Когато чуха виковете му, някои от съседите отвориха капаците на прозорците и надникнаха между завесите.
	Момичето забеляза, че никой не помръдва. Хората не смееха да кажат нищо. Просто наблюдаваха случващото се.
	Майката застина на място, а гърбът й се разтресе от ридания. Мъжете я бутнаха напред.
	Съседите ги гледаха безмълвно. Дори учителят по музика беше притихнал.
	Изведнъж майката се обърна и нададе пронизителен писък. Извика три пъти името на съпруга си.
	Мъжете я сграбчиха за ръцете и грубо я разтресоха. Тя изпусна чантите и вързопите. Момичето се опита да я защити, но те я изблъскаха встрани.
	На входа се появи слаб мъж с измачкани дрехи, небръснато лице и зачервени, уморени очи. Той мина през вътрешния двор с горда, изправена походка.
	Приближи се до мъжете и се представи. Акцентът му беше също толкова силен, колкото този на съпругата му.
	— Отведете ме със семейството ми — рече той.
	Момичето хвана баща си за ръката.
	Помисли си, че няма нищо страшно. Намираше се извън опасност, щом родителите й бяха до нея. Очакваше всичко да свърши много бързо. Мъжете бяха от френската полиция, а не германци. Нямаше да ги наранят.
	Скоро можеха да се върнат у дома и да закусват заедно. Тогава братчето й щеше да излезе от скривалището си. По-късно баща й щеше да се отправи към склада в края на улицата, където правеше колани, чанти и портфейли с другите работници. Нещата щяха да бъдат като преди.
	Навън се развиделяваше. Тясната улица беше пуста. Момичето се обърна към сградата и огледа безмълвните лица зад прозорците. Видя портиерката, която бе гушнала малката Сюзан.
	Учителят по музика вдигна бавно ръка, за да се сбогува.
	Но учителят изглеждаше потресен. По бузите му се стичаха сълзи на безпомощност и срам, които момичето не можеше да разтълкува.


	— Груб ли? Майка ти обожава да й говоря така — изкикоти се Бертран и намигна на съдружника си. — Нали, любов моя? Прав ли съм, _шери_?
	Той закрачи из дневната и защрака с пръсти, тананикайки си мелодията на „О, Америка“ от „Уестсайдска история“.
	Почувствах се глупаво в присъствието на Антоан. Защо Бертран обичаше да ме представя като надменната предубедена американка, която постоянно критикува французите? И защо стоях безучастно и му позволявах да се държи така? Преди време се забавлявах при тези подмятания. В началото на брака ни ги възприемах като класическа шега, която страшно развеселяваше американските и френските ни приятели. Но само в началото.
	Усмихнах се както обикновено. Но днес усмивката ми беше доста кисела.
	— Ходил ли си при _маме_ наскоро? — попитах аз.
	Бертран вече измерваше нещо в стаята.
	— Моля?
	— При _маме_ — повторих търпеливо. — Мисля, че иска да те види. Трябва да поговорите за апартамента.
	Погледите ни се срещнаха.
	— Нямам време, скъпа. Защо не отидеш ти? — попита умолително той.
	— Ходя там всяка седмица. Знаеш го.
	Бертран въздъхна.
	— Тя е _твоя_ баба — добавих.
	— Но най-много обича теб, американке — заяви той и се захили. — Аз също, скъпа.
	Бертран се приближи и ме целуна нежно по устните.
	Американката.
	— Значи ти си американката — бе казала _маме_ преди толкова години в същата стая, преценявайки ме с изпитателните си сиви очи.
	L’Américaine. Тогава наистина се бях почувствала като такава — с подстригана на етажи коса, маратонки и перфектна усмивка. А каква типична французойка беше тази възрастна жена с изправената си стойка, аристократичен нос, безупречно прибрана коса и проницателен поглед! _Маме_ ми стана симпатична още на първата ни среща. Обожавах нейния заразителен гърлен смях и чувството й за хумор.
	Дори сега трябваше да призная, че я харесвам повече от родителите на Бертран. Те все още ме възприемаха като „американката“, въпреки че живеех в Париж от двайсет и пет години, бях женена за сина им от петнайсет и бях родила първата им внучка Зоуи.
	Докато слизах надолу с асансьора, отново се изправих пред неприятното отражение в огледалото. Изведнъж ми хрумна, че съм преглъщала шегите на Бертран твърде дълго. Винаги реагирах с добронамерено свиване на раменете.
	Днес обаче поради някаква неясна причина за пръв път усетих, че търпението ми се е изчерпало.


	Момичето не се отделяше от родителите си. Стигнаха чак до края на тяхната улица, като мъжът с бежовия шлифер непрекъснато им подвикваше да побързат. Къде отиваха, чудеше се тя. Защо трябваше да препускат така? Наредиха им да влязат в един огромен гараж. Момичето разпозна шосето — намираше се недалеч от дома им и мястото, където работеше баща й.
	Вътре имаше няколко мъже, приведени над отворени капаци на автомобили. Носеха сини гащеризони, изцапани с петна от масло. Работниците ги изгледаха мълчаливо. В следващия миг момичето видя голяма група хора, които стояха наоколо с чанти и кошници в краката. Повечето бяха жени и деца. Част от тях й се сториха познати. Никой обаче не посмя да й помаха или да я поздрави. След малко се появиха двама полицаи и започнаха да съобщават имена. Баща й вдигна ръка, когато повикаха семейството му.
	Тя се озърна наоколо. Забеляза едно момче от училище. Казваше се Леон. Беше изморен и уплашен. Усмихна му се. Искаше да го успокои и да му каже, че скоро ще си идат вкъщи. Всичко щеше да свърши много бързо и хората можеха да се приберат у дома. Но Леон я гледаше недоумяващо. Тя сведе очи и бузите й поруменяха. Може би се беше объркала. Сърцето й заби по-силно. Навярно нещата нямаше да се развият така, както очакваше. Почувства се наивна и малка.
	Баща й се приведе над нея. Наболата му брада погъделичка ухото й. Той прошепна името й и попита къде е братчето й. Тя му показа ключа. Заяви с гордост, че малкият се е скрил на сигурно място в тайния им шкаф. Там беше в безопасност.
	Баща й ококори очи и я погледна странно. После я хвана за ръката.
	— Не се тревожи — каза тихичко тя. — Шкафът е дълбок, има достатъчно въздух, за да диша нормално. Вътре сме оставили фенер и вода. Всичко ще бъде наред, _папа_.
	— Ти не разбираш — отговори бащата. — Не разбираш. — Изведнъж очите му се напълниха със сълзи.
	Тя го дръпна за ръкава. Не можеше да повярва, че баща й плаче.
	— _Папа_, нали скоро ще се върнем вкъщи? Нали ще се приберем, след като ни провериха по имена?
	Той избърса сълзите си и се загледа в нея. Погледът му беше изпълнен със страх и мъка, които тя не можеше да понесе и затова наведе глава.
	— Не — каза той. — Няма да се върнем. Няма да ни пуснат.
	Момичето усети как някаква ужасна студенина сковава тялото й. Отново си спомни среднощния разговор, който случайно бе дочула зад вратата, уплашените отчаяни лица на родителите си.
	— Какво искаш да кажеш, _папа_? Къде отиваме? Защо няма да се върнем у дома? Кажи ми! Моля те! — Почти извика последните думи.
	Баща й сведе очи към нея и пак изрече името й, този път съвсем тихо. Очите му все още бяха влажни, а миглите му — натежали от сълзи. Той я погали по врата.
	— Кураж, милинка моя. Бъди много, много смела.
	Тя не можеше да заплаче. Страхът, който я обзе, изсмукваше всяко друго чувство от нея, подобно на грамадна, чудовищна прахосмукачка.
	— Но аз му обещах да се върнем, _папа_. Обещах му.
	Очите на баща й отново се насълзиха. Той не чуваше думите й. Беше потънал в собствената си мъка и уплаха.
	Изкараха ги навън. Улицата беше пуста, имаше само автобуси, паркирани до тротоара. Тя се возеше на такива автобуси, когато пътуваше с майка си и братчето си из града. Бяха боядисани в зелено и бяло, с платформа в задната част.
	Наредиха им да се качат вътре и ги избутаха плътно един до друг. Момичето отново се огледа за сиво-зелени униформи. Помъчи се да чуе грубия, гърлен език, от който се боеше толкова много. Наоколо обаче имаше само френски полицаи.
	През прашното стъкло на автобуса разпозна един от тях — млад червенокос мъж, който често й помагаше да пресече улицата на връщане от училище. Тя почука по прозореца, за да привлече вниманието му. Когато погледите им се срещнаха, мъжът бързо извърна очи. Стори й се засрамен, почти ядосан. Момичето се учуди на реакцията му. Докато хората се качваха в автобусите, някакъв човек се разбунтува, но полицаите го заблъскаха жестоко и го вкараха вътре. Един от тях извика, че ще стреля при всеки опит за бягство.
	Тя гледаше унило сградите и дърветата, покрай които минаваха. Мислеше за братчето си, което се криеше в шкафа и я чакаше да се върне. Мислеше единствено за него. Когато пресякоха някакъв мост, видя блестящите води на Сена. Къде отиваха? Баща й не знаеше. Никой не знаеше. Всички се страхуваха.
	Стресна ги силна гръмотевица. В следващия миг се изсипа такъв порой, че шофьорът се принуди да спре. Момичето се заслуша в трополенето на дъжда по покрива на автобуса. Не останаха там за дълго. Скоро продължиха и гумите на автобуса засвистяха върху мокрия паваж. Слънцето се появи между облаците.
	Автобусът спря и хората слязоха, натоварени с тежки вързопи и куфари. Децата плачеха. Момичето не познаваше този квартал. Никога не бе стигала толкова далеч. Спирката на метрото се виждаше в единия край на улицата.
	Заведоха ги до огромна бяла сграда. На фасадата имаше надпис с едри тъмни букви, но тя не успя да го разчете. Наоколо се бяха скупчили семейства с деца. Още и още хора слизаха от автобусите под непрестанните викове на полицаите. Френските полицаи.
	Момичето хвана баща си за ръка и двамата бяха избутани в голям закрит стадион. На терена, както и по железните седалки на трибуните беше пълно с народ. Колко ли бяха? Не можеше да прецени. Сигурно стотици. И продължаваха да прииждат. Тя погледна към огромния стъклен купол. Слънцето напичаше безмилостно през него.
	Баща й намери свободни седалки. Тя наблюдаваше как тълпата нараства. Шумът наоколо се усилваше — неспирно жужене на безброй гласове, детски плач и женски въздишки. Жегата ставаше непоносима и задушаваща. Имаше все по-малко пространство. Стадионът се препълни. Тя се взираше в мъжете, жените и децата, в техните измъчени лица и уплашени очи.
	— _Папа_, колко дълго ще останем?
	— Не знам, миличка.
	— Защо сме тук? — Тя докосна жълтата звезда, пришита върху предната част на блузата й, и попита: — Заради нея, нали? Всички тук са с такава звезда.
	Баща й се усмихна тъжно.
	— Да — отвърна той. — Заради нея.
	Момичето се намръщи.
	— Не е честно, _папа_ — възропта тя. — Не е честно!
	Той я прегърна и нежно прошепна името й.
	— Да, права си. Не е честно.
	Тя седна плътно до него и опря бузата си в звездата на якето му.
	Преди около месец майка й бе зашила звезди върху всичките им дрехи. Освен тези на братчето й. Преди това бяха сложили печати в паспортите им, на които пишеше „евреин“ или „еврейка“. А после изведнъж им забраниха хиляди неща. Не можеха да играят в парка, да карат колело, да ходят на кино или театър, да посещават ресторанти и басейни. Нямаха право дори да вземат назаем книги от библиотеката.
	Тя беше видяла надписите навсякъде по улиците: „Забранено за евреи“. А на вратата на склада, където работеше баща й, висеше огромна табела с думите: „Еврейска фирма“. Майка й бе принудена да пазарува след четири часа следобед, когато в магазините не беше останало нищо от дажбите срещу купони. Караха ги да пътуват в последния вагон на метрото. Трябваше да се прибират преди вечерния час и да не напускат дома си до сутринта. Какво изобщо им позволяваха? Нищо. Абсолютно нищо, мислеше си тя.
	Колко нечестно! Защо? Защо точно те? Защо им се случваше всичко това? Изведнъж й се стори, че никой не може да отговори на този въпрос.


	Джошуа вече седеше в заседателната зала и отпиваше от слабото кафе, което предпочиташе. Побързах да вляза и заех място между Бамбър, нашия арт директор, и Алесандра, редакторка на специалните теми.
	— Стаята гледаше към оживената улица „Марбьоф“, само на няколко крачки от „Шан-з-Елизе“. Не харесвах особено тази част от Париж — твърде многолюдна и прекалено лъскава, — но бях свикнала да идвам тук. Всеки ден минавах по булеварда, като едва си проправях път по широките прашни тротоари, където не можеше да се разминеш от туристи, независимо от часа на деня и от сезона.
	От шест години пишех за седмичното американско списание „Сцени от Сена“. Имахме хартиено и електронно издание. Обикновено отразявах събитията, представляващи интерес за американската аудитория в Париж. В тях се включваше и „местният колорит“, който покриваше всичко, от социалния и културния живот — представления, филми, ресторанти и книги — до следващите президентски избори във Франция.
	Работата беше трудна. Сроковете бяха ужасно кратки, а Джошуа се държеше като същински деспот. Харесвах го, но си беше деспот. Не се съобразяваше с личния живот, брака или децата на подчинените си. Ако някоя служителка забременееше, веднага се превръщаше в нищожество. Ако пък отсъстваше заради болно дете, после я гледаше накриво. Но Джошуа имаше набито око, изключителен журналистически талант и уникален усет за актуалните теми. Всички му се възхищавахме. Често се оплаквахме зад гърба му, но вършехме с удоволствие работата си. Той беше на около петдесет, роден и израснал в Ню Йорк. Живееше в Париж от десет години и изглеждаше измамно спокоен, с издължено лице и леко увиснали клепачи. Когато обаче отвореше уста, обсебваше цялото внимание. Всички слушаха Джошуа. Никой не смееше да го прекъсне.
	Бамбър беше от Лондон и наближаваше трийсет. Висок към метър и деветдесет, той носеше очила с лилави стъкла и имаше всевъзможни пиърсинги по лицето и тялото си. Боядисваше косата си оранжева. Обожавах британското му чувство за хумор, което Джошуа рядко разбираше. Бамбър беше моята слабост. Беше дискретен и работоспособен. Освен това ми оказваше подкрепа, когато Джошуа беше в лошо настроение и си го изкарваше на нас. Бамбър беше ценен мой съюзник.
	Алесандра беше наполовина италианка с невероятно гладка кожа и страхотни амбиции. Беше красиво момиче с лъскави черни къдрици и плътни устни, които влудяваха мъжете. Така и не разбрах дали я харесвам. Беше два пъти по-млада от мен и получаваше същата заплата, въпреки че стоях над нея в йерархията.
	Джошуа започна с прегледа на акцентите в следващия брой. Трябваше да подготвим обширна статия за президентските избори, които се бяха превърнали в гореща тема след противоречивата победа на Жан-Мари льо Пен в първия тур. Не ми се пишеше особено за тях и се зарадвах, когато Алесандра получи тази задача.
	— Джулия — каза Джошуа и ме погледна над очилата си. — Другата тема е в твоята област. Шейсетгодишнината от „Вел’д’Ив“.
	Прочистих гърло. Какво каза? Прозвуча ми като „Велдийф“.
	Главата ми беше празна.
	Алесандра се обърна снизходително към мен.
	— Шестнайсети юли хиляда деветстотин четирийсет и втора година. Не ти ли говори нищо? — попита тя.
	Понякога мразех самодоволния й тон. Какъвто беше днес.
	Джошуа продължи:
	— Масовият арест на евреи във „Велодром д’Ивер“, или накратко „Вел’д’Ив“. Това е известен закрит стадион, в който са се провеждали състезания по колоездене. Там в продължение на дни са били затворени хиляди еврейски семейства. При ужасни условия. После са ги изпратили в Аушвиц. В газовите камери.
	Сетих се за какво говори, макар и смътно.
	— Да — казах твърдо и се втренчих в Джошуа. — Какво очакваш от мен?
	Той сви рамене.
	— Първо се опитай да откриеш оцелели евреи или свидетели. После провери как ще бъде отбелязана годишнината. Място, дата, организатори. Накрая събери фактите. Какво точно се е случило и кога? Темата е доста деликатна. Французите не обичат да говорят за Виши, Петен и прочие. Не се гордеят много с този епизод от историята си.
	— Познавам един човек, който може да ти помогне — заяви Алесандра, вече не толкова снизходително. — Франк Леви. Основател е на най-голямата асоциация, помогнала на евреите да намерят близките си след Холокоста.
	— Чувала съм за него — отвърнах и си записах името.
	Не лъжех. Франк Леви беше обществена фигура. Изнасяше лекции и пишеше статии за откраднатото еврейско имущество през войната и ужасите на депортирането.
	Джошуа изпи поредната чаша кафе.
	— И без сълзливи истории — намеси се той. — Никаква сантименталност. Само факти. Разкази на свидетели. — После погледна към Бамбър и допълни: — И добри, въздействащи снимки. Потърси стари материали. Скоро ще разбереш, че няма много по темата, но Франк Леви ще ти помогне.
	— Аз първо бих отишъл до „Вел’д’Ив“ — заяви Бамбър. — Да го разгледам.
	Джошуа се усмихна иронично.
	— „Вел’д’Ив“ отдавна не съществува. Съборен е през петдесет и девета година.
	— Къде точно се е намирал? — попитах, доволна, че не съм единствената непросветена в стаята.
	Алесандра се намеси за пореден път.
	— На улица „Нелатон“. В Петнайсети _арондисман_.
	— Все пак можем да отидем — казах и се обърнах към Бамбър. — Вероятно някои от по-старите жители там ще си спомнят какво се е случило.
	Джошуа вдигна рамене.
	— Опитайте — заяви той. — Но едва ли ще откриете много хора, които ще поискат да говорят с вас. Както споменах, французите са доста чувствителни на тази тема. Тя е изключително деликатна. Не забравяйте, че именно френската полиция е арестувала еврейските семейства. Не са били нацистите.
	Докато слушах Джошуа, осъзнах колко малко знам за парижките събития от юли 1942 г. Не бяхме учили за тях в Бостън. А откакто пристигнах в Париж преди двайсет и пет години, не бях чела почти нищо за този момент от историята. Той беше като тайна, заровена дълбоко в миналото. Нещо, за което никой не говореше. Нямах търпение да седна пред компютъра и да потърся повече информация в интернет.
	След като срещата приключи, се усамотих в малката стаичка, която ми служеше за кабинет. Отвън се чуваше оживеното движение по улица „Марбьоф“. Беше една тясна кутийка, но бях свикнала с нея. А и вкъщи нямах място, където да пиша. Бертран ми обеща, че ще имам голяма стая в новия апартамент за мой личен кабинет. Най-после. Направо не беше за вярване. Щеше да ми отнеме известно време, за да свикна с подобен лукс.
	Включих компютъра и влязох в интернет. Отворих страницата на Гугъл и написах „велодром д’ивер“ и „вел д’ив“. Резултатите се оказаха многобройни, повечето на френски. Някои бяха доста подробни.
	Четох цял следобед. Съхранявах намерената информация и търсех книги за окупацията и масовия арест. Направи ми впечатление, че голяма част от изданията по темата са изчерпани. Зачудих се защо. Нима хората не искаха да четат за „Вел’д’Ив“? Може би вече не се интересуваха какво е станало там? Обадих се в няколко книжарници. Обясниха ми, че ще е трудно да открият въпросните книги. Помолих ги да опитат.
	Когато изключих компютъра, почувствах безкрайна умора. Очите ме боляха. Главата и сърцето ми бяха натежали от всички научени факти.
	Над четири хиляди еврейски деца на възраст между две и дванайсет години са били затворени във „Вел’д’Ив“. Повечето са били родени във Франция.
	Никое от тях не се бе завърнало от Аушвиц.


	Денят се точеше безкрайно и мъчително. Сгушено в майка си, момичето наблюдаваше как хората наоколо малко по малко обезумяват. Нямаше нищо за ядене и пиене. Жегата беше задушаваща. Из въздуха се носеше сух, гъст прах, който пареше на очите и гърлото й.
	Големите врати на стадиона бяха затворени. Покрай стените стояха навъсени полицаи, сложили заплашително ръце на своите оръжия. Момичето не знаеше къде да отиде и какво да прави. Оставаше й само да седи и да чака. Но какво чакаше? Какво щеше да се случи с нея, със семейството й, с всички останали?
	Двамата с баща й се опитаха да намерят тоалетните в другия край на стадиона. Посрещна ги непоносимо зловоние. Тоалетните бяха твърде малко за толкова хора и скоро се запушиха. Момичето се принуди да клекне до стената, като се мъчеше да не повърне, затиснала с длан устата си. Хората се облекчаваха навсякъде. Унизени и отчаяни, те се свиваха като животни на мръсния под. Една достолепна възрастна дама се скри зад палтото на съпруга си. Друга жена гледаше ужасено, закрила устата и носа си, и клатеше глава.
	Момичето последва баща си към мястото, където бяха оставили майка й. Трябваше да си проправят път сред тълпата. Трибуните бяха задръстени с вързопи, чанти, дюшеци и бебешки колички, а теренът бе почернял от народ. Колко ли са, чудеше се тя. По пътеките между седалките тичаха мръсни и раздърпани деца, плачещи за вода. Една бременна жена, прималяла от жега и жажда, запищя пронизително, че умира… умира. Някакъв старец внезапно се стовари на прашния под. Просна се по гръб с посиняло изкривено лице. Никой не помръдна.
	Тя седна до майка си и я хвана за ръката. Майка й беше като онемяла, от доста време не беше изрекла и една дума.
	Бащата се приближи до един полицай и поиска вода за жена си и дъщеря си. Мъжът отговори троснато, че в момента няма вода. Бащата му каза, че това е чудовищно. Не можеха да се държат с тях като с кучета. Полицаят извърна глава.
	Момичето отново видя Леон, детето от гаража. Обикаляше сред тълпата, като не откъсваше очи от големите врати. Направи й впечатление, че не носи жълтата звезда. Някой я бе откъснал от дрехите му. Тя се изправи и отиде при него. Лицето му беше мрачно. На лявата му буза имаше синина, както и на врата му. Момичето се запита дали и тя изглежда толкова уморена и измъчена.
	— Ще се измъкна оттук — прошепна Леон. — Още сега. Мама и татко ми казаха така.
	— Но как ще успееш? — зачуди се тя. — Полицаите ще те хванат.
	Момчето се втренчи в нея. Леон също беше на десет, но изглеждаше много по-голям. Вече не приличаше на момченце.
	— Ще намеря начин — заяви той. — Нашите ми казаха да бягам. Те ми махнаха звездата. Няма друг изход. Иначе това ще е краят. Краят за всички нас.
	Момичето отново почувства как я обзема ужас. Краят? Нима Леон беше прав? Това ли беше краят?
	Той я изгледа леко пренебрежително.
	— Не ми вярваш, нали? Казвам ти, ела с мен. Махни си звездата и ме последвай. Ще се скрием. Аз ще се погрижа за теб, знам какво да правя.
	Тя си спомни за своето братче, което се криеше в шкафа. Докосна гладкия ключ в джоба си. Имаше възможността да избяга с това умно и решително момче. Така щеше да спаси и себе си, и брат си.
	Почувства се обаче твърде малка и уязвима, за да действа сама. Беше страшно уплашена. Ами родителите й? Майка й, баща й? Какво щеше да се случи с тях? И дали Леон казваше истината? Можеше ли да му вярва?
	Момчето усети колебанието й и я докосна по рамото.
	— Ела с мен — подкани я.
	— Не съм сигурна — измънка тя.
	Леон се отдръпна.
	— Е, аз вече съм решил. Тръгвам. Сбогом.
	Наблюдаваше го как се промъква към изхода. Полицаите продължаваха да вкарват още хора — възрастни мъже на носилки и в инвалидни колички, безкрайна върволица от хленчещи деца и ридаещи жени. Леон се мотаеше сред навалицата и чакаше подходящия момент.
	Изведнъж един полицай го хвана за яката и го избута навътре. Той обаче не се отказа. Съвзе се бързо и отново тръгна към вратите, подобно на усърден плувец, който се бори упорито с течението. Момичето го следеше с възхищение.
	Няколко майки щурмуваха изхода и закрещяха, че искат вода за децата си. Полицаите, изглежда, се смутиха и не знаеха как да реагират. Леон се възползва от суматохата, за да се промъкне незабелязано покрай тях.
	Беше бърз като светкавица. В следващия миг го нямаше.
	Момичето се върна при родителите си. Нощта се спускаше бавно и отчаянието й нарастваше. Хилядите хора, затворени в стадиона, също започваха да губят надежда. Усещането за обреченост постепенно добиваше чудовищни размери и не можеше да бъде овладяно. Безкрайното чувство на безсилие караше момичето да тръпне от ужас.
	Тя опита да затвори очите, носа и ушите си, за да пропъди миризмата, прашния въздух, жегата, уплашените викове на хората и плача на децата. Не можа.
	Не й оставаше друго, освен да наблюдава случващото се. Тихо и безпомощно. Високо над нея, близо до стъкления купол, седяха хора на малки групи. Момичето забеляза внезапно раздвижване сред тях. В следващия миг се разнесе пронизителен писък, а във въздуха се развяха дрехи. После нещо се стовари с глух удар върху твърдата настилка на стадиона. Тълпата ахна.
	— _Папа_, какво стана? — попита тя.
	Бащата се опита да обърне настрани главата й.
	— Нищо, миличка. Нищо. Някакви дрехи паднаха отгоре.
	Но тя бе видяла всичко. Разбра какво е станало. Една млада жена на годините на майка й беше скочила с малкото си дете от най-високия парапет.
	От своето място момичето зърна изкривеното тяло на жената и кървавия череп на детето, разцепен като зрял домат.
	Тя сведе глава и заплака.


	Прекарах детството си на Хислъп Роуд 49 в градчето Бруклайн, щата Масачузетс. Никога не съм си представяла, че някой ден ще се преместя във Франция и ще се омъжа за французин. Мислех си, че ще остана в Щатите завинаги. Когато бях на единайсет, се влюбих в Евън Фрост, съседското момче. Той имаше луничаво лице и носеше шини. Кучето му Инки обичаше да гази красивите цветни лехи на татко.
	Баща ми, Шон Джармънд, преподаваше в Масачузетския технологичен институт. Беше типичният „луд професор“, с рошава коса и огромни очила. Студентите го обожаваха. Майка ми, Хедър Картър Джармънд, беше бивша шампионка по тенис от Маями със стройна фигура и приятен загар. Тя като че ли никога нямаше да остарее. Харесваше йогата и здравословното хранене.
	Всяка неделя татко и съседът мистър Фрост се караха ожесточено през плета за поредните набези на Инки в градината ни. През това време мама правеше медени кексчета в кухнята и въздишаше отегчено. Тя мразеше този конфликт. Безразлична към суматохата, по-малката ми сестра Чарла гледаше „Островът на Гилиган“ или „Скоростна отсечка“ в дневната, поглъщайки огромни количества червени лакрицови бонбони. На горния етаж двете с приятелката ми Кейти Лейси надничахме между завесите на стаята ми и наблюдавахме как страхотният Евън Фрост си играе с виновника за пораженията в нашия двор — черния лабрадор.
	Имах щастливо, безгрижно детство. Без скандали и сцени. Училището ми беше на края на улицата ни. Празнувах Деня на благодарността и Коледа в приятна семейна обстановка. Прекарвах мързеливите летни месеци в Нъхант, на Масачузетския залив. Дните ми бяха изпълнени със спокойствие и сигурност. Уплаших се до смърт единствено когато в пети клас мис Сиболд ни прочете „Издайническото сърце“ от Едгар Алън По. Благодарение на нея дълго сънувах кошмари.
	В тийнейджърските си години за пръв път усетих някакво влечение към Франция. Предателският ми интерес към тази страна ставаше все по-силен с времето. Защо точно Франция? Защо Париж? Френският език винаги ми се бе струвал привлекателен. Звучеше по-меко и чувствено от немския, испанския и италианския. Имитирах доста сполучливо френския акцент на скункса от „Весели мелодии“ Пепе льо Пю. Дълбоко в себе си обаче съзнавах, че нарастващата ми любов към Париж няма нищо общо с американските клишета за романтика, изтънченост и сексапил. Тя отиваше по-далеч.
	Когато открих Париж за пръв път, останах очарована от контрастите. Мизерните грозни квартали ме привличаха толкова силно, колкото и величествените, проектирани от Осман. Обожавах всички парадокси, тайни и изненади на този град. Трябваха ми цели двайсет и пет години, за да се приспособя, но в крайна сметка успях. Започнах да не обръщам внимание на нетърпеливите сервитьори и грубите таксиметрови шофьори. Свикнах да шофирам около площад „Етоал“, без да се впечатлявам от ругатните на изнервените автобусни шофьори и — още по-изненадващо — на елегантните блондинки в бляскави мини купъри. Научих се да укротявам враждебните портиери, високомерните продавачки, нахаканите телефонистки и надутите лекари. Разбрах, че парижани се смятат за по-велики от всички, особено от другите французи между Ница и Нанси. Жителите на Града на светлините изпитваха невероятна омраза към хората от крайните квартали. В останалата част на Франция ги наричаха „кучешки муцуни“ и изобщо не ги харесваха. Никой не обичаше Париж така, както истинските парижани. Никой не се гордееше с родния си град повече от тях. На света едва ли имаше по-арогантни, самовлюбени, суетни и налагащи се хора. Защо обожавах Париж толкова много? Може би защото никога не ме допускаше напълно до себе си. Намираше се измамно близо до мен, но същевременно ме държеше на почетно разстояние. Тук винаги щях да бъда американката. _L’Américaine._
	Знаех, че искам да бъда журналистка, още когато бях на възрастта на Зоуи. Започнах да пиша за вестника в гимназията и оттогава не съм спирала да го правя. Преместих се в Париж малко след като станах на двайсет. Току-що бях завършила английска филология в Бостънския университет. Първата ми работа беше като младши асистент в едно американско модно списание, но скоро напуснах. Интересуваха ме по-сериозни теми от дължината на полите и пролетните цветове.
	Приех първата длъжност, която ми предложиха — редактор на прессъобщения за американски телевизионен канал. Заплатата не беше особено голяма, но ми позволяваше да живея в Осемнайсети _арондисман_. Там делях апартамент с двама хомосексуалисти — Ерве и Кристоф, с които скоро станахме добри приятели.
	Тази седмица ме бяха поканили на вечеря в дома им на улица „Берт“, където живеех, преди да се запозная с Бертран. Съпругът ми рядко идваше с мен. Понякога се чудех защо не проявява никакъв интерес към Ерве и Кристоф. „Защото прекрасният ти мъж, подобно на повечето богати френски джентълмени, предпочита жените пред гейовете, скъпа!“ — едва ли не чувах отегчения глас на приятелката ми Изабел и лукавия й кикот. Беше права. Бертран определено харесваше жените. Адски много, както казваше Чарла.
	Ерве и Кристоф още живееха в апартамента, който деляхме в миналото. Междувременно спалнята ми бе превърната в дрешник. Кристоф беше истинска жертва на модата и се гордееше с това. Обичах да им ходя на гости. Винаги канеха интересни хора — известни манекенки и певици, скандални писатели, симпатични гейове, други американски или канадски журналисти, млади издатели. Ерве беше адвокат в международна компания, а Кристоф беше учител по йога.
	Те бяха най-добрите ми приятели. Виждах се и с други хора — американките Холи, Сузана и Джан. Срещнах се с тях покрай списанието и Американския колеж, където често оставях обяви в търсене на детегледачка. Имах и няколко близки френски приятелки като Изабел. С нея се запознахме на уроците по балет на Зоуи в зала „Плейел“. Ерве и Кристоф обаче бяха хората, на които се обаждах след скандалите с Бертран. Те дойдоха в болницата, след като Зоуи падна с тротинетката и си счупи крака. Никога не забравяха рождения ми ден. Винаги знаеха кои филми или музика ще ми харесат. Вечерите у тях бяха истинска наслада, с множество свещи и изискана атмосфера.
	Пристигнах с изстудена бутилка шампанско. Ерве ме посрещна на вратата с думите, че Кристоф още е под душа. Ерве беше малко над четирийсет, със стройна фигура и мустаци. Имаше невероятни обноски и пушеше като комин. Никой не можеше да го накара да спре. Ето защо бяхме престанали да го убеждаваме.
	— Страхотно сако — заяви той и остави цигарата, за да отвори шампанското.
	Ерве и Кристоф винаги забелязваха с какво съм облечена.
	Почти не се случваше да пренебрегнат новия ми парфюм, грим или прическа. В тяхната компания никога не се чувствах като американката, която отчаяно се старае да улови парижкия шик. Можех да бъда себе си. Затова ги обичах толкова много.
	— Синьо-зеленият цвят ти отива. Подхожда страхотно на очите ти. Откъде го купи?
	— От „Ейч енд Ем“ на улица „Рен“.
	— Изглеждаш невероятно. Как вървят нещата с апартамента? — попита той, след което ми подаде чаша шампанско и препечена филийка с розов хайвер.
	— Чака ни адски много работа — въздъхнах аз. — Ще ни отнеме месеци.
	— Архитектът в семейството сигурно няма търпение да се заеме със задачата.
	Намръщих се.
	— Направо е неуморим.
	— Аха — заяви Ерве. — Очевидно това ти лази по нервите.
	— Точно така — потвърдих аз и отпих от шампанското.
	Ерве ме погледна през малките си очила без рамки.
	Имаше светлозелени очи и ужасно дълги мигли.
	— Кажи, Жужу — продължи той. — Всичко наред ли е?
	— Да, разбира се — усмихнах се аз.
	Но истината беше друга. Материалите, които наскоро бях прочела за събитията през юли 1942 година, ме бяха разтърсили дълбоко. Те събуждаха у мен някаква дълбока, неописуема несигурност, която ме преследваше навсякъде и не ми даваше покой. Носех този товар със себе си вече цяла седмица, откакто започнах проучванията си за „Вел’д’Ив“.
	— Не приличаш на себе си — добави загрижено Ерве. После седна до мен и сложи тънките си бледи пръсти на коляното ми. — Познавам това изражение, Джулия. Гледаш така, когато си тъжна. Кажи ми какво се е случило.


	Единственият начин, по който можеше да прогони кошмара наоколо, беше да зарови глава между коленете си и да запуши уши. Тя се люлееше напред-назад, като притискаше лице към краката си. _Мисли си за хубави неща. Само за онези, които те правят щастлива. За специалните моменти, изпълнени с магия._ Спомни си как майка й я водеше на фризьор. Всички се възхищаваха на гъстата й медноруса коса. „Някой ден ще се гордееш с нея, съкровище мое!“
	В съзнанието й изникна образът на баща й, който обработваше кожа в склада. Ръцете му бяха сръчни и силни. Тя се възхищаваше на уменията му. После се сети за десетия си рожден ден. Тогава беше получила нов часовник в красива синя кутийка. Баща й бе направил кожената му каишка. Нейният силен, опияняващ мирис и тихото тиктакане на часовника я бяха очаровали. Тя се гордееше с подаръка си. Но маман й каза да не го носи в училище. Можела да го счупи или да го загуби. Показа го само на най-добрата си приятелка Армел. Колко й завидя тя за него!
	Къде ли беше приятелката й сега? Армел живееше в края на улицата. Двете посещаваха едно и също училище. Но Армел внезапно напусна града в началото на ваканцията. Замина с родителите си някъде на юг. Писа й само веднъж. Оттогава нищо. Беше дребничка, червенокоса и изключително умна. Знаеше наизуст таблицата за умножение и се справяше с най-трудната част от граматиката.
	Армел никога не се страхуваше. Смелостта й беше възхитителна. Когато сирените започнеха да вият по средата на часа като разярени вълци, учениците скачаха от местата си, но Армел оставаше спокойна. Тя хващаше момичето за ръката и я повеждаше към старото подземие, безразлична към тревожния шепот на децата и плахите заповеди на мадмоазел Диксо. Учениците се скупчваха плътно един до друг в тъмната влажна стая, а пламъкът от сеещите огряваше бледите им лица. Имаха чувството, че стоят там с часове. Вслушваха се в бученето на самолетите отгоре, докато мадмоазел Диксо им четеше откъси от произведения на Жан дьо Лафонтен или Молиер, опитвайки се да успокои треперещите си пръсти. „Виж й ръцете“, кикотеше се Армел. „Уплашена е. Едва чете.“ Момичето се обръщаше учудено към нея и прошепваше: „Теб не те ли е страх? Поне малко?“ Армел презрително поклащаше лъскавите си червени къдрици. „Не, изобщо не ме е страх.“ Понякога, когато ударната вълна разтърсваше мръсния под, гласът на мадмоазел Диксо секваше. Армел хващаше ръката на момичето и я стискаше силно.
	Армел й липсваше. Искаше й се да беше до нея сега, да хване ръката й и да я увери, че няма защо да се страхува. Липсваха й нейните лунички, палавите зелени очи и самодоволната усмивка. _Мисли си за хубави неща. Само за онези, които те правят щастлива._
	Миналото лято — или по-миналото — _папа_ ги бе завел за няколко дни край една река, чието име бе забравила. Водата й се бе сторила невероятно мека и сякаш галеше нежно кожата й. Тогава баща й се опита да я научи да плува. Тя цапаше непохватно с ръце, подобно на кученце, а останалите се смееха. Братчето й сияеше от радост. Момичето го гонеше по калния бряг в продължение на часове, а малкият залиташе и пищеше весело. В онези дни родителите й изглеждаха толкова спокойни, млади и влюбени. Майка й седеше до баща й, облегнала глава на рамото му. Тя си спомни хотелчето до реката, където им поднасяха простички вкусни ястия под лозницата. Съдържателката на хотелчето я попита дали иска да й помогне и момичето започна да сервира. Чувстваше се голяма и горда, докато не разля кафе върху крака на един човек. Съдържателката обаче не се разсърди.
	Тя вдигна глава и видя, че майка й разговаря с Ева — млада жена, която живееше близо до тях. Имаше четири палави деца, които момичето не харесваше особено. Ева изглеждаше толкова уморена и измъчена, колкото и майка й. И двете се бяха състарили ужасно за много кратко време. Ева също беше полякиня и не говореше добре френски. Поддържаше връзка със семейството си в Полша също като родителите й. Момичето си спомни ужасния ден, в който Ева бе получила писмо от свой роднина. Появи се у тях, обляна в сълзи, и се хвърли в прегръдките на майка й, която се опита да я успокои, но момичето усети страха й. Никой не поиска да й обясни какво точно се е случило, но тя разбираше. Вслушваше се във всяка дума на идиш, която успяваше да различи между хлипанията. В Полша бе станало нещо ужасно. Цели семейства бяха избити, а къщите им — превърнати в развалини и пепел. Момичето попита баща си дали баба й и дядо й са на сигурно място. Те бяха родителите на майка й, онези от черно-белите снимки на мраморната камина в дневната. Той отговори, че не знае. От Полша пристигали много лоши новини. Но не й каза нищо повече.
	Докато наблюдаваше майка си и Ева, момичето се зачуди дали родителите й имат право да премълчават истината. Нима беше редно да крият тревожните вести от нея? Защо не се опитаха да й обяснят причините за големите промени от началото на войната? Съпругът на Ева например бе изчезнал миналата година. Така и не се завърна. Къде беше отишъл? Никой не казваше. Всички мълчаха. Беше й неприятно, че се отнасяха с нея като с малко дете и снишаваха глас, когато тя влезеше в стаята.
	Ако бяха споделили с нея нещата, които знаеха, нямаше ли днешният ден да бъде по-поносим?


	— Всичко е наред. Просто съм уморена. Кого сте поканили тази вечер?
	Преди Ерве да успее да отговори, в стаята влезе Кристоф. Той беше истинско въплъщение на парижкия шик — носеше дрехи в бежови и кремави нюанси и лъхаше на скъп мъжки парфюм. Кристоф беше малко по-млад от Ерве. Имаше стройна фигура и приятен загар през цялата година. Гъстата му прошарена коса беше вързана на конска опашка, ала Карл Лагерфелд.
	Почти в същия момент на вратата се позвъни.
	— Аха! — възкликна Кристоф и ми изпрати въздушна целувка. — Сигурно е Гийом.
	Той се затича да отвори.
	— Гийом? — прошепнах на Ерве.
	— Новият ни приятел. Занимава се с реклама. Разведен е. Доста умно момче. Ще ти хареса. Той е единственият ни гост тази вечер. Всички останали са извън града заради дългия уикенд.
	Мъжът, който влезе в стаята, беше висок и тъмнокос, в края на трийсетте. Държеше опакована ароматна свещ и букет от рози.
	— Това е Джулия Джармънд — каза Кристоф. — Журналистка и наша близка приятелка от далечното минало, когато още бяхме млади.
	— Което е било едва вчера… — отбеляза Гийом с присъщата на французите галантност.
	Стараех се да задържа ведрата усмивка на лицето си, тъй като от време на време усещах изпитателния поглед на Ерве. Чувствах се странно. Обикновено му се изповядвах и при други обстоятелства щях да споделя тревогите си от последната седмица. И съмненията ми относно Бертран. Досега винаги бях преглъщала провокативните, понякога дори арогантни шеги на съпруга ми. Те никога не ме засягаха, не им обръщах внимание. До този момент. Преди се възхищавах на остроумието и сарказма му. Тези негови качества ме караха да го обичам още повече.
	Хората се забавляваха на шегите му. Дори леко се страхуваха от него. Зад заразителния смях, проблясващите синьо-сиви очи и чаровните трапчинки се криеше един строг, взискателен мъж, който бе свикнал да получава всичко. Не протестирах по никакъв начин, защото всеки път знаеше как да ме умилостиви. Винаги когато осъзнаеше, че ме е обидил, следваха подаръци, цветя и страстен секс. Леглото може би беше единственото място, на което двамата общувахме истински. Там никой не властваше над другия. Веднъж след една изключително остра тирада на Бертран Чарла каза: „Този перко бил ли е някога мил към теб?“ Бузите ми пламнаха, а тя добави: „Господи! Разбирам. Явно е мил само в леглото. Действията говорят повече от думите.“ Тя въздъхна и ме потупа по ръката. Защо не се бях доверила на Ерве тази вечер? Нещо ме спираше. Нещо запечатваше устните ми.
	След като се разположихме около осмоъгълната мраморна маса, Гийом ме попита къде работя. Когато му казах името на списанието, лицето му остана безизразно. Не се изненадах. Французите не бяха чували за „Сцени от Сена“. Изданието се четеше най-вече от американци, които живееха в Париж. Подобна реакция обаче не ме смущаваше. Никога не съм се стремяла към слава. Бях доволна, че имам добре платена работа, която ми осигурява достатъчно свободно време. Нищо че Джошуа понякога се държеше деспотично.
	— За какво пишете в момента, Джулия? — попита учтиво Гийом.
	— За „Вел’д’Ив“ — отвърнах аз. — Скоро се навършват шейсет години от събитията.
	— Арестите на евреи през войната? — попита Кристоф с пълна уста.
	Когато понечих да отговоря, забелязах, че вилицата на Гийом е застинала във въздуха.
	— Да, масовото задържане на евреи във „Велодром д’Ивер“ — обясних.
	— Това не се ли е случило някъде извън Париж? — поинтересува се Кристоф и продължи да дъвче.
	Гийом бе оставил вилицата в чинията. Погледите ни се срещнаха. Той имаше тъмни очи и чувствени устни.
	— Доколкото си спомням, това е дело на нацистите — намеси се Ерве и наля още шардоне в чашите. Никой от двамата не забеляза навъсеното лице на Гийом. — Арестували са много евреи по време на окупацията.
	— Всъщност не са били нацистите… — възразих аз.
	— А френската полиция — допълни Гийом. — Всичко се е случило в самия център на Париж. В един известен закрит стадион, където са се провеждали състезания по колоездене.
	— Наистина ли? — учуди се Ерве. — Мислех си, че нацистите са ги прибрали. Някъде в предградията.
	— Вече цяла седмица правя проучвания — казах аз. — Германците са дали заповедите, но французите са ги изпълнили. Не сте ли го учили в училище?
	— Не си спомням. Май не — призна Кристоф.
	Гийом отново се втренчи изпитателно в мен, сякаш се опитваше да извлече нещо повече. Почувствах се неловко.
	— Направо е невероятно — заяви той и се усмихна иронично. — Много французи дори не подозират за тези събития. А американците? Вие знаехте ли, Джулия?
	Нарочно не извърнах очи.
	— Не, не знаех. Когато бях ученичка в Бостън през седемдесетте, никой не говореше за това. Но сега научих много. Разбрах неща, които направо ме потресоха.
	Ерве и Кристоф мълчаха. Бяха смутени. Чудеха се какво да кажат. Гийом наруши тишината.
	— През юли деветдесет и пета Жак Ширак стана първият президент, който насочи вниманието към ролята на френското правителство по време на окупацията. Тогава той спомена и за масовите арести. Всички вестници публикуваха речта му. Не я ли помните?
	Бях прочела изказването на Ширак, докато се занимавах с проучванията. Президентът определено си беше играл с огъня. Но не я помнех отпреди седем години, въпреки че сигурно я бях гледала по новините. А момчетата — винаги ги наричах така — очевидно чуваха това нещо за пръв път. Те се втренчиха гузно в Гийом. Ерве пушеше цигара от цигара, а Кристоф започна да гризе ноктите си. Правеше го винаги когато се чувстваше неловко.
	В стаята настана мълчание. Стори ми се странно, че е толкова тихо. Обикновено тук се организираха весели, шумни купони с много шеги, смях и силна музика. С различни игри, тостове и танци до зори въпреки изнервените съседи, които чукаха отдолу с дръжката на метлата.
	Тишината беше тежка и болезнена. Когато Гийом заговори отново, гласът му звучеше различно. Изражението му също се бе променило. Беше блед и не смееше да ни погледне. Прикова очи в чинията с недокоснатата паста.
	— Баба ми е била на петнайсет години по време на арестите. Полицаите са й казали, че е свободна. Имали заповед да задържат само децата на възраст между две и дванайсет години и техните родители. Оставили само нея и отвели всички останали — малките й братя, сестра й, родителите й, леля й и чичо й, баба й и дядо й. Никога повече не ги видяла. Нито един от тях не се завърнал. Нито един.


	Момичето наблюдаваше ужасено случващото се наоколо. В малките часове бременната жена преждевременно бе родила мъртво бебе. Тя чу виковете и риданията й. Видя как окървавената главичка се показва между краката на майката. Знаеше, че не трябва да гледа, но не можеше да откъсне очи от потресаващата гледка. Безжизненото бебе имаше сива восъчна кожа. Приличаше на парцалива кукла. Хората веднага покриха телцето с мръсен чаршаф. Жената не млъкваше. Никой не беше в състояние да заглуши писъците й.
	На разсъмване бащата бръкна в джоба на момичето и намери ключа от тайния шкаф. Взе го със себе си и се приближи до един полицай. Показа му ключа и описа ситуацията. Стараеше се да изглежда спокоен, но едва запазваше самообладание. Обясни, че трябва да излезе, за да доведе четиригодишния си син. Щеше да се върне веднага след това. Искаше само да вземе момчето. Нямаше да се бави. Полицаят се засмя иронично.
	— Нима мислиш, че ще ти повярвам, човече?
	Бащата предложи на мъжа да го последва. Щяха да вземат детето и да се върнат незабавно. Полицаят му заповяда да се маха. Той се върна на мястото си покрусен и заплака.
	Момичето пое ключа от треперещата му ръка и го пъхна в джоба си. Чудеше се колко дълго може да издържи в шкафа братчето й. Сигурно още я чакаше да се върне. Разчиташе на нея. Вярваше й с цялото си сърце. Тя потреперваше при мисълта, че я чака в тъмното. Сигурно беше гладен и жаден. Навярно водата бе свършила. Батерията на фенера също. Но навсякъде е по-хубаво оттук, успокояваше се тя. Всичко е по-поносимо от този ад, от ужасната воня, жегата и прашния въздух, от отчаяните и умиращи хора.
	Момичето погледна към майка си, която седеше приведена напред. Не беше продумала с часове. После се обърна към баща си. Лицето му беше хлътнало, а очите празни. Тя се огледа наоколо. Видя Ева и нейните изтощени, омърлушени момчета, видя безброй семейства — непознати хора, които подобно на нея носеха жълта звезда на гърдите. Децата тичаха като обезумели. Бяха гладни и жадни. Те не можеха да проумеят какво се случва. Приемаха всичко като някаква странна игра, която продължаваше твърде дълго. Искаха да се приберат вкъщи, да легнат в леглото си и да гушнат любимото си плюшено мече.
	Момичето се опита да поспи, като подпря брадичка на коленете си. Жегата се завръщаше с изгряващото слънце. Тя не знаеше как ще понесе още един ден на това място. Чувстваше се слаба и изморена. Гърлото й беше пресъхнало. Стомахът я присвиваше от глад.
	След малко успя да заспи. Сънува, че се е върнала у дома, в малката си стая, която гледаше към улицата. Влезе в дневната. Слънцето се процеждаше през прозорците и хвърляше отблясъци върху камината, където бе сложена снимката на баба й от Полша. Тя се заслуша в учителя по цигулка, който свиреше от другата страна на двора. _Върху моста в Авиньон се танцува, се танцува. Върху моста в Авиньон се танцува в кръг._ Майка й приготвяше вечеря и припяваше: _Господата хей тъй, а пън после хей тъй._ Братчето й си играеше с малкото червено влакче в дългия коридор, като го плъзгаше шумно по тъмния паркет. _Дамите хей тъй, а пък после хей тъй._ Момичето усещаше мириса на дома, уютния аромат на восък, подправки и примамливи ястия, приготвени в кухнята. Чуваше как баща й чете на глас на майка й. Намираха се на сигурно място. Бяха щастливи.
	Изведнъж почувства нечия студена ръка върху челото си. Вдигна очи и видя една млада жена. Носеше синьо було с извезан отпред кръст.
	Тя се усмихна и й подаде чаша прясна вода. Момичето я изпи на един дъх. После получи тъничка бисквита и малко риба в консерва.
	— Трябва да бъдеш смела — прошепна жената.
	Но сестрата, подобно на баща й, не успя да скрие сълзите в очите си.
	— Искам да се махна оттук — каза момичето.
	Копнееше да се върне обратно в съня, към спокойствието и сигурността, които бе усетила.
	Сестрата кимна и се усмихна вяло.
	— Знам. Но не мога да ти помогна. Съжалявам.
	Тя се изправи и отиде при следващото семейство. Момичето я хвана за ръкава.
	— Кога ще ни пуснат? — попита.
	Сестрата поклати глава и нежно я погали по бузата. После продължи към другите хора.
	Момичето си помисли, че ще полудее. Идеше й да крещи и да буйства. Трябваше да се махне от това отвратително място. Искаше да се върне към стария си живот, преди да им раздадат звездите и мъжете да почукат на вратата.
	Защо се държаха с тях по този начин? Какво бе направило семейството й, за да заслужи подобно отношение? Нима беше толкова ужасно да си евреин? Защо мразеха евреите?
	Спомни си първия ден, в който бе отишла на училище със звездата. Когато влезе в класната стая, всички приковаха очи в нея. На гърдите й се открояваше жълта звезда, голяма колкото дланта на баща й. Тя забеляза, че и други момичета в класа носят същата звезда. Армел беше сред тях. Това я успокои.
	В междучасието децата със звездите се събраха на едно място. Другите ученици — техни добри приятели — ги сочеха с пръст. Мадмоазел Диксо обясни, че звездите не променят нищо. Всички деца били еднакви, независимо дали имали този знак или не.
	Но думите на мадмоазел Диксо не помогнаха. След този ден повечето момичета престанаха да говорят с носещите звезди. Някои дори ги гледаха с отвращение. Тя не можеше да понася подобно отношение. А после, пред училището, онова момче Даниел бе прошепнало на нея и Армел с изкривена от омраза уста: „Родителите ви са мръсни евреи. И вие двете сте мръсни еврейки.“ Защо мръсни? Защо смятаха евреите за мръсни? Беше се почувствала засрамена и нещастна. Искаше й се да заплаче. Армел не продума, само прехапа устни до кръв. Момичето за пръв път я виждаше толкова уплашена.
	Тя настояваше да свали звездата. Отказваше да ходи така на училище. Но майка й я увери, че трябва да се гордее с нея. Братчето й започна да хленчи, тъй като нямаше звезда. Щеше да получи такава чак когато навършеше шест години. Трябваше да изчака още малко. То плака цял следобед.
	Момичето си помисли за него, представи си го в дълбокия тъмен шкаф. Искаше да прегърне топлото му телце, да целуне русите му къдрици и мекичкото му вратле. Стисна силно ключа в джоба си.
	— Не ме интересува какво казват всички — прошепна тя. — Ще намеря начин да се върна при него и да го спася. Ще намеря начин.


	След вечеря Ерве ни сервира лимончело. Питието имаше красив яркожълт цвят. Гийом бавно отпи от чашата си. Не бе казал много по време на вечерята. Изглеждаше умислен. Не смеех да подхвана отново темата за „Вел’д’Ив“. Гийом обаче го направи вместо мен.
	— Баба ми вече е възрастна — заяви той. — Сега не обича да говори за случилото се. Но навремето ми е разказвала, описвала ми е този ден. Най-трудно й било да свикне с живота без другите. Трябвало да продължи напред съвсем сама. Без семейството си.
	Не знаех какво да кажа. Момчетата мълчаха.
	— След войната често ходела в хотел „Лютесия“ на булевард „Распай“ — добави Гийом. — Хората отивали там, за да разберат дали близките им са се върнали от лагерите. Имало списъци с имена. Баба ми чакала пред хотела всеки ден. След известно време обаче се отказала. Постепенно научила повече за лагерите. В крайна сметка осъзнала, че роднините й са мъртви. Никога нямало да ги види отново. Отначало хората не подозирали какво се случва там. Но след като оцелелите започнали да се връщат и да разказват своите истории, истината излязла наяве.
	Отново мълчание.
	— Знаете ли кое е най-шокиращото относно „Вел’д’Ив“? — попита Гийом. — Кодовото му название.
	Бях чела за него по време на проучванията си.
	— Операция „Пролетен вятър“-промърморих.
	— Страхотно име, нали? Особено за нещо толкова ужасно — заяви той. — Гестапо наредило на френската полиция да им „достави“ определен брой евреи на възраст между шестнайсет и петдесет години. Полицаите искали да депортират възможно най-много евреи и решили да променят заповедите. Така арестували и малките деца. Всички били родени във Франция.
	— Гестапо не е ли дало заповед за задържане на децата? — попитах.
	— Не — отвърна той. — Не и в началото. Депортирането на деца е щяло да разкрие истината. Хората биха научили, че евреите не са изпратени в лагерите, за да работят, а за да намерят смъртта си.
	— Защо тогава са ги арестували? — поинтересувах се.
	Гийом отпи от лимончелото.
	— Полицаите вероятно са смятали, че децата на евреи, макар и родени във Франция, също са евреи. В крайна сметка Франция е изпратила близо осемдесет хиляди в лагерите на смъртта. Само няколко хиляди са успели да се завърнат. Нито едно от децата не е оцеляло.
	Докато се прибирах към къщи, не можех да изтрия от съзнанието си тъжните очи на Гийом. Той бе предложил да ми покаже снимки на баба си и семейството й, а аз му дадох телефонния си номер. Обеща да ми се обади скоро.
	Когато се прибрах, Бертран гледаше телевизия. Беше се излегнал на канапето, сложил ръка под главата си.
	— Е? — каза той, без да откъсва очи от екрана. — Как беше с момчетата? Отново ли демонстрираха изтънчения си вкус?
	Събух сандалите си и седнах до него. Втренчих се във финия му елегантен профил.
	— Вечерята беше страхотна. Запознах се с един интересен човек. Гийом.
	— Аха — усмихна се Бертран. — И той ли е гей?
	— Мисля, че не е. Но и бездруго не забелязвам подобни неща.
	— И защо ти се стори толкова интересен?
	— Разказа ни за своята баба, която се е спасила от прибирането на евреите във „Вел’д’Ив“ през четирийсет и втора година.
	— Хммм — промърмори той и смени канала с дистанционното.
	— Бертран — продължих аз, — в училище преподавали ли са ви за „Вел’д’Ив“?
	— Нямам спомен, _шери_.
	— Ще пиша статия по тази тема. Скоро се навършват шейсет години от събитията.
	Бертран вдигна единия ми крак и започна да го масажира с уверени топли пръсти.
	— Смяташ ли, че вашите читатели се интересуват от „Вел’д’Ив“? — попита той. — Било е в далечното минало, хората не обичат да четат за такива неща.
	— Защото французите се срамуват ли? — отвърнах. — Ние също трябва да забравим всичко и да продължим напред, така ли?
	Бертран свали крака ми от коляното си. В очите му се появи характерният блясък. Подготвих се за предстоящия изблик.
	— Господи! — възкликна той с ехидна усмивка. — Ето го и поредния шанс да покажеш на своите сънародници колко непочтени сме ние, французите, щом сме сътрудничили на нацистите и сме изпратили толкова невинни семейства на сигурна смърт. Малката Мис Нъхант ще разкрие истината! И какво ще постигнеш, любима? Ще ни натриеш носовете ли? Никой вече не се интересува от това. Никой не помни. Пиши за нещо друго. Нещо по-забавно. Знаеш как да се измъкнеш. Кажи на Джошуа, че темата за „Вел’д’Ив“ е неподходяща. Читателите няма да харесат статията. Ще се прозеят отегчено и ще обърнат на другата страница.
	Станах от канапето. Бях вбесена.
	— Мисля, че грешиш — изсъсках. — Хората не са достатъчно информирани. Дори Кристоф нямаше представа за случилото се, а той е французин.
	Бертран изсумтя.
	— О, стига! Кристоф е почти неграмотен! Единствените думи, които разчита, са „Гучи“ и „Прада“.
	Излязох тихо от стаята, отидох в банята и напълних ваната с топла вода.
	Защо не му каза да върви по дяволите, запитах се аз. Защо винаги преглъщаш нападките му? Защото си луда по него, нали? Нищо че е властен, груб и егоистичен. Той е умен, красив, с чувство за хумор. А какъв любовник е само! Помисли си за страстните нощи, за целувките и ласките, красивото му тяло и закачливата усмивка. Бертран. Толкова чаровен, неустоим и предизвикателен. Ето защо преглъщаш всичко. Но докога?
	В съзнанието ми изплува един скорошен разговор с Изабел.
	— Джулия, да не би да мълчиш на Бертран от страх, че ще го загубиш?
	Седяхме в едно малко кафене до зала „Плейел“, докато дъщерите ни бяха на урок по балет. Изабел запали поредната цигара и ме погледна в очите.
	— Не — отвърнах. — Обичам го. Наистина. Обичам го заради това, което е.
	Тя подсвирна иронично.
	— Значи е невероятен късметлия. Но, по дяволите, когато прекали, трябва да му го кажеш. Недей да мълчиш.
	Лежах във ваната и си мислех за първата ми среща с Бертран в една старомодна дискотека в ски курорта Куршевел. Той бе отишъл там с група шумни, подпийнали приятели, а аз — с тогавашното си гадже Хенри. Бяхме се запознали няколко месеца по-рано в телевизията, където работех. Имахме доста неангажираща връзка и не изпитвахме дълбоки чувства един към друг. Бяхме просто двама американци, които се забавляват заедно във Франция.
	Бертран ме покани да танцуваме. Очевидно не се притесняваше от факта, че седя с друг мъж. Подразних се и му отказах. Но той беше много настоятелен.
	— Само един танц, госпожице. Само един. Обещавам, че няма да останете разочарована.
	Обърнах се към Хенри, който сви рамене.
	— Давай — каза той и ми намигна.
	Изправих се и отидох на дансинга с дръзкия французин.
	На двайсет и седем изглеждах ослепително. И да, наистина бях станала Мис Нъхант на седемнайсет. Все още пазех короната от фалшиви диаманти. Зоуи обичаше да си играе с нея като малка. Никога не съм била суетна. Откакто обаче живеех в Париж, се чувствах много по-ухажвана, отколкото отвъд океана. Установих, че французите са доста по-дръзки и открити, когато флиртуват. Разбрах също, че макар да нямах нищо общо с изтънчените парижанки — бях твърде висока, руса и с едри зъби, — новоанглийският ми чар предизвикваше огромен интерес. През първите месеци, прекарани в Париж, се учудих на начина, по който французите се оглеждат един друг. Постоянно преценяваха околните. Обръщаха внимание на фигурата, облеклото, аксесоарите. Спомних си за първата ми пролет в Париж. Вървяхме по булевард „Сен Мишел“ със Сузана от Орегон и Джан от Вирджиния. Имахме съвсем небрежен вид. Носехме джинси, тениски и джапанки. И трите обаче бяхме високи, атлетични и русокоси — типичните американки. Около нас постоянно се навъртаха мъже. _Bonjour Mesdemoiselles, vous ètes américaines, Mesdemoiselles?_ Млади и стари, студенти и бизнесмени. Безкрайни тълпи, които искаха телефонните ни номера, канеха ни на вечеря или питие, едни умолително, други шеговито. Някои бяха чаровни, някои — не съвсем. Такива неща не се случваха у дома. Американците не тичаха след момичетата на улицата, за да им се обяснят в любов. С Джан и Сузана се кикотехме безпомощно. Чувствахме се поласкани и смутени.
	Бертран твърди, че се е влюбил в мен още в онзи нощен клуб в Куршевел. От пръв поглед. Не му вярвам. Мисля, че това се случи на другата сутрин, когато отидохме на ски.
	— Господи, французойките не карат така! — каза задъхано той и ме погледна с нескрит възторг.
	— Как? — попитах.
	— Много по-бавни са — отвърна Бертран и ме целуна страстно.
	_Аз_ обаче се влюбих в него още на дансинга. Така силно, че дори забравих да се сбогувам с Хенри, когато излязох от дискотеката в прегръдката на Бертран.
	Бертран заговори за брак съвсем скоро. Тогава не мислех за подобни неща. Беше ми достатъчно да сме гаджета. Той обаче ме умоляваше с такъв чар и настоятелност, че накрая се съгласих. Сигурно е очаквал да бъда идеалната съпруга и майка. Бях умна, възпитана, с добро образование (завърших с отличие Бостънския университет) и перфектни обноски „за американка“, както навярно си мислеше той. Бях здрава, атлетична и силна. Не пушех, не вземах наркотици, почти не пиех и вярвах в Бог. Когато се върнахме в Париж, се запознах със семейство Тезак. Чувствах се ужасно притеснена на първата ни среща. Техният изискан, класически апартамент гледаше към зеления, обточен с дървета парк до Дома на инвалидите. Имаше високи тавани, величествени камини от варовиков камък и блестящи дървени подове. По стените висяха старинни картини и карти, а стаите бяха обзаведени с мебели от осемнайсети век. Наоколо обикаляше възрастна прислужница с бяла престилка. Спомням си студените сиво-сини очи на Едуар и строгата му усмивка. Безупречния грим на Колет и елегантното й облекло. Тя ми подаде кафето и захарта с тънките си идеално поддържани пръсти. Сестрите на Бертран. Едната беше руса, с изсечени скули и бледо лице — Лор. Другата имаше кестенява коса, закръглено тяло и румени бузи — Сесил. Годеникът на Лор, Тиери, също присъстваше. Едва си разменихме няколко думи с него. И двете сестри ме наблюдаваха с очевиден интерес. Изглеждаха изненадани от факта, че техният брат — същински Казанова — е избрал обикновена американка, след като цял Париж беше в краката му.
	Знаех, че Бертран и неговото семейство очакват да родя набързо три-четири деца. Усложненията обаче започнаха още след сватбата. Безкрайни усложнения, които не бяхме очаквали. Направих няколко спонтанни аборта и се чувствах съкрушена.
	След шест тежки години родих Зоуи. Бертран дълго се надяваше на второ дете. Аз също. Никога не говорехме затова.
	А после се появи Амели. Амели и парижката й изтънченост.
	Но сега не исках да мисля за нея. Достатъчно си бях блъскала главата в миналото.
	Водата във ваната изстина и аз излязох навън, треперейки. Бертран още гледаше телевизия. При други обстоятелства бих се върнала при него, а той щеше да ме прегърне и целуне. Щях да му кажа, че е бил прекалено груб, и после леко да се нацупя. Той щеше да ме целуне и да ме отведе в спалнята, за да правим любов.
	Но тази вечер не отидох при Бертран. Пъхнах се под завивките и продължих да чета за децата от „Вел’д’Ив“.
	Последното нещо, изникнало в съзнанието ми, преди да изгася лампата, беше изражението на Гийом, докато разказваше за баба си.


	Откога ли се намираха тук? Момичето не можеше да си спомни. Сетивата й бяха притъпени. Дните се сливаха с нощите. В даден момент тя се почувства зле и повърна, превиваща се от болка. Усети как баща й слага ръка на рамото й, за да я успокои. Мислеше единствено за братчето си. Не спираше да се тревожи за него. Изваждаше ключа от джоба и го допираше плътно до устните си, сякаш целуваше малките му пухкави бузи и къдравата му коса.
	През последните дни няколко човека бяха починали. Тя бе видяла всичко. Наблюдаваше как жените и мъжете губят разсъдъка си сред задушаващата смрад. Полицаите ги биеха и ги завързваха за носилките. Някои хора умираха от сърдечен удар, други от треска, а трети се самоубиваха. Момичето гледаше как изнасят навън телата им. Никога не бе изпитвала подобен ужас. Майка й приличаше на смирено животно. Почти не говореше. Плачеше тихо и се молеше.
	Една сутрин от високоговорителите се разнесоха строги заповеди. Хората трябваше да съберат личните си вещи и да застанат до изхода. Без протести. Тя стана. Чувстваше се слаба и изтощена. Краката й се подкосяваха. Едва стоеше изправена. Помогна на баща си да вдигне майка й. После взеха чантите. Тълпата бавно тръгна към вратите. Момичето забеляза, че всички се движат трудно и болезнено. Дори децата куцукаха като възрастни, прегърбени и свели глави. Тя се зачуди къде отиват. Искаше да попита баща си, но мрачното му изпито лице й подсказваше, че няма да получи отговор. Дали най-после щяха да се приберат у дома? Това ли беше краят? Нима всичко бе свършило? Можеше ли да си отиде вкъщи и да освободи братчето си?
	Тръгнаха по тясната улица под заповедите на полицаите. Момичето се втренчи в непознатите лица, които ги наблюдаваха от прозорците, балконите, вратите и тротоара. Повечето от тях имаха празни, безизразни очи. Гледаха ги, без да продумат. Не ги интересува, помисли си момичето. Не ги интересува къде ни водят и какво ще се случи с нас. Един мъж се засмя и ги посочи. Държеше за ръка детето си. То също се забавляваше. Защо, учуди се момичето. Защо? Толкова ли сме смешни с миризливите си прокъсани дрехи? Затова ли ни се подиграват? Кое е забавното? Защо се смеят така жестоко? Искаше да ги заплюе и да се разкрещи.
	Една жена на средна възраст пресече улицата и пъхна нещо в ръката й. Беше къшей мек хляб. Някакъв полицай я избута грубо встрани и тя се върна на отсрещния тротоар. После извика:
	— Бедното ми дете! Дано Господ се смили над теб!
	Какво прави Господ, запита се момичето. Нима ги бе изоставил? Може би ги наказваше заради нещо, за което тя не знаеше? Родителите й не бяха много религиозни, въпреки че вярваха в Бог. Тя не беше възпитана по традиционния начин, като Армел. Семейството на Армел спазваше всички обичаи. Момичето се питаше дали Бог не ги наказва заради това. Вероятно не засвидетелстваха вярата си достатъчно.
	Подаде хляба на баща си, който й каза да го изяде. Тя го погълна толкова бързо, че едва не се задави.
	Откараха ги със същите автобуси до една железопътна гара край реката. Мястото й беше непознато. Никога не бе стигала толкова далеч. Рядко бе напускала Париж. Когато видя влака, я обзе паника. Не, не биваше да тръгва. Трябваше да остане заради братчето си. Беше му обещала да се върне при него и да го спаси. Дръпна баща си за ръкава, като тихо повтаряше името на малкия. Той я изгледа.
	— Не можем да направим нищо — каза безпомощно. — Нищо.
	Тя си помисли за умното момче, което бе успяло да се измъкне. Защо баща й беше толкова нерешителен и страхлив? Не се ли притесняваше за сина си? Защо нямаше смелостта да избяга? Защо стоеше така безучастно, без да се опита да се върне в апартамента? Защо не вземеше ключа от нея и не побегнеше?
	Баща й я погледна отново. Явно бе прочел мислите й. Обясни със спокоен тон, че се намират в огромна опасност. Не знаеше къде ще ги отведат и какво ще се случи с тях. Ако се втурнеше да бяга сега, полицията щеше да го убие. Щяха да го застрелят веднага пред очите на семейството му. А тогава би настъпил краят. Двете с майка й щяха да останат сами. Налагаше се да бъде с тях и да ги пази.
	Момичето го слушаше. Никога досега не бе разговарял с нея по този начин. Гласът му звучеше така тревожно, както в онази нощ, когато тя случайно бе дочула шепота на родителите си. Опита се да го разбере. Не биваше да разкрива притеснението си. Но братчето й… Всичко беше по нейна вина! Тя го беше заключила в шкафа. Сега малкият можеше да бъде с тях. Щеше да стои до нея и да държи ръката й.
	Момичето заплака. Горещите сълзи пареха очите и бузите й.
	— Не знаех! — изстена тя. — _Папа_, не знаех. Мислех, че ще се върнем. Исках да бъде на сигурно място. — После вдигна очи към него. Гласът й трепереше от страх и безсилие. Започна да го удря с юмручета по гърдите. — Ти не ми каза, _папа_. Не ми обясни. Никога не спомена, че сме в опасност. Никога! Защо? Смятал си, че съм твърде малка, за да разбера, нали? Искал си да ме защитиш. Така ли е?
	Не можеше да го гледа повече. Изражението му беше толкова отчаяно и тъжно. Сълзите й размиваха образа му. Зарови лице в дланите си. Баща й не я докосна. В тези ужасни, самотни минути тя разбра, че щастливото й детство е свършило завинаги. Чувстваше, че изведнъж е пораснала. Отсега нататък нищо нямаше да бъде същото. За нея. За семейството й. За малкото й братче.
	Дръпна баща си за ръката с неподозирана сила и изплака:
	— Той ще умре! Ще умре!
	— Всички сме в опасност — каза бащата. — Ние двамата, майка ти, брат ти, Ева и синовете й, хората около нас. Но аз съм тук, до теб. Всички мислим за брат ти. Той е в нашите сърца и молитви.
	Преди тя да успее да отговори, полицаите ги изблъскаха във влака. Вътре нямаше седалки. Вагоните бяха товарни. Служеха за превозване на добитък. Миришеше ужасно. Тя застана до вратите и погледна към сивата прашна гара.
	На съседния перон някакво семейство чакаше друг влак. Баща, майка и двете им деца. Майката беше красива, с изящен кок. Сигурно отиваха на почивка. Едно от децата беше момиче на нейните години. Носеше хубава лилава рокля. Косата й блестеше от чистота, а обувките й лъщяха на слънцето.
	Момичетата от двете страни на перона се вторачиха една в друга. Красивата майка с изящния кок също гледаше. Момичето във влака знаеше, че косата й е мазна, а разплаканото й лице е черно от мръсотия. Но тя не сведе засрамено глава. Стоеше изправена, с гордо вдигната брадичка. Накрая избърса сълзите си.
	Когато вратите се затвориха и влакът потегли със скърцане, тя надникна през един малък процеп в металната обшивка. Втренчи се във връстницата си на перона. Не откъсна очи от нея, докато лилавата й рокля не изчезна напълно в далечината.


	Никога не съм харесвала Петнайсети _арондисман_ — навярно заради чудовищното струпване на високи модерни сгради, обезобразили бреговете на Сена близо до Айфеловата кула. Така и не успях да свикна с тях, въпреки че са били издигнати още в началото на седемдесетте, много преди да се преместя в Париж. Когато с Бамбър открихме улица „Нелатон“, където някога се бе намирал „Велодром д’Ивер“, тази част на Париж ми се стори още по-неприветлива.
	— Отвратително място — промърмори Бамбър и щракна няколко снимки с фотоапарата.
	Улица „Нелатон“ беше мрачна и тиха. Явно слънчевите лъчи рядко стигаха до там. От едната й страна се редяха каменни буржоазни сгради от края на деветнайсети век. От другата, на мястото на стария „Велодром д’Ивер“, се виждаше огромна кафява конструкция, типична за началото на шейсетте години. Цветът и пропорциите й бяха ужасни. Над въртящата се стъклена врата имаше табела с надпис „Министерство на вътрешните работи“.
	— Странно място за административна сграда — отбеляза Бамбър. — Не мислиш ли?
	Бамбър бе успял да намери само няколко снимки на някогашния стадион. Държах една от тях в ръката си. На бялата фасада бе изписано с големи черни букви: „Вел’д’Ив“. Грамадни врати. Множество автобуси, паркирани отпред. Тълпи от хора. Вероятно някой бе снимал от дома си на отсрещния тротоар в деня на арестите.
	Огледахме се за паметна плоча, нещо, което да споменава за случилото се тук. Нямахме успех.
	— Не мога да повярвам — заявих аз.
	В крайна сметка открихме една табела на булевард „Грьонел“, точно зад ъгъла. Съвсем малка и незабележима. Чудех се дали изобщо някой се спира, за да я прочете. Тя гласеше:
C>
	На 16 и 17 юли 1942 г. в Париж са арестувани
	13152 евреи. По-късно те са депортирани и убити
	в Аушвиц. По заповед на нацистките окупатори
	полицията на режима „Виши“ затваря във „Велодром
	д ’Ивер“, който се е намирал на това място, при
	нечовешки условия 1129 мъже, 2916 жени и 4115 деца.
	Нека благодарим на онези, които са се опитали
	да ги спасят. Хора, помнете!
C$
	— Интересно — заяви Бамбър. — Защо са прибрали много повече деца и жени, отколкото мъже?
	— Носели се слухове за предстоящата операция — обясних аз. — И преди това е имало подобни акции. Най-вече през август четирийсет и първа година. Но тогава са задържали само мъжете. А и въпросните арести далеч не са били толкова масови и добре планирани, колкото този. Ето защо той е най-ужасният. В нощта на шестнайсети юли повечето мъже са се скрили, защото са предполагали, че жените и децата им са в безопасност. Очевидно са сбъркали.
	— Колко дълго е планирана операцията?
	— Месеци наред — отвърнах. — Френското правителство е работило усилено по нея още от април. Изготвяли са списъци с евреи, които да задържат. В арестите са участвали над шест хиляди парижки полицаи. Отначало избрали за дата на операцията четиринайсети юли. Но заради националния празник я отложили за малко по-късно.
	Отидохме до станцията на метрото. Улицата изглеждаше мрачна и тъжна.
	— А после? — попита Бамбър. — Къде са отвели семействата?
	— Затворили са ги във „Вел’д’Ив“ за няколко дни. Чак накрая пуснали вътре група медицински сестри и лекари. Там те заварили хаос и отчаяние. Семействата били откарани до гара Остерлиц, а после до лагерите около Париж. След това ги изпратили направо в Полша.
	Бамбър вдигна едната си вежда.
	— Лагери? Концентрационни лагери във Франция?
	— Да. Смятали ги за преддверията към Аушвиц. Най-близо до Париж е бил Дранси. Другите са Питивие и Бон-ла-Роланд.
	— Чудя се какво е останало от тях днес — заяви Бамбър. — Трябва да отидем там и да проверим.
	— Ще го направим — казах аз.
	Спряхме на ъгъла на улица „Нелатон“, за да пием кафе. Погледнах часовника си. Бях обещала да посетя _маме_. Знаех, че няма да успея. Щях да отида на другия ден. Не го приемах като задължение. _маме_ беше бабата, която никога не бях имала. И двете ми баби починаха, докато бях съвсем малка. Искаше ми се единствено Бертран да полага малко повече усилия. Тя го обожаваше.
	Бамбър отново ме върна към „Вел’д’Ив“.
	— Радвам се, че не съм французин. — После изведнъж се усети. — О, съжалявам. Ти вече си французойка, нали?
	— Да — отговорих. — Откакто се омъжих. Получих двойно гражданство.
	— Не исках да прозвучи така — смути се той.
	— Не се притеснявай — усмихнах се. — След всички тези години семейството на съпруга ми още ме нарича „американката“.
	Бамбър се ухили.
	— Това дразни ли те?
	Свих рамене.
	— Понякога. Прекарала съм във Франция половината си живот. Чувствам, че принадлежа тук.
	— Откога си омъжена?
	— Скоро ще станат шестнайсет години. Но живея в Париж от двайсет и пет.
	— Направихте ли пищна френска сватба?
	Засмях се.
	— Не, беше доста скромна. В Бургундия. Родителите на съпруга ми имат там къща. Близо до Санс.
	За миг си спомних въпросния ден. Шон и Хедър Джармънд не бяха общували много с Едуар и Колет Тезак. Като че ли цялата френска част от семейството изведнъж бе забравила да говори английски. Но на мен не ми пукаше. Чувствах се ужасно щастлива. Слънцето беше ослепително. Церемонията се състоя в малката селска църква. Носех семпла бяла рокля, която свекърва ми хареса. Бертран изглеждаше ослепително в своя сив фрак. Семейство Тезак организира чудесна вечеря. Имаше шампанско, свещи и листа от рози. Чарла държа смешна реч на развален френски, на която само аз се забавлявах. Лор и Сесил се усмихваха превзето. Майка ми, облечена в червен костюм, бе прошепнала в ухото ми:
	— Наистина се надявам да бъдеш щастлива, скъпа моя.
	Баща ми танцува с вдървената Колет. Струваше ми се, че всичко е било много отдавна.
	— Мъчно ли ти е за Америка? — попита Бамбър.
	— Не. Само за сестра ми. Но не и за Америка.
	Един млад сервитьор се приближи, за да ни поднесе кафето. Забеляза оранжевата коса на Бамбър и се усмихна. После видя впечатляващата му колекция от фотоапарати и обективи.
	— Туристи ли сте? — полюбопитства той. — Правите хубави снимки на Париж?
	— Не, не сме. Просто правим хубави снимки на онова, което е останало от „Вел’д’Ив“ — каза Бамбър на френски, но с британски акцент.
	Сервитьорът ни изгледа учудено и заяви:
	— Никой не се интересува от „Вел’д’Ив“. Всички питат за Айфеловата кула, но не и за „Вел’д’Ив“.
	— Ние сме журналисти — обясних аз. — Работим за едно американско списание.
	— Понякога тук идват еврейски семейства — спомни си младият мъж. — Обикновено се отбиват след ежегодните чествания пред паметника до реката.
	В този момент ми хрумна идея.
	— Случайно да познавате някой съсед от улицата, който може да ни разкаже повече за арестите?
	Вече бяхме говорили с няколко оцелели. Повечето бяха написали книги за преживяванията си. Ние обаче търсехме свидетели. Парижани, видели какво се е случило.
	Изведнъж се почувствах глупаво. Младият мъж сигурно нямаше двайсет години. Баща му едва ли е бил роден през 1942 г.
	— Да — каза той за моя изненада. — Ако се върнете обратно по улицата, ще видите магазинче за вестници и сувенири от лявата страна. Собственикът Ксавие ще ви упъти. Майка му знае всичко. Прекарала е тук целия си живот.
	Оставихме му голям бакшиш…


	Вървяха дълго по прашен път от малката гара до някакво село. Хората по улиците ги гледаха и ги сочеха с пръст. Момичето едва стъпваше на краката си. Къде отиваха сега? Какво щеше да им се случи? Колко далеч бяха от Париж? Пътуването с влака продължи няколко часа. През цялото време тя не спираше да се тревожи за братчето си. С всеки изминат километър се обезсърчаваше все повече. Как можеше да се върне у дома? И то час по-скоро. Прилошаваше й при мисълта, че момченцето се чувства изоставено и забравено, докато седи заключено в тъмния шкаф. Да, сигурно си мислеше, че тя не се интересува от него и вече не го обича. Нямаше вода, нямаше светлина и се страхуваше. Тя бе нарушила обещанието си.
	Къде се намираха? Момичето не успя да прочете името на гарата, когато пристигнаха. Но забеляза нещата, на които всяко градско дете би се възхитило — безкрайните зелени ливади, златистите ниви, омайния мирис на лято. Жуженето на пчелите. Птиците в небето. Перестите бели облачета. След ужасната смрад и жегата от последните дни всичко това й се струваше прекрасно. Може би все пак не ги водеха на толкова лошо място.
	Тя последва родителите си през портите. От двете страни стояха навъсени пазачи с пушки. В следващия миг съзря дългите редици с тъмни бараки и оградата от бодлива тел. Сърцето й се сви и тя се притисна към майка си. Полицаите започнаха да раздават заповеди. Жените и децата трябваше да отидат в бараките отдясно, а мъжете — в тези отляво. Момичето стоеше безпомощно до майка си и наблюдаваше как баща й се отдалечава с група мъже. Почувства се толкова несигурна без него. Но нямаше какво да направи. Оръжията я плашеха. Майка й не помръдваше. Очите й бяха безизразни, мъртви. Лицето й изглеждаше бледо и болнаво. Когато ги поведоха към бараките, момичето се вкопчи в ръката й.
	Вътре беше празно и зловещо. Имаше само греди и сено. Смрад и мръсотия. Отходното място се намираше отвън. Състоеше се от дъски, сковани над изкопани в земята дупки. Наредиха им да клекнат върху тях на групи и да се облекчат пред очите на всички. Като животни. Гледката я ужаси. Тя отказваше да се подчини. Не можеше да направи подобно нещо. Видя как майка й застава над една от дупките. Сведе засрамено глава. Накрая изпълни заповедта и приклекна с надеждата, че никой не я наблюдава.
	Над бодливата тел момичето зърна селото. Черния връх на църква. Водна кула. Покриви и комини. Дървета. В тези къщи отсреща хората спят в леглата си, помисли си тя. Имаха чаршафи, одеяла, храна и вода. Бяха чисти, носеха изпрани дрехи. Никой не им крещеше. Не се отнасяха с тях като с животи. Те бяха там, отвъд оградата. В китното село, огласяно от църковните камбани.
	Някои деца сигурно са дошли тук за ваканцията, мислеше си тя. Ходеха на пикник и играеха на криеница. Бяха щастливи въпреки войната. Може би не разполагаха с много храна и бащите им се биеха на фронта. Но все пак бяха радостни, обичани деца. Тя не можеше да проумее каква е разликата между тях и нея. Не знаеше защо трябва да преживее всичко това с останалите хора наоколо. Кой бе решил да ги затвори тук? И защо?
	Дадоха им студена зелева супа, рядка и блудкава. Не получиха нищо друго за ядене. След малко повечето жени се съблякоха на двора. Мъчеха се да измият мръсните си тела под тънките струи вода, които течаха над няколко ръждясали железни корита. Видяха й се грозни и отвратителни. Мразеше телата им. Отпуснатите и слабите, старите и младите. Ненавиждаше мисълта, че трябва да ги вижда голи. Извърна глава — не можеше да понася тази гледка.
	Момичето се сгуши в майка си и се помъчи да не мисли за братчето си. Тялото и главата я сърбяха. Мечтаеше си за баня, за собственото си легло, за братчето си. Искаше да вечеря. Чудеше се дали на света има нещо по-лошо от случилото се през последните дни. Спомни си за своите приятелки, за другите момичета от училище, които също носеха звезди. Доминик, Софи, Агнес. Какво ли бе станало с тях? Дали бяха избягали? Може би се намираха на сигурно място. А Армел? Криеше ли се някъде със семейството си? Щеше ли да се види отново с нея и останалите момичета? Щеше ли да отиде на училище през септември?
	Тази нощ не успя да заспи. Нуждаеше се от утешителния допир на баща си. По едно време стомахът я преряза. Знаеше, че не им е позволено да напускат бараките през нощта. Стисна зъби и уви ръце около тялото си. Но болката се усили. Тя се надигна бавно и тръгна на пръсти между редиците спящи жени и деца. После се отправи към отходното място.
	Дворът на лагера бе огрян от силна светлина. Тя клекна над една дупка. Надникна вътре и видя как в изпражненията се гърчат тлъсти бели глисти. Страхуваше се, че някой полицай ще я зърне от вишката. Затова придърпа полата си надолу. После бързо изтича до бараката.
	Въздухът вътре беше спарен и мръсен. Някои деца мърмореха насън. Една жена подсмърчаше. Момичето се обърна към майка си и се втренчи в изпитото й бледо лице.
	Веселата, гальовна жена си беше отишла. Нямаше я майката, която я вземаше на ръце и й шепнеше нежни думи на идиш. Жената с бляскави златисти къдрици и хубава фигура, към която всички съседи и собственици на магазини се обръщаха на малко име. Жената, излъчваща топъл майчин аромат на вкусни печива, свеж сапун и чисти чаршафи. Жената със заразителния смях. Жената, която я уверяваше, че ще преживеят войната, защото са силно, сплотено семейство, изпълнено с любов.
	Тази жена постепенно беше изчезнала. Сега изглеждаше слаба и бледа. Никога не се смееше. Миришеше лошо. Косата й беше изтъняла, суха и прошарена.
	Момичето чувстваше, че майка й вече е мъртва.


	Старицата ни загледа със сълзящи, мътни очи. Сигурно е на сто години, помислих си. Имаше беззъба усмивка като на бебе. В сравнение с нея _маме_ беше едва ли не девойка. Старицата живееше точно над магазинчето на сина си, продавача на вестници на улица „Нелатон“. Тесният й апартамент беше отрупан с прашни мебели, проядени от молци килими и увехнали растения. Тя седеше в изтърбушено кресло до прозореца. Наблюдаваше ни как влизаме в стаята и се представяме. Изглеждаше доволна от неочакваното посещение.
	— Американски журналисти значи — каза старицата с треперещ глас.
	— Американски и британски — уточни Бамбър.
	— Журналисти, които се интересуват от „Вел’д’Ив“? — попита тя.
	Извадих бележник и химикалка и ги подпрях на коленете си.
	— Спомняте ли си арестите, мадам? — попитах аз. — Ще споделите ли нещо с нас? И най-малката подробност ще ни е от полза.
	Тя се засмя.
	— Нима мислите, че не помня, млада госпожице? Смятате, че съм забравила?
	— Е — казах, — все пак се е случило доста отдавна.
	— На колко години сте? — попита тя безцеремонно.
	Усетих как се изчервявам. Бамбър скри усмивката си зад фотоапарата.
	— На четирийсет и пет — отвърнах.
	— Аз пък ще стана на деветдесет и пет — каза тя и разкри потъмнелите си венци. — На шестнайсети юли четирийсет и втора година бях на трийсет и пет. Десет години по-млада, отколкото сте вие сега. И си спомням всичко.
	Тя замълча и прикова воднистите си очи в улицата отдолу.
	— Събудих се много рано от шума на автобуси. Спряха точно под прозореца ми. Погледнах навън и видях как пристигат. Един след друг. Градски автобуси. От онези, с които се возех всеки ден. Зелено-бели. Бяха безброй. Чудех се защо са се появили. После зърнах хората, които започнаха да слизат от тях. И децата. Толкова много деца. Разбирате ли, трудно ми е да забравя децата.
	Водех си записки, а Бамбър от време на време щракаше с фотоапарата.
	— След малко се облякох и излязох с момчетата. Тогава бяха още малки. Искахме да разберем какво се случва. Бяхме любопитни. Появиха се съседите и портиерът. Когато видяхме жълтите звезди, се досетихме. Евреите. Арестуваха евреите.
	— Имахте ли представа какво ще стане с тези хора? — попитах.
	Тя сви съсухрените си рамене и отвърна:
	— Не. Дори не предполагахме. Откъде можехме да знаем? Научихме чак след войната. Мислехме, че ги пращат да работят някъде. Не сме подозирали, че става нещо толкова страшно. Спомням си как някой каза: „Това са френски полицаи. Няма да им направят нищо лошо.“ Ето защо не се тревожехме. А на следващия ден, макар всичко да се бе случило в центъра на Париж, вестниците и радиото не споменаха и дума затова. Никой не се притесняваше. Аз също останах спокойна. Докато не видях децата.
	Тя замлъкна.
	— Децата? — повторих.
	— Няколко дни по-късно пак отведоха евреите с автобуси — продължи тя. — Стоях на тротоара и наблюдавах как семействата излизат от стадиона със своите мръсни плачещи деца. Бяха уплашени и парцаливи. Ужасих се. Разбрах, че вътре не са им давали достатъчно храна и вода. Почувствах гняв и безсилие. Опитах се да им подам малко плодове и хляб, но полицаите не ми позволиха.
	Тя замълча и дълго не продума. Стори ми се уморена. Бамбър тихо прибра фотоапарата. Зачакахме. Не смеехме да мръднем. Чудех се дали ще продължи да говори.
	— След всички тези години — каза тя накрая с приглушен глас — все още виждам децата пред себе си. Виждам как се качват на автобусите и потеглят от тук. Не знаех къде отиват, но имах ужасно предчувствие. Повечето хора около мен бяха безразлични. Приемаха съвсем спокойно случващото се. За тях беше нормално, че отвеждат евреите.
	— Защо смятате, че са мислели по този начин? — попитах аз.
	Старицата се усмихна тъжно.
	— Години наред ни убеждаваха, че евреите са врагове на страната ни. Ето защо. През четирийсет и първа и четирийсет и втора година имаше изложба — в зала „Берлиц“, ако не се лъжа. На булевард „Де-з-Италиен“. Казваше се „Евреинът и Франция“. Германците се погрижиха да остане там с месеци. Пожъна огромен успех сред парижани. А какво представляваше всъщност? Шокираща проява на антисемитизъм.
	Тя приглади полата с кокалестите си пръсти.
	— Спомням си полицаите. Добрите парижки полицаи. Честните жандарми. Те бутаха децата към автобусите. Крещяха им. Използваха палките си.
	Жената отпусна брадичка на гърдите си. Промърмори нещо, което не успях да доловя. Прозвуча като: „Трябва да се срамуваме, че не се опитахме да ги спрем.“
	— Не сте знаели — прошепнах, развълнувана при вида на насълзените й очи. — Какво щяхте да предприемете?
	— Никой не помни децата от „Вел’д’Ив“. Никой не се интересува от тях.
	— Може би сега ще си спомнят — казах. — Тази година ще бъде различно.
	Тя прехапа сбръчканите си устни.
	— Не, едва ли. Нищо не се е променило. Хората не помнят. А и защо да го правят? Това са най-мрачните дни в историята на страната ни.


	Момичето се чудеше къде е баща й. Несъмнено се намираше в една от бараките на лагера, но тя го бе видяла само един-два пъти досега. Не знаеше колко дни са минали от пристигането им. Единственото нещо, което не й даваше мира, беше братчето й. Събуждаше се нощем и трепереше при спомена за момченцето в шкафа. Изваждаше ключа от джоба и го гледаше с болка и страх. Вероятно вече бе умряло от жажда или глад. Тя се опита да преброи дните от онзи черен четвъртък, когато мъжете дойдоха, за да ги отведат. Седем? Десет? Не можеше да прецени. Чувстваше се изгубена и объркана. Дните бяха изпълнени с ужас, глад и смърт. Много деца умираха в лагера. Изнасяха малките им телца сред плач и писъци.
	Една сутрин забеляза, че няколко жени разговарят оживено. Сториха й се мрачни и угрижени. Попита майка си какво се случва, но тя не знаеше. Без да се притеснява, момичето зададе същия въпрос на една жена, чийто син беше на възрастта на братчето й. Двамата спяха до тях през последните дни. Жената беше със зачервено лице, сякаш имаше висока температура. Тя обясни, че из лагера се носят слухове. Очаквало се родителите да заминат на изток, за да работят. Там трябвало да се подготвят за пристигането на децата, които щели да ги последват след няколко дни. Момичето я слушаше изумено. Предаде думите на майка си, която ококори очи и бурно поклати глава. Не, подобно нещо не биваше да се случва. Нямаха право да разделят децата от родителите.
	В предишния си сигурен живот, който бе останал някъде в далечното минало, момичето би повярвало на майка си. Обикновено й вярваше безрезервно. Но в този нов, жесток свят усещаше, че е пораснала. Чувстваше се по-възрастна от майка си. Разбираше, че другите жени казват истината. Слуховете бяха верни. Не знаеше как да го обясни на майка си. Тя като чели се бе превърнала в дете.
	Когато мъжете нахлуха в бараките, момичето не изпита страх. Беше претръпнала. Около нея сякаш се издигаше висока, дебела стена. Тя хвана ръката на майка си и я стисна силно, за да й даде кураж. Заповядаха им да излязат навън. Трябваше да се наредят на малки групи пред друга барака. Момичето зачака търпеливо с майка си. Постоянно се озърташе за баща си. Нямаше го никъде.
	Щом дойде техният ред да влязат, тя забеляза няколко полицаи, седнали зад една маса. До тях стояха две жени, облечени в обикновени дрехи. Бяха от селото. Те оглеждаха хората със студени, строги лица. Момичето чу как заповядват на старицата отпред да им предаде всичките си пари и ценности. Тя свали венчалния пръстен и часовника си. До нея стоеше момиче на шест-седем години и трепереше от страх. Единият полицай посочи малките златни халки на ушите й. Тя беше твърде уплашена, за да ги свали сама. Баба й се наведе и опита да ги откопчае. Полицаят въздъхна отегчено. Бавеха се твърде много. Щяха да останат там цяла нощ при тази скорост.
	В следващия миг една от жените се приближи до момичето и рязко дръпна обеците от ушите й. Нежната кожа се разкъса. Малката изпищя и се хвана за шията, по която се стичаше кръв. Бабата също извика. Полицаят я удари през лицето. После ги отведе навън. Из опашката се разнесе тревожен шепот. Мъжете в униформи размахаха оръжията си. Настъпи тишина.
	Момичето и майка й нямаха какво да предадат. Само брачната халка на майката. Една селянка с червендалесто лице разкъса роклята й до пъпа. Отдолу се показа бледата й кожа и захабеното бельо. Жената зарови припряно из гънките на дрехите. Накрая пъхна ръка под бельото и заопипва голото й тяло. Майка й се намръщи, но не издаде звук. Момичето я наблюдаваше уплашено. Мразеше начина, по който полицаите гледаха майка й. Ненавиждаше селянката, която я побутваше грубо, сякаш беше парче месо. И с нея ли смятаха да се държат така? Щяха ли да разкъсат дрехите й? Опасяваше се, че ще намерят ключа. Стисна го в джоба си с всичка сила. Не, не можеха да й го отнемат. Тя нямаше да допусне това. Никога.
	Никой не я пребърка. Преди да излезе на двора с майка си, тя зърна за последен път нарастващата купчина върху масата — гердани, гривни, брошки, пръстени, часовници, пари. Какво щяха да правят с всички тези вещи? Да ги продадат? Да ги използват? Защо им бяха нужни?
	Навън отново им заповядаха да се наредят на опашка. Денят беше горещ и прашен. Момичето примираше от жажда. Гърлото й беше възпалено и пресъхнало. Чакаха дълго време под мълчаливите погледи на полицаите. Какво се случваше? Къде беше баща й? Защо стояха на двора? Зад гърба й се чуваха сподавени тревожни гласове. Никой не знаеше. Никой не можеше да отговори. Но тя знаеше. Чувстваше го. И когато се случи, беше подготвена.
	Полицаите се нахвърлиха върху тях като ято огромни черни птици. Задърпаха жените към едната страна на лагера, а децата — към другата. Отделиха дори най-малките. Момичето наблюдаваше всичко, сякаш се намираше в паралелен свят. Чуваше виковете и писъците. Виждаше как жените се свличат на земята и се вкопчват в дрехите на децата си. Полицаите вдигаха палките си и ги удряха по главите. Една жена падна на земята с окървавено лице.
	Майка й стоеше до нея като вцепенена. Момичето долавяше тежкото й учестено дишане. Стисна силно студената й ръка. Изведнъж усети как полицаите ги разделят. Майка й изпищя. Спусна се към нея с разкъсана рокля, разрошена коса и изкривена уста. Не спираше да вика името й. Момичето се опита да хване ръцете й, но мъжете я избутаха встрани и тя падна на колене. Майка й се бореше като диво животно. За кратко успя да се отскубне от полицаите. В този миг момичето видя истинската си майка — силната, борбена жена, която помнеше и обичаше. Почувства как я прегръща за последно. Къдравата й коса докосна лицето й. Изведнъж момичето бе заслепено от силна струя студена вода. Борейки се за глътка въздух, тя отвори очи и зърна мъжете. Отвеждаха майка й, като я теглеха за яката на разкъсаната рокля.
	Струваше й се, че минават часове. Наоколо се лутаха плачещи деца. Полицаите ги заливаха с кофи студена вода. Жени се дърпаха и мятаха отчаяно. Глухите удари от палките отекваха във въздуха. Тя обаче знаеше, че всичко е станало много бързо.
	Децата останаха от едната страна на двора, а жените — от другата. Между тях имаше плътна редица от полицаи. Те повтаряха, че жените и децата над дванайсет години ще тръгнат първи. По-малките щяха да ги последват след седмица. Бащите вече бяха заминали. Заповедите трябваше да се изпълняват стриктно.
	Майка й стоеше с другите жени. Втренчи се в дъщеря си с окуражителна усмивка. Като че ли искаше да извика: „Чу ли, милинка? Всичко ще се оправи. Така казаха полицаите. След няколко дни ще бъдем заедно. Не се тревожи, съкровище.“
	Тя огледа останалите деца. Бяха толкова много. Най-малките плачеха от страх. Видя как момичето с кървящите уши маха на баба си с разтворени длани. Какво ще се случи с нас, помисли си. Къде ще отведат родителите ни?
	Жените излязоха през портите на лагера. Майка й се насочи надясно и тръгна по дългия път, който водеше към гарата. Обърна се към нея за последен път.
	После изчезна от погледа й.


	— Днес е един от „добрите“ дни, мадам Тезак — каза Вероник с усмивка, когато влязох в слънчевата бяла стая.
	Тя беше част от персонала, който се грижеше за _маме_ в чистия, приветлив старчески дом в Седемнайсети _арондисман_, недалеч от парка „Монсо“.
	— Не я наричайте мадам Тезак — сряза я бабата на Бертран. — Тя мрази това име. Казва се мис Джармънд.
	Не успях да потисна усмивката си. Вероник изглеждаше сломена.
	— _Аз_ съм истинската мадам Тезак — добави старата дама с лека надменност и пълно отвращение към втората мадам Тезак, снаха й Колет. Майката на Бертран.
	Типична реакция на _маме_. Дори на тази възраст проявяваше войнствения си характер. Първото й име беше Марсел. Мразеше го. Никой не й казваше така.
	— Съжалявам — смънка покорно Вероник.
	Докоснах я по рамото и казах:
	— Не се притеснявайте. Просто не използвам името на съпруга ми.
	— Американски нрави — намеси се _маме_. — Мис Джармънд е от Америка.
	— Да, забелязах — каза Вероник малко по-ведро.
	Как го бе забелязала? Искаше ми се да попитам. По акцента, по дрехите, по обувките?
	— Значи денят е добър, нали, _маме_!
	Седнах до нея и сложих длан върху ръката й.
	За разлика от старицата на улица „Нелатон“ _маме_ изглеждаше доста свежа. Почти нямаше бръчки. Сивите й очи бяха съвсем ясни. Въпреки съсухрената си външност обаче жената от улица „Нелатон“ имаше здрав разсъдък, докато _маме_ страдаше от алцхаймер. Понякога не си спомняше коя е.
	Родителите на Бертран решиха да я преместят в старчески дом, когато осъзнаха, че не може да живее сама. Понякога пускаше газовия котлон и го забравяше включен цял ден. Ваната й често преливаше и правеше наводнения. Случваше се да излезе от апартамента и да се разхожда по халат по улица „Сентонж“. Разбира се, отначало тя запротестира. В никакъв случай не искаше да живее в старчески дом. Постепенно обаче свикна с обстановката, въпреки че от време на време се бунтуваше.
	— Да, денят наистина е „добър“ — ухили се тя, след като Вероник излезе.
	— О, разбирам — заявих. — Тормозиш всички наоколо, както обикновено?
	— Да — потвърди тя и се обърна към мен. Нежните й сиви очи разучиха лицето ми.
	— Къде е нехайният ти съпруг? Никога не идва да ме види. Само не казвай, че е много зает.
	Въздъхнах.
	— Е, поне ти си тук — каза _маме_ и в следващия миг се намръщи. — Струваш ми се уморена. Всичко наред ли е?
	— Да — отвърнах.
	Знаех, че имам уморен вид. Не можех да направя нищо. Нуждаех се от почивка, но тя предстоеше чак през лятото.
	— А апартаментът?
	Току-що се бях отбила там, за да проверя как върви преустройството. Вътре кипеше активност. Бертран надзираваше всички с типичната си енергичност. Антоан беше изтощен.
	— Ще стане страхотен — казах. — Когато приключим с ремонта.
	— Липсва ми — заяви _маме_. — Мъчно ми е, че не живея там.
	— Сигурна съм, че е така.
	Тя сви рамене.
	— Човек се привързва към определени места. Както към хората. Чудя се дали и на Андре му липсва.
	Андре беше съпругът на _маме_. Не го познавах лично. Бе починал още в тийнейджърските години на Бертран. _Маме_ говореше за него в сегашно време. Не я поправях. Нямаше нужда да й напомням, че е починал отдавна от рак на белия дроб. Тя обичаше да го споменава. В началото, дълго преди да започнат проблемите с паметта й, често й ходех на гости на улица „Сентонж“. Всеки път ми показваше албумите си. Чувствах, че познавам отлично лицето на Андре Тезак. Имаше същите сиво-сини очи като Едуар. По-закръглен нос. И малко по-топла усмивка.
	_Маме_ ми бе разказала цялата история на тяхното запознанство. През войната нещата се усложнили. Семейство Тезак произхождаше от Бургундия. Когато обаче наследил винарския бизнес от баща си, Андре едва свързвал двата края. Затова се преместил в Париж и отворил малък антикварен магазин на улица „Тюрен“, близо до площад „Вож“. Отнело му известно време да си създаде добро име и да се наложи на пазара. Едуар поел управлението след смъртта на баща си и преместил магазина на улица „Бак“ в Седми _арондисман_. Там се намираха най-престижните търговци на антики в Париж. Сега за магазина се грижеше Сесил, по-малката сестра на Бертран, при това доста успешно.
	Лекарят на _маме_ — мрачният, но ефективен доктор Рош — веднъж ми каза, че е хубаво да говоря с нея за миналото. Според него тя имаше по-ясна представа за събитията отпреди трийсет години, отколкото за случилото се същата сутрин.
	Беше като малка игра. При всяко посещение й задавах въпроси. Държах се естествено, без да се вживявам особено. Тя знаеше много добре какво правя, но се преструваше, че не разбира.
	Забавлявах се, когато научих какъв е бил Бертран като дете. _Маме_ винаги споделяше най-пикантните подробности. Оказа се, че в училище далеч не е бил отраканото момче, за което се представяше. Не обичал да учи, макар родителите му да твърдяха, че бил отличник. На четиринайсет се скарал жестоко с баща си заради дъщерята на съседа — разхайтена блондинка, която пушела марихуана.
	Понякога обаче не ми харесваше да се ровя из поразената памет на _маме_. Тя често имаше бели петна. На моменти не помнеше нищо. В „лошите“ дни мълчеше упорито. Зяпаше в телевизора с отворена уста, а брадичката й щръкваше напред.
	Една сутрин не можа да познае Зоуи. Непрекъснато питаше:
	— Кое е това момиче? Какво прави тук?
	Както винаги, Зоуи се държа като възрастен човек. Но същата вечер я чух да плаче в леглото си. Когато внимателно я попитах защо е тъжна, тя каза, че й е трудно да гледа как прабаба й губи разсъдъка си.
	— _Маме_ — започнах аз, — вие с Андре кога се преместихте на улица „Сентонж“?
	Очаквах да се намръщи и да ме изгледа неразбиращо като стара маймунка. Щеше да промърмори нещо от сорта на: „О, изобщо не си спомням.“ Отговорът обаче дойде като камшичен удар.
	— През юли четирийсет и втора година.
	Изправих се и я погледнах.
	— Юли четирийсет и втора?! — възкликнах аз.
	— Да — каза тя.
	— Как намерихте този апартамент? Било е по време на войната. Сигурно сте търсили дълго.
	— Ни най-малко — отвърна тя развеселено. — Изведнъж се беше освободил. Чухме за него от портиерката на сградата мадам Роайе. Беше приятелка с бившата ни портиерка. Преди това живеехме на улица „Тюрен“, точно над магазина на Андре. В тясна квартира с една спалня. Ето защо се преместихме. Тогава Едуар беше на десет-дванайсет години. Много ни се искаше да имаме повече пространство. А и наемът беше нисък. В онези дни кварталът далеч не беше толкова модерен, колкото сега.
	Наблюдавах я внимателно. Накрая се прокашлях и попитах:
	— _Маме_, помниш ли кога се нанесохте? В началото или в края на юли?
	Тя се усмихна, доволна от представянето си.
	— Помня много добре. Беше в края на юли.
	— А знаеш ли защо жилището е било освободено така внезапно?
	Още една широка усмивка.
	— Разбира се. Току-що бяха извършили масовите арести. Задържаха много хора. Изведнъж се освободиха доста апартаменти.
	Не откъсвах очи от нея. Погледите ни се срещнаха. Тя помръкна, когато забеляза изражението ми.
	— Как точно се случи? Как се преместихте?
	_Маме_ оправи ръкавите си и отвърна:
	— Мадам Роайе каза на нашата портиерка, че на улица „Сентонж“ се е освободил тристаен апартамент. Това е всичко.
	Тишина. Тя сложи ръце в скута си.
	— Но, _маме_ — казах аз, — не си ли очаквала, че тези хора ще се върнат някой ден?
	Лицето й стана сериозно. Устните й се свиха болезнено.
	— Не знаехме нищо — заяви накрая. — Абсолютно нищо.
	После сведе очи и не продума повече.


	Тази нощ й се стори най-тежката досега. Най-тежката за нея и другите деца. Бараките бяха напълно изпразнени. Вътре нямаше нищо. Нито дрехи, нито чаршафи. Нищо. Пухените завивки бяха разпорени и белите пера покриваха пода подобно на изкуствен сняг.
	Децата плачеха, пищяха и хълцаха от ужас. Най-малките не разбираха какво се случва и продължаваха да викат майките си. Напикаваха се, въргаляха се по земята и ревяха от отчаяние. По-големите, като нея, седяха безмълвно на мръсния под, заровили глави в шепите си.
	Никой не ги поглеждаше. Никой не се грижеше за тях. Почти не ги хранеха. Те бяха толкова гладни, че дъвчеха сламки сено. Никой не ги утешаваше. Момичето се зачуди дали полицаите имат семейства. Вкъщи не ги ли чакаха децата им? Защо се отнасяха към малките по този начин? Дали изпълняваха заповеди, или винаги се държаха така? Може би бяха машини, а не човешки същества? Тя ги огледа внимателно. Не, бяха от плът и кръв. Истински хора. Момичето не разбираше.
	На следващия ден забеляза група жени, които ги наблюдаваха през телената ограда. Носеха пакети храна.
	Опитваха се да ги пъхнат през дупките. Но полицаите им наредиха да се отдалечат. Те не се появиха отново.
	Момичето не можеше да се познае. Беше станала неотстъпчива, необуздана. Биеше се с по-големите деца, когато се опитваха да откраднат от нея парче твърд хляб. Обиждаше ги. Удряше ги. Чувстваше се опасна и подивяла.
	Отначало не поглеждаше малките. Напомняха й твърде много за братчето й. Но сега съзнаваше, че трябва да им помогне. Бяха крехки и беззащитни. Окаяни и раздърпани. Повечето имаха диария. Дрехите им бяха изцапани с изпражнения. Нямаше кой да ги измие и нахрани.
	Постепенно научи имената и възрастта им. Някои още не можеха да говорят. Те просто се радваха на нейния топъл глас, на усмивките и целувките й. Непрекъснато я следваха из двора на лагера. Десетки деца щъкаха след нея като мръсни врабчета.
	Тя им разказваше същите приказки, с които преди бе приспивала братчето си. Нощем, докато лежаха върху гъмжащата от бълхи слама, а наоколо шумоляха плъхове, момичето им шепнеше истории. Обикновено ги правеше по-дълги, отколкото бяха всъщност. По-големите деца също се скупчваха около нея. Някои се преструваха, че не слушат, но тя знаеше, че не е така.
	Сред децата беше и единайсетгодишната Рашел — високо чернокосо момиче, което често я гледаше с презрение. Но всяка нощ тя слушаше приказките и сядаше все по-близо до нея, за да не изпусне и дума. А веднъж, след като повечето деца най-накрая бяха заспали, Рашел я заговори с дълбок, дрезгав глас:
	— Трябва да избягаме оттук.
	Момичето поклати глава.
	— Няма начин. Полицаите имат оръжия. Не можем да се измъкнем.
	Рашел сви кокалестите си рамене.
	— Аз ще го направя.
	— А майка ти? Тя ще те чака в другия лагер, като моята.
	Рашел се усмихна.
	— Наистина ли го мислиш? Нима вярваш на полицаите?
	Момичето мразеше самонадеяната усмивка на Рашел.
	— Не — заяви твърдо тя. — Не им вярвам. Вече не вярвам на никого.
	— Нито пък аз — каза Рашел. — Видях какво правят. Дори не изписаха правилно имената на малките. Сложиха им табелките, но всичко се обърка, когато повечето деца ги свалиха. Не им пука. Излъгаха ни. И нас, и майките ни.
	Рашел изненадващо хвана ръката й. Стисна я силно, както правеше Армел. После се изправи и изчезна.
	На следващата сутрин ги събудиха много рано. Полицаите влязоха в бараките и започнаха да ги бутат с палките си. По-малките деца, още полузаспали, се разпищяха. Момичето се опита да успокои онези, които лежаха най-близо до нея, но те бяха ужасени. Подкараха ги към друга барака. Тя поведе две деца за ръка. Когато влязоха, забеляза, че един от полицаите държи странен инструмент. Имаше необичайна форма. Никога не бе виждала такъв. Децата писнаха уплашено и отстъпиха назад. Полицаите ги заудряха и заритаха. После завлякоха няколко при мъжа с инструмента. Момичето ги наблюдаваше с ужас. Изведнъж разбра. Искаха да им обръснат главите. Всички деца щяха да загубят косата си.
	Гъстите черни кичури на Рашел паднаха на земята. Голият й череп беше бял и заострен като яйце. Рашел изгледа мъжете с омраза и отвращение. После се изплю в краката им. Един жандарм я изблъска грубо встрани.
	Малките се бунтуваха. Трябваше да ги държат няколко мъже. Когато й дойде редът, тя не се противопостави. Сведе покорно глава. Почувства студения допир на машинката и затвори очи. Не можеше да гледа как дългите златисти кичури падат на земята. Косата й. Красивата й коса, на която всички се възхищаваха. Усети как гърлото й се свива, но преглътна сълзите си. Никога не плачи пред тези мъже. Никога. Това е само коса. Ще порасне отново.
	Почти свършиха. Момичето отвори очи. Полицаят, който я държеше, имаше дебели розови ръце. Тя се втренчи в него, докато другият мъж приключваше с последните кичури.
	Разпозна червенокосия симпатичен полицай от квартала. Онзи, с когото майка й обичаше да говори. Винаги я поздравяваше на път за училище. В деня на арестите тя му бе помахала, но той бе извърнал смутено глава. Сега обаче се намираше твърде близо, за да се престори, че не я вижда.
	Момичето не сваляше поглед от него. Очите му имаха странен жълтеникав цвят. Лицето му беше зачервено от срам. Тялото му трепереше. Тя не каза нищо. Просто го наблюдаваше с цялата ненавист, на която беше способна.
	Полицаят я гледаше, без да помръдне. Тя му отвърна с презрителна усмивка, твърде жлъчна за нейните десет години. После се отскубна рязко от тежките му ръце.


	На излизане от старческия дом бях като зашеметена. Трябваше да се върна в редакцията, където ме чакаше Бамбър, но несъзнателно тръгнах към улица „Сентонж“. В главата ми се въртяха толкова много въпроси. Дали _маме_ казваше истината, или бе объркала фактите заради болестта си? В апартамента действително ли беше живяло еврейско семейство? Как роднините на Бертран се бяха нанесли там, без да знаят нищо?
	Минах бавно през вътрешния двор. Стаичката на портиерката е била тук, помислих си. Преди години я бяха превърнали в малък апартамент. На стената в коридора имаше дълга редица с метални пощенски кутии. В сградата вече нямаше портиерка, която да разнася пощата до всяка врата. Мадам Роайе. _Маме_ твърдеше, че се е казвала така. Бях чела много за портиерите и тяхната роля по време на арестите. Повечето бяха изпълнили заповедите на полицаите, а някои дори се бяха престарали, водейки ги до скривалищата на еврейските семейства. Други бяха разграбили имуществото от празните апартаменти веднага след арестите. Само някои се бяха застъпили за еврейските семейства. Чудех се каква е била ролята на мадам Роайе. Спомних си за нашата портиерка на булевард „Монпарнас“. Беше на моите години, от Португалия. Тя не бе преживяла войната.
	Подминах асансьора и се качих по стълбите до четвъртия етаж. Работниците бяха излезли в обедна почивка. В сградата цареше тишина. Когато отворих входната врата, ме обзе странно чувство на отчаяние и празнота. Отидох до старата част на жилището, която Бертран ни бе показал преди дни. Ето къде се бе случило. Именно тук полицаите бяха почукали на вратата в горещата юлска утрин, точно преди разсъмване.
	Стори ми се, че всичко, което бях прочела за „Вел’д’Ив“ до момента, е започнало в този апартамент, на мястото, където щях да живея. Описанията на свидетелите и книгите по темата, оцелелите и очевидците, които бях интервюирала — всички те ми подсказваха с почти абсурдна яснота какво точно е станало между стените, които сега докосвах.
	Статията, която започнах да пиша преди няколко дни, беше почти готова. Скоро трябваше да я предам. Все още ми оставаше да посетя двата лагера в департамента Лоаре, както и Дранси. Освен това ми предстоеше среща с Франк Леви, чиято асоциация организираше честването на шейсетгодишнината от „Вел’д’Ив“. Проучванията ми отиваха към своя край. После щях да получа друга тема.
	Сега обаче, след като бях разбрала, че въпросните събития са толкова тясно свързани с живота ми, трябваше да науча повече. Търсенето не бе приключило. Исках да знам всичко. Какво се бе случило с еврейското семейство, живяло тук? Как са се казвали? Имали ли са деца? Някой от тях завърнал ли се е от лагерите на смъртта? Всички ли бяха мъртви?
	Разходих се из празния апартамент. В една от стаите стената беше съборена. Сред отломките забелязах дълбока ниша, умело скрита зад ламперията. Сега бе разкрита наполовина. Стори ми се идеална за скривалище. Ако стените можеха да говорят… Но нямаше нужда. Аз се досещах какво е станало тук. Виждах го пред очите си. Оцелелите описаха горещата тиха нощ, ударите по вратата, строгите заповеди на полицията и пътуването с автобус през Париж. Разказаха ми за вонящия ад във „Вел’д’Ив“. Тези хора се бяха спасили. Бяха успели да откъснат звездите си и да избягат.
	Изведнъж се зачудих дали бих могла да се преместя тук след всичко, което бях научила. Как щях да живея в апартамент, където полицията бе арестувала цяло семейство, за да го изпрати на сигурна смърт? Питах се как _маме_ и съпругът й са се справили с тази мисъл.
	Извадих телефона и се обадих на Бертран. Видял номера ми на дисплея, той промълви:
	— Среща.
	Нашият код, който означаваше: „зает съм“.
	— Спешно е — казах.
	Той измърмори нещо, а после попита на висок глас:
	— Какво става, любов моя? Говори бързо, чакат ме.
	Поех си дълбоко въздух.
	— Бертран — започнах, — знаеш ли как баба ти и дядо ти са получили апартамента на улица „Сентонж“?
	— Не — отвърна той. — Защо?
	— Току-що бях при _маме_. Според нея са се преместили там през юли четирийсет и втора. Мястото е било освободено, след като полицията е задържала едно еврейско семейство по време на масовите арести.
	Тишина.
	— И? — попита Бертран.
	Лицето ми пламна. Гласът ми отекваше из празния апартамент.
	— Не те ли притеснява фактът, че близките ти са дошли да живеят тук, след като са научили за ареста на евреите? Никога ли не са ти казвали за това?
	Представих си как свива рамене по типичния френски маниер. Вероятно се мръщеше и повдигаше вежди.
	— Не, не ме притеснява. Не съм знаел. Не са ми казвали. Но не смятам, че е голям проблем. Много парижани са се нанесли в празните апартаменти след арестите през четирийсет и втора година. Това едва ли превръща семейството ми в колаборационисти.
	Смехът му ме нарани.
	— Не твърдя такова нещо, Бертран.
	— Прекалено се тревожиш за тези работи, Джулия — каза той с по-мек тон. — Оттогава са минали шейсет години. Целият свят е бил във война, не го забравяй. Времената са били тежки за всички.
	Въздъхнах.
	— Просто искам да знам как се е случило. Не разбирам.
	— Много е просто, скъпа. Баба ми и дядо ми са изпитвали затруднения през войната. Антикварният магазин не е вървял добре. Сигурно са очаквали с нетърпение да се преместят на по-широко място. Все пак са имали дете. Били са млади. Радвали са се, че са намерили покрив над главите си. Вероятно не са се замисляли особено за еврейското семейство.
	— О, Бертран — прошепнах аз. — Как е възможно? Защо не са се замисляли?
	— Предполагам, че не са знаели. Трябва да тръгвам, скъпа. Ще се видим довечера. — После затвори.
	Останах в апартамента още малко. Минах по дългия коридор и влязох в празната дневна. Прокарах пръсти по гладката повърхност на мраморната камина. Опитвах се да разбера. Не биваше да позволявам на емоциите да засенчат всичко останало.


	Двете с Рашел бяха взели решение. Щяха да избягат. Трябваше да се махнат от това място. В противен случай ги очакваше смърт, знаеше го. Ако останеха там с другите деца, щеше да настъпи краят. Голяма част от малките бяха болни. Шест бяха умрели. Веднъж тя видя медицинска сестра, като онази от стадиона. Носеше синьо було. Само тя се грижеше за толкова болни деца.
	Момичетата пазеха плана за бягството в тайна. Решиха да не казват на децата. Никой не биваше да знае. Смятаха да го направят посред бял ден. Бяха забелязали, че тогава полицаите почти не им обръщат внимание. Щеше да стане бързо и лесно. Долу при бараките, към водната кула, където жените се бяха опитали да пъхнат пакети с храна през оградата, двете откриха дупка в бодливата тел. Беше малка, но достатъчна, за да може едно дете да пропълзи през нея.
	Някои деца вече бяха напуснали лагера, заобиколени от полицаи. Тя ги беше видяла как се отдалечават. Слаби, измъчени фигури с обръснати глави и изпокъсани дрехи. Къде ги водеха? Някъде далеч? При бащите и майките им? Не вярваше. Рашел също. Щом искаха да ги изпратят на същото място, защо бяха разделили децата от родителите? Защо им причиняваха толкова болка и страдание?
	— Защото ни мразят — бе казала Рашел с плътния си дрезгав глас. — Мразят евреите.
	Но защо, мислеше си момичето. Тя не бе мразила никого през целия си живот. Може би, с изключение на една учителка. Веднъж я бе наказала строго, тъй като не си знаеше урока. Искаше ли да види учителката си мъртва? Да. Искаше. Значи така се случваше всичко. Затова ги бяха довели тук. Мразеха ги толкова, че искаха да ги убият. Мразеха ги, защото носеха жълти звезди. Тя потръпна при тази мисъл. Чувстваше, че цялото зло на земята е събрано тук, около нея. В строгите лица на полицаите, в тяхното безразличие и презрение. А хората извън лагерите? И те ли мразеха евреите? Такъв ли щеше да бъде животът й оттук нататък?
	Миналия юни случайно бе дочула как две съседки си говорят на стълбището. Сподавен женски шепот. Тя спря и наостри уши като малко кученце.
	— И знаеш ли какво стана? Якето му се отвори и отдолу се показа звездата. Никога не съм предполагала, че е евреин.
	Другата жена си пое дълбоко въздух.
	— Наистина ли? Евреин? Този джентълмен! Изненадана съм.
	Момичето бе попитало майка си защо някои съседи не харесват евреите. Тя сви рамене, въздъхна и отново се приведе над дъската за гладене. Не бе отговорила на въпроса й. Затова момичето отиде при баща си. Защо е лошо да бъдеш евреин? Защо хората ги мразят толкова? Баща й се почеса по главата и се усмихна. После отвърна колебливо:
	— Защото ни смятат за различни. Това ги плаши.
	Но какво ни е различното, чудеше се момичето.
	Майка й. Баща й. Братчето й. Липсваха й толкова много, че сърцето й щеше да се пръсне. Чувстваше, че пропада в бездънна яма. Бягството беше единственият начин да овладее положението, да се справи с новия живот, който така и не проумяваше. Може би родителите й бяха успели да се измъкнат и да намерят пътя към дома? Може би… Може би…
	Тя си спомни за празния апартамент, неоправените легла и храната, която бавно се разваляше в кухнята. А братчето й седеше сред цялата тази тишина. Мъртвата тишина на техния дом.
	Рашел я хвана за ръката и тя подскочи.
	— Сега — прошепна. — Да опитаме. Сега.
	Лагерът изглеждаше пуст, почти изоставен. Откакто родителите заминаха, наоколо имаше по-малко полицаи. Те рядко говореха с децата. Не им обръщаха внимание.
	Жегата беше непоносима. Слабите, болни деца лежаха върху влажната слама. Момичетата дочуха мъжки гласове и смях в далечината. Полицаите вероятно се криеха от слънцето в една от бараките.
	Единственият униформен мъж, когото видяха, седеше на сянка с пушка в краката си. Главата му бе клюмнала към стената. Беше заспал с отворена уста. Те се промъкнаха до оградата като бързи малки животни. Пред тях се простираха зелени ливади и ниви.
	Тишина. Жега и тишина. Дали някой ги бе забелязал? Двете легнаха в тревата. Сърцата им биеха силно. Погледнаха през рамо. Никакво движение или шум. Нима е толкова лесно, помисли си момичето. Не, не й се вярваше. Вече нищо не беше лесно.
	Рашел стискаше някакви дрехи в ръцете си. Тя подкани момичето да ги облече. Допълнителните пластове щяха да предпазят кожата им от бодливата тел. Момичето потръпна, когато навлече мръсния парцалив пуловер и тесните прокъсани панталони. На кого ли бяха дрехите? На някое дете, оставено тук самичко и вече умряло?
	Приведени напред, те се приближиха до малката дупка в телената ограда. Наблизо стоеше полицай. Не можеха да различат лицето му. Виждаха само острия силует на високата му фуражка. Рашел посочи дупката в оградата. Трябваше да побързат. Нямаха време за губене. Легнаха по корем и пропълзяха към отвора. Много е малък, помисли си момичето. Как щяха да минат през него, без да се порежат на бодливата тел въпреки допълнителните дрехи? Защо изобщо смятаха, че ще успеят да се измъкнат незабелязано? Бяха луди. Напълно луди.
	Тревата погъделичка носа й. Миришеше приятно. Искаше да зарови лице в нея и да вдиша свежия й аромат. Рашел вече бе стигнала до дупката и внимателно подаваше глава навън.
	Изведнъж момичето чу тежки стъпки в тревата. Сърцето й спря. Вдигна очи към огромната фигура, надвиснала над нея. Полицай. Той я дръпна за окъсаната яка на блузата и я разтърси. Момичето се вцепени от ужас.
	— Какво правите, по дяволите? — изсъска мъжът в ухото й.
	Рашел бе излязла наполовина през дупката. Полицаят, който все още държеше момичето за тила, посегна към Рашел и я хвана за глезена. Тя се разбунтува и започна да го рита, но той беше по-силен и я издърпа обратно през телената ограда. Лицето и ръцете й кървяха.
	Двете се изправиха пред него. Рашел подсмърчаше. Момичето стоеше изправено, с гордо вдигната брадичка. Умираше от страх, но бе решила да не го показва. Поне щеше да опита.
	В следващия миг се втренчи в мъжа и ахна от почуда. Беше червенокосият полицай. Позна я веднага. Адамовата му ябълка изскочи напред, а дебелите му пръсти, с които я държеше за врата, затрепериха.
	— Не може да избягате — каза навъсено той. — Трябва да останете тук, ясно ли е?
	Беше млад, на двайсет и една-две. Имаше едра фигура и розова кожа. Момичето забеляза, че той се поти под дебелата си тъмна униформа. Челото и горната му устна блестяха от влага. Премигваше нервно и местеше тежестта си от крак на крак.
	Тя осъзна, че не се страхува. Изпитваше някакво странно съжаление към него, което я озадачаваше. Докосна ръката му. Той я погледна с изненада и объркване.
	— Знаете коя съм, нали? — попита момичето.
	Последното не прозвуча като въпрос, а като добре известен факт.
	Полицаят кимна и избърса потта под носа си. Тя извади ключа от джоба и му го показа. Ръката й не трепна.
	— Помните ли братчето ми? — попита. — Малкото момче с руса къдрава коса?
	Той кимна отново.
	— Трябва да ме пуснете, мосю. Братчето ми остана в Париж. Съвсем само. Заключих го в един шкаф, защото мислех, че… — Гласът й пресекна. — Мислех, че ще бъде на сигурно място! Трябва да се върна! Веднага! Пуснете ме да мина през дупката. Можете да се престорите, че никога не сте ме виждали, мосю.
	Мъжът погледна през рамо към бараките, сякаш се страхуваше някой да не се приближи и да ги чуе.
	Сложи пръст на устните си и се обърна към нея. Намръщи се и поклати глава.
	— Не мога — каза тихо той. — Изпълнявам заповеди.
	Момичето докосна гърдите му и прошепна:
	— Моля ви, мосю.
	Рашел подсмърчаше до нея. Лицето й бе изцапано с кръв и сълзи. Мъжът отново погледна през рамо. Беше силно притеснен. Момичето забеляза странното му изражение, същото, което бе видяла в деня на арестите. Смесица от съжаление, срам и гняв.
	Тя чувстваше как времето се проточва тежко и непоносимо. Безкрайно. Отново усети нарастващата паника в себе си. Какво щеше да прави, ако полицаят ги върнеше в бараките? Как би продължила да живее? Как? Ще се опитам да избягам пак, каза си непоколебимо тя. Да, ще опитвам отново и отново. Докато успея.
	Изведнъж мъжът произнесе името й и я хвана за ръката. Дланта му беше гореща и лепкава.
	— Тръгвай — каза той през стиснати зъби. Потта се стичаше по бледите му бузи. — Сега! Бързо!
	Объркана, тя се втренчи в златистите му очи. Полицаят я изблъска към дупката, натискайки я към земята. Вдигна бодливата тел и я бутна силно навън. Острите шипове одраскаха челото й. После всичко свърши. Тя скочи на крака. Беше свободна, от другата страна на оградата.
	Рашел гледаше отстрани, без да помръдне.
	— И аз искам да избягам — каза тя.
	Полицаят я хвана за врата.
	— Не, ти оставаш.
	— Не е честно! — извика Рашел. — Защо пускате нея, а мен не? Защо?
	Отвъд оградата момичето стоеше вцепенено. Защо Рашел не можеше да я последва? Защо мъжът не я пускаше?
	— Моля ви, нека дойде с мен — заяви тя. — Моля ви, мосю.
	Говореше с тих, спокоен глас. Глас на млада жена.
	Полицаят сякаш се смути. Но не се колеба дълго.
	— Тръгвай — каза накрая той и избута Рашел напред. — Бързо.
	Задържа бодливата тел и тя пропълзя през дупката. Останала без дъх, Рашел застана до момичето.
	Мъжът бръкна в джоба си и извади нещо отвътре. После го подаде на момичето през оградата.
	— Вземи ги — заповяда той.
	Тя погледна дебелото снопче банкноти в ръката си. Сложи ги в джоба, при ключа.
	Полицаят се обърна към бараките. Челото му беше сбръчкано от тревога.
	— Бягайте, за бога! Бързо! Ако ви видят… Свалете звездите. Опитайте се да намерите помощ. Бъдете внимателни! Успех!
	Момичето искаше да благодари за помощта и парите. Понечи да му подаде ръка, но Рашел я хвана и се затича напред. Двете хукнаха с всичка сила през високите златни жита. Дробовете им щяха да се пръснат от напрежението, а ръцете и краката им се мятаха встрани. Трябваше да стигнат далеч, на възможно най-голямо разстояние от лагера.


	Когато се прибрах вкъщи, осъзнах, че ми се гади от няколко дни. В началото не се притесних, тъй като се занимавах изцяло с проучванията за статията. А и миналата седмица бях научила подробностите около апартамента на _маме_. Но възпалението и силните болки в гърдите ме накараха да се замисля за състоянието си. Проверих цикъла си. Да, закъсняваше ми. Това обаче не се случваше за пръв път. Все пак реших да се отбия в аптеката на булеварда, за да си купя тест за бременност. Исках да бъда сигурна.
	И ето че се появи. Тънката синя чертичка. Бях бременна. Не можех да повярвам.
	Седнах в кухнята и затаих дъх.
	За последно бях чакала дете преди пет години. Вече имах зад гърба си два спонтанни аборта. Бременността бе преминала кошмарно. Получих силни болки още в началото и лекарите откриха, че оплодената яйцеклетка расте извън матката, в една от тръбите. Последва тежка операция и ужасен възстановителен период както в психическо, така и във физическо отношение. Отне ми дълго време да превъзмогна случилото се. Отстраниха единия ми яйчник. Хирургът се съмняваше, че ще забременя отново. Тогава вече бях навършила четирийсет. Още си спомням отчаянието и тъгата, изписани върху лицето на Бертран. Той никога не сподели разочарованието си, но аз го усещах. Знаех. Фактът, че не искаше да разкрие чувствата си, влоши ситуацията. Бертран ме държеше на разстояние. Думите, които така и не изрекохме, отвориха огромна пропаст помежду ни. Говорех за случилото се само с моя психотерапевт. И с най-близките ми приятели.
	Спомних си за един неотдавнашен уикенд в Бургундия. Тогава бяхме поканили на гости Изабел и семейството й. Дъщеря й Матилд беше на възрастта на Зоуи. Изабел имаше и син, Матьо, на четири-пет години. Никога няма да забравя начина, по който Бертран наблюдаваше момченцето. Не го изпускаше от поглед, играеше си с него и го носеше на рамене. Забавляваше се, но очите му бяха тъжни и замислени. Не можех да понеса подобно нещо. Изабел ме завари да плача в кухнята, докато останалите привършваха своя киш лорен навън. Тя ме прегърна силно, наля ми вино в една голяма чаша и пусна уредбата, от която загърмяха старите хитове на Даяна Рос.
	— Вината не е в теб, скъпа. Не го забравяй.
	Дълго време се чувствах ужасно. Семейство Тезак се отнесоха към мен внимателно и тактично, но аз не можех да прогоня усещането, че не съм дала на Бертран онова, което искаше най-много — второ дете. И най-вече син. Бертран имаше две сестри. Името му щеше да изчезне, ако не се появеше наследник, който да го продължи. Дотогава не бях осъзнала колко важни са тези неща в неговото семейство.
	Когато настоях да ме наричат Джулия Джармънд, въпреки че бях съпруга на Бертран, близките му реагираха с мълчаливо изумление. Свекърва ми Колет обясни със студена усмивка, че подобно отношение се смята за твърде модерно във Франция. Тук не се гледаше с добро око на феминистките прояви. Всяка французойка трябваше да се представя с името на съпруга си. Те очакваха, че до края на живота си ще бъда мадам Бертран Тезак. Засмях се широко и отвърнах с развеселен глас, че все пак ще се придържам към Джармънд. Колет не каза нищо. Оттогава двамата с Едуар ме представяха на останалите като „съпругата на Бертран“.
	Втренчих се в синята чертичка. Щях да имам бебе. Бебе! Обзе ме неописуемо щастие. Озърнах се из познатата до болка кухня. Приближих се до прозореца и погледнах към мрачния двор отдолу. Нямаше значение дали ще бъде момче или момиче. Бертран се надяваше на син. Но той би се зарадвал и на дъщеря. Знаех го. Второ дете. Детето, което чакахме толкова дълго. Детето, за което бяхме спрели да се надяваме. Зоуи също бе престанала да споменава за него. А _маме_ отдавна не проявяваше любопитство.
	Как щях да съобщя на Бертран? Не можех да го направя по телефона. Исках да останем насаме. Нуждаехме се от уединение и лично пространство. Не биваше да казваме на другите, докато не минеха първите три месеца. Копнеех да се обадя на Ерве и Кристоф, Изабел, Чарла и родителите ми, но се въздържах. Съпругът ми трябваше да узнае пръв. А след него дъщеря ми. Хрумна ми идея.
	Взех телефона и звъннах на Елза, детегледачката. Попитах я дали може да се грижи за Зоуи тази вечер. Тя се съгласи. След това резервирах маса в любимия ни ресторант на улица „Сен Доминик“. Ходехме често там, откакто се бяхме оженили. Накрая се обадих на Бертран, но попаднах на гласовата му поща. Оставих му съобщение да ме чака в „Тумийо“ в девет вечерта.
	Ключът на Зоуи щракна в ключалката. Вратата се затръшна и тя влезе в кухнята с тежката си раница в ръка.
	— Здрасти, мамо. Как беше денят ти?
	Усмихнах се. Винаги когато виждах Зоуи, се възхищавах на нейната красива, стройна фигура. Обожавах лешниковите й очи.
	— Ела тук, милинка — казах и я прегърнах силно.
	Тя се отдръпна и ме изгледа.
	— Определено е бил добър, а? — попита. — Чувствам го от прегръдката ти.
	— Така е — потвърдих. Едва се сдържах да не споделя новината. — Денят е страхотен.
	Зоуи не отмести очи от мен.
	— Радвам се. Напоследък се държеше малко странно. Мислех, че е заради децата.
	— Кои деца? — попитах и пригладих лъскавата й кестенява коса.
	— Онези деца — каза тя. — От „Вел’д’Ив“. Децата, които никога не са се върнали.
	— Права си — заявих. — Натъжих се. Все още се чувствам така.
	Зоуи ме хвана за ръцете и започна да върти венчалната ми халка. Обичаше да го прави още като малка.
	— Чух те как говориш по телефона миналата седмица — добави тя, без да ме поглежда.
	— И?
	— Мислеше, че съм заспала.
	— О! — възкликнах.
	— Не бях. Беше късно вечерта. Май говореше с Ерве. Сподели с него какво си научила от _маме_.
	— За апартамента ли? — попитах.
	— Да — отвърна тя и най-накрая ме погледна. — За еврейското семейство. И нещата, които са им се случили. Каза, че _маме_ е живяла в апартамента през всички тези години, без да се интересува от тях.
	— Чула си целия разговор?
	Тя кимна.
	— Знаеш ли нещо за това семейство, мамо? Кои са били те? Какво е станало?
	Поклатих глава.
	— Не, милинка, не знам.
	— _Маме_ наистина ли не се е интересувала от тях?
	Трябваше да бъда внимателна.
	— Сигурна съм, че се е интересувала. Но едва ли е знаела какво точно се е случило.
	Зоуи продължи да върти пръстена, този път по-бързо.
	— Мамо, ще научиш ли повече за тях?
	Хванах треперещите пръсти, които си играеха с халката ми.
	— Да, Зоуи. Смятам да го направя.
	— Татко няма да остане доволен — заяви тя. — Чух го как ти каза да не мислиш за това. Да спреш да се тревожих. Звучеше ядосан.
	Придърпах я към себе си и опрях брадичка на рамото й. Спомних си за чудесната тайна, която криех. Очаквах с нетърпение вечерята в „Тумийо“, изненаданото лице на Бертран и радостните му викове.
	— Скъпа — казах. — Баща ти няма нищо против. Уверявам те.


	Изтощени, децата най-после спряха да тичат. Скриха се зад един огромен храст. Бяха жадни и задъхани. Момичето чувстваше остра болка от едната страна. Копнееше за глътка вода. Искаше да си почине и да възвърне силите си, но знаеше, че не бива да остава тук. Трябваше да продължи и да се добере до Париж. По някакъв начин.
	Мъжът им бе казал да свалят звездите. Двете смъкнаха допълнителните дрехи, разпокъсани от бодливата тел. Момичето огледа блузата си. Отпред се открояваше голяма звезда. Тя я задърпа. Рашел последва примера й и зарови нокти в своята. Откъсна я лесно. Но тази на момичето бе зашита твърде здраво. Тя свали блузата и я вдигна пред очите си. Разучи ситните безупречни шевове. Спомни си как майка й, приведена над купчина дрехи, пришиваше търпеливо всяка звезда. От спомена й се насълзиха очите. Тя заплака и зарови лице в блузата. Никога не бе изпитвала подобно отчаяние.
	Рашел я прегърна нежно. Погали я с окървавените си ръце и я притисна към себе си.
	— Вярно ли е, че малкото ти братче е в шкафа?
	Тя кимна. Рашел я прегърна по-силно и прокара непохватно пръсти през косата й. Момичето се чудеше къде е майка й сега. А баща й? Къде ги бяха отвели? Дали бяха заедно на сигурно място? Само да можеха да я зърнат в момента… Да видят колко е мръсна, самотна и гладна…
	Тя стана и с мъка се усмихна на Рашел. На миглите й трептяха сълзи. Чувстваше се мръсна, самотна и гладна, но не и уплашена. Избърса лице с издраните си ръце. Беше твърде голяма, за да се страхува. Вече не беше дете. Искаше родителите й да се гордеят с нея. Да се гордеят, задето е избягала от лагера. Да се гордеят, че отива в Париж, за да спаси братчето си. Да се гордеят със смелостта й.
	Започна да разкъсва със зъби идеалните шевове на майка си. Жълтото парче плат се отдели от блузата. Тя го погледна. С големи черни букви пишеше: „Еврейка“. Момичето сгъна звездата в дланта си.
	— Не ти ли изглежда съвсем малка? — попита тя Рашел.
	— Какво ще правим с тях? — зачуди се Рашел. — Ако ги намерят в джобовете ни, това ще е краят.
	Решиха да ги заровят зад храста заедно с дрехите, които бяха използвали при бягството. Земята беше мека и суха. Рашел изкопа дупка, сложи вътре звездите и дрехите, а после ги покри с кафява пръст.
	— Готово — заяви самоуверено тя. — Зарових ги. Вече са мъртви. В гроба. Ще останат там завинаги.
	Момичето се засмя. Изведнъж обаче се засрами. Майка й бе казала да се гордее със звездата. Да се гордее, че е еврейка.
	Но сега не искаше да мисли за това. Нещата се бяха променили. Всичко беше различно. Трябваше да открие вода, храна и подслон. Да стигне до вкъщи. Но как? Не знаеше. Дори не предполагаше къде се намират сега. Имаше пари. Парите от полицая. Той не се бе оказал толкова лош. Може би съществуваха и други добри хора, които щяха да им помогнат. Хора, които не ги мразеха и не ги смятаха за „различни“.
	Не бяха далеч от селото. Иззад храста зърнаха табела.
	— Бон-ла-Роланд — прочете на глас Рашел.
	Инстинктите им подсказваха да не се връщат в селото. Не можеха да разчитат на хората там. Те знаеха за лагера, но никой не им се бе притекъл на помощ, с изключение на онези жени. А и селото беше твърде близо до лагера. Вероятно щяха да се натъкнат на някой човек, който директно би ги изпратил обратно. Двете обърнаха гръб на Бон-ла-Роланд и тръгнаха напред, крачейки близо до високата трева край пътя. Момичето мечтаеше за глътка вода. Прималяваше й от жажда и глад.
	Вървяха дълго. От време на време спираха и се криеха в тревата, щом зърнеха кола или селянин, който прибираше кравите си. Дали отиваха в правилната посока, към Париж? Тя не знаеше. Поне беше ясно, че се отдалечават от лагера. Погледна обувките си. Вече се разпадаха, въпреки че бяха резервният й чифт. Беше ги носила само при специални поводи — на кино, рождени дни и срещи с приятели. Бяха ги купили с майка й миналата година близо до площад „Репюблик“. Струваше й се толкова отдавна. В предишен живот. Вече й бяха умалели. Стискаха й на пръстите.
	В късния следобед стигнаха до една гора — дълга, прохладна ивица от зелени дървета. Миришеше на свежест и влага. Те свърнаха от пътя с надеждата, че ще намерят диви ягоди или боровинки. След малко видяха цял храст, отрупан с плодове. Рашел нададе радостен вик. Седнаха на земята и се нахвърлиха върху тях. Момичето си спомни как беше брало плодове с баща си през онези чудесни дни край реката.
	Отвикнал да поема толкова храна, стомахът й се поду. Тя се преви напред и повърна. Усети неприятен вкус в устата си. Каза на Рашел, че трябва да намерят вода. Изправи се мъчително и двете навлязоха в гората, сред тайнствения смарагдов свят, облян от златиста слънчева светлина. Момичето забеляза сърна, която галопираше сред високата папрат. Затаи дъх от изумление. Не бе свикнала на подобни гледки. Беше истинско градско дете.
	Стигнаха до малко бистро езеро в гората. Водата беше студена и чиста. Момичето дълго пи от нея. Изплакна устата си, изми петната от боровинките и потопи крака в спокойната вода. Не беше плувала от онзи излет край реката и не смееше да влезе в езерото. Рашел я окуражи и обеща да й помогне. Момичето се потопи, хващайки я за раменете. Рашел я придържаше под гърба и главата така, както преди бе правел баща й. Водата галеше кожата й, подобно на кадифе. Тя намокри обръснатата си глава. Косата й бе започнала да расте отново. Приличаше на златиста перушина, но беше остра като наболата брада на баща й.
	Изведнъж момичето почувства безкрайна умора. Искаше й се да легне в мекия зелен мъх. Само за малко. Нуждаеше се от кратка почивка. Рашел се съгласи. Можеха да поспят. Бяха на сигурно място.
	Те се сгушиха една в друга и вдишаха аромата на свежия мъх, толкова различен от вонящата слама в бараките.
	Момичето заспа мигновено. За пръв път от много време потъна в дълбок спокоен сън.


	Бях резервирала нашата маса. Намираше се в ъгъла, вдясно от входа, зад старомодния метален бар с цветни огледала. Червеното велурено сепаре образуваше буквата „Г“. Заех място и се загледах в сервитьорите, които се суетяха наоколо с дългите си бели престилки. Един от тях ми донесе чаша „Кир Роял“. Ресторантът беше доста оживен. Бертран ме бе довел тук на първата ни среща. Нищо не се беше променило оттогава — ниските тавани, белите стени, кръглите лампи, колосаните покривки. Сервираха същите ястия от Корез и Гаскония, любимите на Бертран. Когато се запознахме, той живееше на близката улица „Малар“ в старомодна мансарда, която ми се струваше непоносима през лятото. Като американка, свикнала с климатичните инсталации, се чудех как Бертран търпи тази жега. По онова време още делях жилище с момчетата на улица „Берт“. Моята тъмна, прохладна стая представляваше чудесно убежище през задушните летни месеци. Бертран и сестрите му бяха израснали в тази част на Париж, в изтънчения и аристократичен Седми _арондисман_. Родителите им отдавна живееха на дългата, криволичеща улица „Юниверсите“, а семейният антикварен магазин се намираше на улица „Бак“ в същия район.
	Нашата маса. Именно там Бертран ми предложи да се оженим. На нея му казах, че съм бременна със Зоуи. А по-късно, че съм разбрала за Амели.
	Амели.
	Не и тази вечер. Амели оставаше в миналото. Но наистина ли беше така? Трябваше да призная, че не съм сигурна. Сега обаче не исках да знам. Щяхме да имаме бебе. Амели не можеше да застане помежду ни. Усмихнах се с лека горчивина. Затворих очи. Не беше ли това типичната за всяка французойка реакция — да „затвори очи“ пред похожденията на съпруга си? Чудех се дали съм способна да го направя.
	Когато научих за изневярата му преди десет години, вдигнах жесток скандал. Седяхме на същата маса. Реших да му кажа всичко. Той не отрече. Запази хладнокръвие и ме изслуша, сключил пръсти под брадичката си. Бях открила квитанции от плащания с кредитни карти. Хотел „Ла Перл“ на улица „Канет“. „Ленокс“ на улица „Деламбр“. „Льо Рьоле Кристин“ на улица „Кристин“. Безброй квитанции от различни хотели.
	Бертран не бе действал особено предпазливо. Нито с квитанциите, нито с парфюма, който лъхаше от дрехите, косата му и от предпазния колан на предната седалка на пътника в неговото ауди. Именно там намерих първата следа. „Л’ьор Бльо“. Най-тежкият и наситен аромат на „Герлен“. Веднага разбрах коя е, защото се познавахме. Бяхме се срещнали малко след сватбата ни.
	Разведена. С три деца. На четирийсет и няколко, с прошарена кестенява коса. Олицетворение на парижката изтънченост. Дребна, стройна, елегантна. Винаги с подходяща чанта и обувки. Имаше страхотна работа и просторен апартамент с изглед към площад „Трокадеро“. Великолепното й старо френско име звучеше като едно от прочутите вина. На лявата си ръка носеше пръстен с печат.
	Амели. Старата приятелка на Бертран от лицея „Виктор Дюрюи“. Жената, с която не бе спрял да се среща. Жената, с която така и не бе престанал да спи въпреки браковете, децата и годините.
	— Вече сме само добри приятели — уверяваше ме той. — Нищо повече.
	След вечеря, докато седяхме в колата, се бях превърнала в разярена лъвица. Мисля, че Бертран се почувства поласкан. Закле се, че не ми изневерява. Обичал мен и само мен. Амели нямала значение за него. Била нещо преходно. Отне ми дълго време, за да му повярвам.
	Наскоро обаче отново бях започнала да го подозирам. Обземаше ме онова странно предишно съмнение. Дали все още му имах доверие?
	— Ти си луда да му вярваш — твърдяха Ерве и Кристоф.
	— Може би трябва да го попиташ — предлагаше Изабел.
	— Не си добре, ако приемаш думите му за чиста монета — повтаряха Чарла, майка ми, Холи, Сузана и Джан.
	Реших, че тази вечер няма да мисля за Амели. Исках да се концентрирам изцяло върху себе си, Бертран и чудесната новина. Отпивах от чашата си. Сервитьорите ми се усмихваха. Чувствах се добре. Бях силна. Амели да върви по дяволите. Бертран беше мой съпруг. Чаках неговото дете.
	Ресторантът беше пълен. Огледах масите. Възрастен мъж и съпругата му пиеха вино, приведени над чиниите си. Група млади жени в средата на трийсетте се заливаха от смях под навъсения поглед на самотна посетителка, която седеше на съседната маса. Бизнесмени в сиви костюми пушеха пури. Американски туристи се опитваха да разгадаят менюто. Семейства вечеряха с децата си. Беше доста шумно и задимено. Но това не ми пречеше.
	Бертран каза, че ще закъснее, както обикновено. Не се сърдех. Бях успяла да се преоблека и да отида на фризьор. Носех тъмнокафяв панталон, който той харесваше, и прилепнала бежова блуза. Бях с перлени обеци и часовник „Ермес“. Втренчих се в огледалото от лявата ми страна. Очите ми бяха по-големи и по-сини от обикновено. Кожата ми сияеше. Изглеждах доста добре за бременна жена на средна възраст. Начинът, по който ме наблюдаваха сервитьорите, ми подсказваше, че и те са на същото мнение.
	Извадих бележника си от чантата. На следващата сутрин трябваше да се обадя на гинеколожката, за да си запазя час. Щеше да се наложи да ме изследват. Нямаше да мина без амниоцентеза. Вече не бях млада майка. Раждането на Зоуи ми се струваше много отдавна.
	Изведнъж ме обзе паника. Дали можех да преживея подобно нещо сега, единайсет години по-късно? Бременността, раждането, безсънните нощи, шишетата с биберон, плача, памперсите? Разбира се, че можех. От десет години мечтаех за второ дете. Чувствах се готова. Бертран също.
	Но докато го чаках, притеснението ми нарастваше. Опитах се да го потисна. Отворих бележника и прочетох записките, които бях нахвърлила във връзка с „Вел’д’Ив“. Съвсем скоро потънах в работата. Вече не чувах шума наоколо — смеха на клиентите, бързите движения на сервитьорите, звука от местенето на столове по пода.
	Вдигнах очи и зърнах съпруга си. Беше пред мен и ме наблюдаваше.
	— Здравей. Откога стоиш тук? — попитах.
	Бертран се усмихна и сложи ръка върху моята.
	— Достатъчно дълго. Изглеждаш прекрасно.
	Беше с тъмносиньото си кадифено сако и красива бяла риза.
	— Да не говорим за теб — казах.
	За малко щях веднага да издам тайната. Но беше рано. Едва се сдържах. Сервитьорът донесе „Кир Роял“ на Бертран.
	— Е? — заяви той. — Защо сме тук, скъпа? Има ли специален повод? Някаква изненада?
	— Да — отвърнах и вдигнах питието си. — Много специална изненада. Да пием за нея!
	Чашите ни иззвънтяха.
	— Трябва ли да позная какво е? — попита той.
	Почувствах се като палаво момиченце.
	— Никога няма да познаеш! Никога.
	Той се усмихна.
	— Приличаш на Зоуи! Дъщеря ни знае ли за специалната изненада?
	Поклатих глава. Вълнението ми нарастваше.
	— Не. Никой не знае. Никой, освен… мен.
	Взех ръката му. Кожата му беше гладка и потъмняла от слънцето.
	— Бертран — започнах.
	Сервитьорът се приближи до нас. Решихме да поръчаме. Направихме го бързо — патешко филе за мен и касуле за Бертран. Аспержи за предястие.
	Проследих с поглед сервитьора, който изчезна в кухнята. После го изрекох. Ужасно бързо.
	— Бременна съм.
	Взрях се в лицето му. Очаквах да отвори уста и да ококори очи от щастие. Но мускулите му оставаха неподвижни като маска. Бертран премигна.
	— Бременна си?
	Стиснах ръката му.
	— Не е ли страхотно, Бертран?
	Той не отвърна. Почувствах се объркана.
	— В кой месец си? — попита накрая.
	— Току-що разбрах — промърморих, разтревожена от неговото безразличие.
	Бертран разтърка очи. Правеше го винаги когато беше изморен или угрижен. Не каза нищо повече. Аз също.
	Тишината се разстилаше между нас като гъста мъгла. Можех да я докосна с пръсти.
	Сервитьорът дойде, за да ни поднесе аспержите. Никой от нас не ги докосна.
	— Какво става? — попитах накрая. Трябваше да наруша мълчанието.
	Бертран въздъхна, поклати глава и отново разтърка очи.
	— Мислех, че ще се зарадваш — продължих. В очите ми напираха сълзи.
	Бертран облегна брадичка на ръката си и ме погледна.
	— Джулия, аз се бях отказал.
	— И аз! Напълно.
	Очите му оставаха сериозни. Не ми харесваше тяхната категоричност.
	— Какво имаш предвид? — попитах. — Само защото си се отказал, не означава, че…
	— Джулия, след по-малко от три години ще стана на петдесет.
	— Е, и? — попитах. Бузите ми горяха.
	— Не искам да бъда стар баща — заяви тихо той.
	— Господи! — възкликнах.
	Тишина.
	— Не можем да задържим бебето, Джулия — добави нежно Бертран. — Вече всичко е различно. Зоуи скоро ще влезе в пубертета. Ти си на четирийсет и пет. Животът ни не е като преди. Едно бебе няма място в него сега.
	Най-накрая сълзите потекоха по лицето ми.
	— Да не ми казваш… да не ми казваш — задавих се аз, — че очакваш да го махна?
	Семейството на съседната маса ни гледаше. Изобщо не ми пукаше.
	В критични ситуации винаги преминавах на родния си език. В подобен момент ми се струваше невъзможно да говоря на френски.
	— След три спонтанни аборта? — казах с треперещ глас.
	Изражението му беше тъжно. Нежно и тъжно. Искаше ми се да го ударя, но не можех. Зарових лице в салфетката и заплаках. Бертран ме погали по косата. Непрекъснато повтаряше, че ме обича.
	Престанах да го слушам.


	Когато децата се събудиха, наоколо цареше мрак. Гората вече не беше онова тихо зелено място, из което бяха бродили през деня. Струваше им се огромна и изпълнена със звуци. Те бавно си проправиха път през високата папрат. Държаха се за ръце и застиваха на място при всеки шум. Нощта сякаш ставаше все по-непрогледна. Продължиха напред. Момичето си помисли, че ще припадне от умора, но топлата ръка на Рашел й даваше сили.
	Накрая стигнаха до широк път, който криволичеше сред ливадите. Гората остана зад гърба им. Те се втренчиха в мрачното безлунно небе.
	— Виж — каза Рашел и посочи пред себе си. — Кола.
	Двете зърнаха фарове, светещи в тъмнината. Бяха боядисани с черна боя, през която се процеждаше бледо сияние. Шумният мотор ревеше в нощта.
	— Какво ще правим? — попита Рашел. — Да я спрем ли?
	Момичето забеляза и други затъмнени фарове. Задаваше се дълга колона автомобили.
	— Залегни — прошепна тя и дръпна Рашел за полата. — Бързо!
	Наоколо нямаше храсти, зад които да се скрият. Момичето се просна на земята и зарови лице в калта.
	— Защо? Какво правиш? — зачуди се Рашел.
	После разбра. Това бяха войници. Немски войници, които патрулираха в нощта.
	Рашел легна до нея. Колите приближаваха. Мощните им двигатели издаваха силен рев. Двете деца различиха лъскавите войнишки каски на бледата светлина от фаровете. Ще ни видят, помисли си момичето. Не можем да се скрием. Няма къде. Ще ни видят.
	Първата кола мина покрай тях, следвана от другите. Очите им се насълзиха от гъстия прахоляк. Стараеха се да не кашлят. Не биваше дори да помръдват. Момичето лежеше по очи в мръсотията. Запуши ушите си. Колоната й се струваше безкрайна. Дали войниците щяха да забележат тъмните им силуети край пътя? Тя с ужас си представи виковете, свистенето на гумите, затръшването на вратите. Бързите стъпки на мъжете и грубите им ръце.
	Но и последната кола изчезна в нощта. Отново настъпи тишина. Те погледнаха нагоре. На черния път нямаше нищо, освен гъсти облаци прах. Изчакаха за миг, после тръгнаха приведени в обратната посока. Между дърветата блещукаше светлина. Бяла, подканваща светлина. Децата се приближиха към нея. Отвориха една порта и плахо отидоха до къщата. Прилича на ферма, помисли си момичето. През отворения прозорец се виждаше жена, която четеше до камината. Мъжът й пушеше лула. В ноздрите на момичетата проникна силен аромат на топла храна.
	Без да се колебае, Рашел почука на вратата. Някой отмести памучните пердета. Жената, която ги наблюдаваше през стъклото, имаше продълговато, изпито лице. Тя изгледа децата и дръпна пердетата. Вратата не се отвори. Рашел почука отново.
	— Моля ви, мадам. Нуждаем се от храна и вода.
	Пердетата не помръдваха. Децата застанаха пред отворения прозорец. Мъжът с лулата се изправи.
	— Махайте се — каза той с тих заплашителен глас. — Изчезвайте оттук.
	Слабата жена ги гледаше мълчаливо зад него.
	— Моля ви, дайте ни малко вода — настоя момичето.
	Той шумно затвори прозореца.
	Момичето искаше да заплаче. Защо тези селяни бяха толкова жестоки? Тя бе видяла хляба на масата. До него имаше кана с вода. Рашел я затегли напред. Върнаха се на криволичещия черен път. Наблизо се издигаха и други селски къщи. Всеки път се случваше едно и също. Пъдеха ги. И те бягаха.
	Ставаше късно. Чувстваха се уморени и жадни. Едва се държаха на краката си. Стигнаха до огромна стара къща встрани от пътя. Беше осветена от висока лампа, която огряваше лицата им. Пред къщата забелязаха празна кучешка колиба. Промъкнаха се вътре. Там беше чисто и топло. Намериха купичка с вода и един оглозган кокал. Утолиха жаждата си. Момичето се страхуваше, че кучето може да се върне и да ги ухапе. Сподели притесненията си с Рашел. Но тя вече бе заспала, свита на кълбо като животинче. Момичето се вгледа в изпитите й страни и хлътналите очи. Приличаше на старица.
	Тя задряма, сгушена в Рашел. Присъни й се нещо странно и ужасно. Видя братчето си мъртво в шкафа. Видя как полицаите бият родителите й. Изстена в съня си.
	Събуди се внезапно от гневен кучешки лай. Разтърси силно Рашел. Двете чуха мъжки глас и стъпки по чакъла. Беше твърде късно да се измъкнат. Не им оставаше нищо, освен да се вкопчат отчаяно една в друга. Ще умрем, помисли си момичето. Ще ни убият.
	Стопанинът хвана с една ръка кучето. Наведе се пред колибата и заопипва с другата си ръка. Те изпълзяха.
	Мъжът беше стар, дребен и съсухрен, с плешива глава и сребристи мустаци.
	— Какво става тук? — промърмори той, като ги оглеждаше на светлината от лампата.
	Момичето усети как Рашел замръзна на място. Предположи, че ще избяга бързо като заек.
	— Да не сте се изгубили? — попита старецът.
	В гласа му се четеше тревога. Децата се изненадаха. Бяха очаквали заплахи и удари, всичко друго, но не и любезни думи.
	— Моля ви, господине. Гладни сме — каза Рашел.
	Старецът кимна.
	— Виждам.
	Той се наведе, за да усмири кучето. После заяви:
	— Хайде, деца. Елате с мен.
	Момичетата не помръднаха. Можеха ли да му се доверят?
	— Нищо лошо няма да ви се случи.
	Те стояха сгушени една в друга. Все още се страхуваха.
	Старецът се усмихна нежно.
	— Жьонвиев! — извика той и тръгна към къщата.
	На прага на голямата входна врата се появи възрастна жена, облечена в син халат.
	— Защо лае глупавото ти куче, Жюл? — попита раздразнено тя. После видя децата. Хвана се за лицето и възкликна: — Мили боже!
	Приближи се до тях. Имаше спокойно пълно лице и гъста бяла коса, прибрана в плитка. Огледа ги с болка и съжаление.
	Сърцето на момичето подскочи. Старицата приличаше на баба й от Полша. Тя също беше със светли очи, побеляла коса и приятно закръглена фигура.
	— Жюл — прошепна жената. — Това да не са…
	Съпругът й кимна.
	— Мисля, че да.
	Жената рече непоколебимо:
	— Трябва да ги скрием. Веднага.
	После закуцука към черния път и се озърна в двете посоки.
	— Бързо, деца! Влизайте! — подкани ги тя и протегна ръце. — Тук сте на сигурно място. Ние ще се погрижим за вас.


	Прекарах ужасна нощ. Събудих се уморена, с подпухнало лице. Добре че Зоуи вече бе отишла на училище. Не исках да ме вижда така. Бертран беше нежен и внимателен. Каза, че трябва да поговорим отново. Предложи да го направим вечерта, след като Зоуи си легне. Той заяви последното със спокоен, изключително деликатен тон. Вътрешно усещах, че решението му е окончателно. Никой и нищо не бе в състояние да го убеди, че е хубаво да задържа детето.
	Още не можех да обсъдя проблема с приятелите или сестра ми. Изборът на Бертран ме тревожеше до такава степен, че предпочитах да го запазя за себе си, поне засега.
	Денят започна тежко. Нещата, с които се захващах, ми се струваха непосилни. Всяко движение беше мъчително. В съзнанието ми непрекъснато изникваха спомени от миналата вечер. Думите на Бертран. Единственият изход беше да се потопя в работата. Този следобед трябваше да се срещна с Франк Леви в неговия офис. Изведнъж събитията във „Вел’д’Ив“ ми се сториха ужасно далечни. Сякаш бях остаряла за една нощ. Вече нищо нямаше смисъл, освен детето, което носех в себе си. Детето, което съпругът ми не желаеше.
	Докато вървях към редакцията, мобилният ми телефон иззвъня. Беше Гийом. В жилището на баба си намерил няколко стари книги за „Вел’д’Ив“. Можел да ми ги даде назаем. Предложи да се видим по-късно през деня или вечерта на по едно питие. Звучеше въодушевено. Веднага се съгласих. Уговорихме си среща в шест часа в кафене „Селект“ на булевард „Монпарнас“, на две минути от къщи. Затворихме и телефонът ми иззвъня отново.
	Този път беше бащата на Бертран. Изненадах се. Едуар рядко се обаждаше. Разменихме си обичайните френски любезности. И двамата умеехме да говорим празни приказки. Аз обаче не се чувствах комфортно в неговата компания. Не ме напускаше усещането, че крие нещо. Никога не показваше чувствата си пред останалите.
	Едуар беше от онези мъже, в които хората се вслушват. Всички го уважаваха. Не можех да си представя, че е способен да изразява друга емоция, освен гняв, гордост и себелюбие. Едуар не носеше дънки дори през уикендите в Бургундия, когато седяхме под дъба в градината и четяхме Русо. Не мисля, че някога го бях виждала без вратовръзка. Спомних си първата ни среща. Той не се бе променил особено през последните седемнайсет години. Имаше същата достолепна стойка, сребриста коса и студени очи. Моят свекър обожаваше да готви и непрекъснато гонеше Колет от кухнята, където правеше непретенциозни, но изключително вкусни ястия — телешко варено, лучена супа, ароматно рататуи или омлет с трюфели. Единственият човек, който имаше право да остане с него в кухнята, беше Зоуи. Той проявяваше слабост към нея, въпреки че Сесил и Лор бяха родили момчета — Арно и Луи. Едуар обожаваше дъщеря ми. Никога не знаех какво точно се случва по време на готварските им приключения. Зад затворената врата чувах кикота на Зоуи, звука от рязане на зеленчуци, бълбукането на врящата вода и цвърченето на мазнината в тигана. На моменти отекваше дълбокият, плътен смях на Едуар.
	Едуар се поинтересува от Зоуи и попита как върви ремонтът на апартамента. После премина по същество. Вчера посетил _маме_. Тя имала „лош“ ден и не искала да говори. Едуар понечил да си тръгне и да я остави намусена пред телевизора, когато _маме_ неочаквано споменала нещо за мен.
	— И какво е то? — полюбопитствах.
	Едуар прочисти гърло.
	— Майка ми каза, че си й задавала куп въпроси за апартамента на улица „Сентонж“.
	Поех си дълбоко въздух.
	— Истина е — признах аз. Чудех се накъде бие.
	Мълчание.
	— Джулия, предпочитам да не говориш с _маме_ за „Сентонж“.
	Той изведнъж превключи на английски, сякаш за да се увери, че го разбирам. Почувствах се обидена и му отвърнах на френски.
	— Съжалявам, Едуар. В момента правя проучване за „Вел’д’Ив“. Изумих се от съвпадението.
	Отново мълчание.
	— Съвпадението? — повтори той на френски.
	— Ами да — потвърдих. — В жилището на родителите ти е живяло еврейско семейство. Отвели са ги по време на масовите арести. _Маме_ се разстрои, когато ми разказа за тях. Затова спрях да й задавам въпроси.
	— Благодаря ти, Джулия — заяви той и изчака. — Тя _наистина_ се разстройва. Моля те, не го споменавай повече пред нея.
	Спрях по средата на тротоара.
	— Добре, обещавам — казах. — Не съм искала да я тревожа. Просто се поинтересувах как са попаднали в апартамента. Питах я дали знае нещо за еврейското семейство. Ти знаеш ли нещо, Едуар?
	— Съжалявам, връзката е лоша — измъкна се той. — Трябва да тръгвам. Дочуване, Джулия.
	Линията прекъсна.
	Обаждането ме озадачи до такава степен, че за миг забравих за случилото се миналата вечер. Нима _маме_ наистина се бе оплакала на Едуар, че съм я разпитвала? Спомних си как не бе искала да говорим за това. Умълча се и не проговори, докато не напуснах изумена стаята. Защо се бе разстроила толкова? Защо _маме_ и Едуар реагираха по този начин? Защо настояваха да не разбирам нищо за апартамента?
	Мисълта за Бертран и бебето отново ме зачовърка болезнено. Не можех да отида в редакцията. Не исках да срещна любопитния поглед на Алесандра. Както винаги, тя щеше да ме разпитва. С любезен, но неискрен тон. Представих си как Бамбър и Джошуа виждат подутото ми лице. Като истински джентълмен Бамбър нямаше да каже нищо, а само щеше да ме докосне мълчаливо по рамото. Джошуа би реагирал най-зле от всички. „Е, съкровище, каква е драмата? Отново проблеми с френския ти съпруг?“ А после щеше да ми подаде чаша кафе със саркастична усмивка. Изобщо не държах да се появявам в редакцията тази сутрин.
	Тръгнах обратно към Триумфалната арка, като се провирах нетърпеливо, но ловко сред тълпите туристи. Те вървяха флегматично, оглеждаха арката и спираха да правят снимки. Извадих телефонното си тефтерче и звъннах в асоциацията на Франк Леви. Попитах дали е удобно да се отбия сега. Казаха ми, че няма проблем. Офисът им се намираше наблизо, на пресечка на булевард „Ош“. Отне ми само десет минути да стигна до там. След като напуснах оживения „Шан-з-Елизе“, останалите булеварди, тръгващи от площад „Етоал“, ми се сториха изненадващо празни.
	Франк Леви беше към средата на шейсетте. Лицето му излъчваше мъдрост, благородство и умора. Отидохме в неговия кабинет, помещение с високи тавани. Навсякъде се виждаха книги, папки, компютри и снимки. Очите ми се плъзнаха по черно-белите снимки, които висяха на стената. Бебета и малки деца със звезди на дрешките.
	— Част от тях са били задържани във „Вел’д’Ив“ — каза той, след като проследи погледа ми. — Но има и други. По време на войната от Франция са депортирани общо единайсет хиляди деца.
	Седнахме на бюрото. Преди интервюто му бях изпратила няколко въпроса по имейла.
	— Искате да научите повече за лагерите в Лоаре? — попита той.
	— Да — отвърнах. — За Бон-ла-Роланд и Питивие. Съществува доста информация за Дранси, който е бил по-близо до Париж. За другите два не открих почти нищо.
	Франк Леви въздъхна.
	— Така е. В сравнение с Дранси информацията за лагерите в Лоаре е оскъдна. Когато отидете там, няма да забележите много табели, разказващи за случилото се. Хората, които живеят наоколо, също не искат да си спомнят. Отказват да говорят за това. А оцелелите са малко.
	Погледнах отново снимките и дребните крехки лица, запечатани върху тях.
	— Какви са били тези лагери? — попитах.
	— Стандартни военни лагери, построени през трийсет и девета година за бъдещите германски военнопленници. В крайна сметка по време на режима „Виши“ от началото на четирийсет и първа там са били изпратени хиляди евреи. През четирийсет и втора от Бон-ла-Роланд и Питивие са тръгнали първите директни влакове за Аушвиц.
	— Защо семействата от „Вел’д’Ив“ не са попаднали в Дранси, в покрайнините на Париж?
	Франк Леви се усмихна вяло.
	— След арестите само бездетните евреи са отишли в Дранси. Лагерът се е намирал до Париж. Останалите са били на час път от столицата. Скрити сред тихата селска идилия на департамента Лоаре. Именно там, тайно от всички, френските полицаи са разделили децата от родителите им. Подобно нещо не е било възможно толкова близо до Париж. Предполагам, че сте чели за жестокостите на полицията?
	— Не съществуват много материали по темата.
	Вялата усмивка изчезна.
	— Права сте. Но ние знаем какво се е случило. С удоволствие ще ви предоставя няколко книги. Децата са били изтръгнати от майките им. Полицаите са ги удряли и заливали със студена вода.
	Очите ми отново се спряха върху малките лица от снимките. Зачудих се как бих се почувствала, ако някой ми отнемеше Зоуи и я оставеше самичка, гладна и мръсна. Потръпнах при мисълта.
	— Четирите хиляди деца от „Вел’д’Ив“ представлявали голям проблем за френските власти — продължи Франк Леви. — Нацистите настоявали за незабавното депортиране на възрастните. Не на децата. Строгият график за потеглянето на влаковете не трябвало да бъде променян. Затова се наложило бруталното разделяне на децата от майките им в началото на август.
	— Какво се е случило с малките след това? — попитах.
	— Родителите били депортирани в Аушвиц. Децата останали сами при ужасяващи санитарни условия. В средата на август излязло решението в Берлин. Децата също щели да бъдат депортирани. Но за да избегнат каквито и да е подозрения, ги изпратили първо в Дранси, а от там в Полша. В Дранси полицаите ги събрали заедно с непознати хора, за да създадат погрешното впечатление, че децата не са сами, а пътуват със своите семейства към еврейски трудов лагер.
	Франк Леви замлъкна и загледа снимките на стената.
	— Когато пристигнали в Аушвиц, децата не били подложени на „селекция“. Не са се наредили заедно с мъжете и жените. Никой не е проверил дали са здрави или работоспособни. Хвърлили са ги направо в газовите камери.
	— И цялата тази жестокост е извършена от френската полиция, с френски автобуси и влакове — допълних аз.
	Изведнъж се почувствах ужасно. Вероятно се дължеше на бременността, хормоналния дисбаланс или липсата на сън.
	Втренчих се с отчаяние в снимките.
	Франк Леви ме наблюдаваше мълчаливо. После се изправи и сложи ръка на рамото ми.


	Момичето се нахвърли върху храната, сложена пред нея. Сърбаше и мляскаше, от което майка й би се възмутила. Беше попаднала в рая. Струваше й се, че никога не е опитвала по-вкусна супа. Хлябът беше пресен и мек. Сиренето „Бри“ беше като крем. Прасковите бяха мъхести и сочни. Рашел се хранеше по-бавно. Момичето забеляза, че е пребледняла, ръцете й трепереха, а очите й светеха.
	Възрастните домакини обикаляха из кухнята, сипваха им още супа и доливаха прясна вода в чашите. Момичето чуваше техните внимателни, любезни въпроси, но не бе в състояние да продума. Чак по-късно, когато Жьонвиев ги заведе в банята на втория етаж, тя проговори. Разказа й за огромното място, в което ги бяха затворили в продължение на дни без храна и вода. Описа пътуването с влак, обстановката в лагера и жестоката раздяла с родителите. Накрая завърши с бягството.
	Старата жена я слушаше и кимаше, докато събличаше бледата Рашел. Момичето се втренчи в кокалестото й тяло, покрито с яркочервени петна. Старицата поклати ужасено глава.
	— Какво са ви сторили? — промърмори тя.
	Рашел едва примигваше. Жената й помогна да се потопи в топлата сапунена вода. Започна да я къпе така, както майката на момичето правеше с малкото й братче.
	Жената уви Рашел в голяма хавлия и я занесе до леглото в близката стая.
	— Сега е твой ред — каза тя и напълни ваната с чиста вода. — Как се казваш, мъничката ми?
	— Сирка — отвърна момичето.
	— Какво красиво име! — възкликна жената, а после й подаде гъба и сапун.
	Момичето се срамуваше да се съблече пред нея. Затова Жьонвиев се обърна с гръб и я изчака да се потопи във ваната. Сирка се изми внимателно, наслаждавайки се на топлата вода. След това излезе пъргаво от ваната и се сгуши в меката хавлия, ухаеща на лавандула.
	Жьонвиев се зае да пере мръсните дрехи на децата в големия умивалник. Момичето я погледа за миг и докосна пухкавата й, закръглена ръка.
	— Мадам, ще ми помогнете ли да се върна в Париж?
	Старицата подскочи и се обърна към нея.
	— Искаш да отидеш в Париж ли, съкровище?
	Момичето се разтресе от главата до петите. Жьонвиев я погледна угрижено. Остави прането и избърса ръцете си в една кърпа.
	— Какво има, Сирка?
	Устните на момичето затрепериха.
	— Малкото ми братче Мишел… Още е в апартамента. В Париж. Заключих го в един шкаф, в специалното ни скривалище. Седи там от деня, в който полицаите дойдоха да ни вземат. Мислех, че ще е на сигурно място. Обещах му да се върна и да го спася.
	Жьонвиев се втренчи тревожно в нея. Опита се да я успокои, като сложи ръцете си върху тесните й кльощави рамене.
	— Сирка, братчето ти откога е в шкафа?
	— Не знам — прошепна момичето. — Не помня. Не помня!
	Изведнъж последната искрица надежда, която таеше, изчезна. В очите на старата жена прочете онова, от което се страхуваше най-много. Мишел беше мъртъв. Знаеше го. Всичко бе свършило. Тя се бе забавила твърде дълго. Момченцето бе умряло съвсем само в мрака, без храна и вода, единствено с плюшеното мече и книгата с приказки. Беше й се доверило. Беше я чакало. Навярно бе викало името й, отново и отново. „Сирка, къде си? Къде си?“ Едва бе навършило четири години, а сега беше мъртво. Заради нея. Ако не го бе заключила в шкафа, можеха да бъдат заедно в този момент. Обвиняваше се, че не го е пазила достатъчно добре, че не го е довела тук, на сигурно място. Всичко бе станало заради нея. Абсолютно всичко.
	Тя се свлече на земята напълно съкрушена. Обзе я безкрайно отчаяние. Никога досега в краткия си живот не бе изпитвала толкова силна болка. Жьонвиев я притисна към себе си и я погали по голата глава. Зашепна й успокоителни думи. Накрая момичето се предаде. Отпусна се напълно в топлата прегръдка на старицата. После усети сладката мекота на матрака и чистите чаршафи, които я обгръщаха. Потъна в странен, тревожен сън.
	Събуди се рано. Чувстваше се изгубена и объркана. Не помнеше къде се намира. Спането в истинско легло й се бе сторило необичайно след всички нощи, прекарани в бараките. Отиде до прозореца. Капаците бяха леко открехнати. Навън се виждаше голяма градина, от която се носеше сладък аромат. В тревата тичаха кокошки, следвани от игриво куче. На една желязна пейка седеше едра рижава котка и бавно ближеше лапичките си. Момичето долови песните на птички и кукуригането на петел. Наблизо измуча крава. Утрото беше слънчево и свежо. Тя си помисли, че никога не е била на по-прекрасно и спокойно място. Войната, ужасът и омразата й се струваха далеч. Градината и цветята, дърветата и животните не можеха да бъдат докоснати от злото, което я бе преследвало през последните седмици.
	Тя огледа дрехите си. Бялата нощница й беше дълга. Чудеше се на кого ли е. Може би старата двойка имаше деца и внуци. Момичето се озърна из просторната стая. Беше непретенциозна, но уютна. До вратата се виждаше библиотека. Приближи се до нея. Забеляза любимите си книги на графиня Дьо Сегюр и Жул Верн. На празните страници в началото бе изписано с красив детски почерк: _Никола Дюфор_. Кой ли беше той?
	Слезе по скърцащите стълби и тръгна по посока на сподавените гласове, които долитаха от кухнята. Къщата беше тиха и гостоприемна по някакъв простичък, естествен начин. Краката й се плъзнаха по квадратните виненочервени плочки. Тя надникна в слънчевата дневна, която ухаеше на мед и лавандула. Високият стенен часовник тържествено отброяваше времето.
	Момичето отиде на пръсти до кухнята и погледна през открехнатата врата. Мъжът и жената седяха до дългата маса. Отпиваха чай от сини купички. Сториха й се угрижени.
	— Притеснявам се за Рашел — каза Жьонвиев. — Температурата й не спада. Тялото й е покрито с обриви, ужасни обриви. — Тя въздъхна дълбоко. — Много са зле горките деца, Жюл. Едното имаше въшки дори по миглите си.
	Момичето влезе колебливо в стаята.
	— Чудех се дали… — започна тя.
	Старите хора вдигнаха очи и се усмихнаха.
	— Е — каза мъжът, — тази сутрин си друг човек, мадмоазел. Бузите ти порозовяха.
	— Носех нещо в джобовете си — продължи момичето.
	Жьонвиев се изправи и посочи към един рафт.
	— Ключ и пари. Ето ги.
	Момичето ги взе и ги притисна до гърдите си.
	— Това е ключът от шкафа — рече тихо тя. — Шкафа, в който оставих Мишел. Специалното ни скривалище.
	Жюл и Жьонвиев се спогледаха.
	— Знам, че го мислите за мъртъв — добави неуверено момичето. — Но аз трябва да се върна. Искам да науча какво е станало. Може би някой му е помогнал. Както вие помогнахте на мен! Сигурно ме чака. Трябва да разбера! Ще използвам парите, които ми даде полицаят.
	— Но как ще стигнеш до Париж, чедо? — попита Жюл.
	— Ще взема влака. Париж едва ли е толкова далеч от тук.
	Те се спогледаха отново.
	— Сирка, ние живеем югоизточно от Орлеан. Двете с Рашел сте изминали дълъг път пеша. Но сте се отдалечили още повече от Париж.
	Момичето изправи гръб. Беше решила да се върне при Мишел. Трябваше да го направи, независимо какво я очакваше.
	— Ще тръгна — каза решително тя. — Сигурно има влак между Орлеан и Париж. Заминавам още днес.
	Жьонвиев се приближи до нея и я хвана за ръцете.
	— Сирка, тук си в безопасност. Остани с нас. Във фермата разполагаме с мляко, месо и яйца. Не разчитаме на купони за храна. Хубаво е да си починеш и да възстановиш силите си.
	— Благодаря — заяви момичето, — но вече съм по-добре. Трябва да отида в Париж. Няма нужда да ме придружавате. Ще се справя. Само ми кажете как да стигна до гарата.
	Преди старицата да отговори, от горния етаж долетя пронизителен писък. Рашел. Те хукнаха към стаята й. Рашел се мяташе в леглото и се превиваше от болка. Чаршафите й бяха изцапани с нещо тъмно и миризливо.
	— Точно от това се страхувах — прошепна Жьонвиев. — Дизентерия. Нуждае се от лекар. Бързо.
	Жюл закуцука надолу по стълбите.
	— Отивам до селото да потърся доктор Тевнен — извика той през рамо.
	Върна се след час. Беше задъхан от дългия път с велосипед. Момичето го наблюдаваше от прозореца в кухнята.
	— Няма го — каза той на жена си. — Къщата е празна. Никой не знаеше нищо. Затова отидох по-далеч, към Орлеан. Намерих един млад лекар и го убедих да дойде. Държа се малко арогантно. Първо щял да се заеме с по-спешните случаи.
	Жьонвиев прехапа устни.
	— Дано се появи скоро.
	Лекарят пристигна чак в късния следобед. Момичето не се осмеляваше да спомене отново за Париж. Усещаше, че Рашел е много болна. Жюл и Жьонвиев бяха твърде разтревожени, за да обърнат внимание на нейните проблеми.
	Когато чуха, че докторът приближава, посрещнат от лаещото куче, Жьонвиев я помоли да се скрие в мазето. Обясни й, че не познават този лекар. Трябвало да бъдат предпазливи.
	Момичето се пъхна през вратичката на пода. Седна в тъмното и се заслуша в разговора отгоре. Не можеше да види лицето на доктора, но не хареса гласа му. Звучеше рязко и носово. Той не спираше да ги разпитва за Рашел. Къде я бяха намерили? Беше упорит и непреклонен. Жюл реагира спокойно. Обясни, че Рашел е дъщеря на съседа, който е отишъл в Париж за няколко дни.
	Тя обаче разбра, че докторът не вярва на думите му, тъй като се засмя арогантно. Не преставаше да говори за ред и справедливост. За маршал Петен и новия облик на Франция. Чудел се какво ще кажат от комендантството за това малко мургаво момиче.
	Накрая вратата се затръшна.
	После отново се чу гласът на Жюл — беше изпълнен с ужас.
	— Жьонвиев — рече той. — Какво направихме?


	— Исках да ви попитам нещо, мосю Леви. Не е свързано със статията.
	Той ме погледна и отново седна на стола.
	— Разбира се. Кажете.
	Приведох се над масата.
	— Ако ви дам точен адрес, ще ми помогнете ли да проследя съдбата на едно еврейско семейство? Арестувани са в Париж на шестнайсети юли четирийсет и втора година.
	— И са отведени във „Вел’д’Ив“? — попита той.
	— Да — потвърдих. — Важно е.
	Той се втренчи в измореното ми лице и подпухналите очи. Като че ли долавяше болката, която носех в себе си, и знаеше какво съм научила за апартамента. Франк Леви четеше всички мои мисли тази сутрин.
	— Мис Джармънд, от четирийсет години се занимавам с проследяването на евреите, депортирани от страната между четирийсет и първа и четирийсет и четвърта година. Процесът е бавен и болезнен. Но необходим. Да, мога да открия името. Цялата информация се съдържа в този компютър. Ще разберем всичко за секунди. Но защо се интересувате точно от това семейство? Искате да задоволите професионалното си любопитство или има друга причина?
	Бузите ми се изчервиха.
	— Въпросът е личен — отвърнах. — И труден за обяснение.
	— Опитайте — подкани ме той.
	Започнах колебливо разказа си за апартамента на улица „Сентонж“. Предадох думите на _маме_ и Едуар. После, добила повече увереност, споделих, че непрекъснато мисля за еврейското семейство. Държах да знам кои са те и какво се е случило с тях. Той ме слушаше и от време на време кимаше.
	Накрая заяви:
	— Мис Джармънд, понякога не е лесно да се разровим в миналото. Там често ни очакват неприятни изненади. По-трудно е да изберем пътя на истината, отколкото да останем в неведение.
	Кимнах.
	— Наясно съм с това — отговорих. — Но трябва да науча.
	Той ме прецени със строг поглед.
	— Ще ви дам имената. Но те ще бъдат само за лично ползване. Не за списанието. Обещавате ли?
	— Да — казах, учудена от внезапната му сериозност.
	Той включи компютъра.
	— Продиктувайте ми адреса, моля.
	Направих го.
	Пръстите му затракаха по клавиатурата. Компютърът бръмчеше тихо. Усетих как сърцето ми бие като лудо. След малко принтерът избуча и изхвърли лист хартия. Франк Леви ми го подаде безмълвно. Прочетох:


	Ул. „Сентонж“ 26, 75003 Париж
	СТАРЖИНСКИ
	• Владислав, роден във Варшава, 1910 г. Арестуван на 16 юли 1942 г. Гараж на ул. „Бретан“. „Вел’д’Ив“. Бон-ла-Роланд. Композиция номер 15, 5 август 1942 г.
	• Ривка, родена в Окуниев, 1912 г. Арестувана на 16 юли 1942 г. Гараж наул. „Бретан“. „Вел’д’Ив“. Бон ла-Роланд. Композиция номер 15, 5 август 1942 г.
	• Сара, родена в Париж, 12-и _арондисман_, 1932 г. Арестувана на 16 юли 1942 г. Гараж на ул. „Бретан“, „Вел’д’Ив“. Бон-ла-Роланд.


	Принтерът избуча отново.
	— Ето и снимка — заяви Франк Леви. Разгледа листа и ми го връчи.
	На снимката се виждаше десетгодишно момиче. Отдолу пишеше: _юни 1942 г_. Беше направена в училището на ул. „Блан-Манто“. Точно до улица „Сентонж“.
	Момичето имаше светли бадемови очи. Сигурно са били сини или зелени, помислих си. Русата й коса стигаше до раменете. Беше прихваната с кордела, вързана на малко крива панделка. Красива срамежлива усмивка. Сърцевидно лице. Седеше на чина си пред отворена книга. На гърдите й се открояваше звезда.
	Сара Старжински. Една година по-малка от Зоуи. Отново прочетох списъка с имената. Нямаше смисъл да питам Франк Леви къде е отишла композиция номер 15 от Бон-ла-Роланд. Знаех, че е заминала за Аушвиц.
	— Какво е станало в гаража на улица „Бретан“? — поинтересувах се.
	— Там са завели повечето евреи от Трети _арондисман_. После са ги закарали в стадиона на улица „Нелатон“.
	Забелязах, че под името на Сара не се споменава влакова композиция. Споделих го с Франк Леви.
	— Това означава, че не се е качила на влаковете за Полша. Поне според нашата информация.
	— Дали е избягала? — попитах.
	— Трудно е да се каже. Няколко деца са се измъкнали от Бон-ла-Роланд и са били спасени от френски фермери, живеещи наблизо. Други, доста по-малки от Сара, са били депортирани, без да се изясни самоличността им. В такива случаи са ги описвали по следния начин: „Момиче от Бон-ла-Роланд“, „Момче от Питивие“. За съжаление не знам какво се е случило със Сара Старжински, мис Джармънд. Известно ми е само, че тя не е пристигнала в Дранси с децата от двата лагера в Лоаре. Името й не фигурира в документите от Дранси.
	Погледнах красивото невинно лице.
	— Какво ли е станало с нея? — промълвих.
	— Следите й се губят след Бон-ла-Роланд. Вероятно е била спасена от някое семейство. Сигурно са я скрили под фалшиво име до края на войната.
	— Случвало ли се е често?
	— Да. Много еврейски деца са оцелели благодарение на помощта и великодушието на френски семейства или религиозни институции.
	Обърнах се към него.
	— Смятате ли, че някой се е погрижил за Сара Старжински? Дали е била спасена?
	Той се втренчи в снимката на красивото усмихнато момиче.
	— Надявам се. Вече научихте каквото искахте. Сега знаете кой е живял във вашия апартамент.
	— Да — отвърнах. — Благодаря ви. Но все още се чудя как близките на съпруга ми са могли да живеят там след ареста на семейство Старжински. Не разбирам.
	— Не бива да ги съдите прекалено строго — каза Франк Леви. — Доста парижани действително са се отнесли с безразличие към този проблем. Не забравяйте обаче, че градът е бил под окупация. Хората са се страхували за живота си. Времената са били много различни.
	Когато напуснах кабинета на Франк Леви, изведнъж се почувствах ужасно ранима. В очите ми напираха сълзи. Денят беше изтощителен. Светът ме притискаше от всички страни. Бертран. Бебето. Непосилното решение, което трябваше да взема. Разговорът, който предстоеше вечерта.
	Измъчваше ме и мистерията около апартамента на улица „Сентонж“. Семейство Тезак бе живяло там съвсем нормално след ареста на Старжински. _Маме_ и Едуар не искаха да обсъждат този въпрос. Защо? Какво се бе случило? Какво криеха от мен?
	Докато вървях към улица „Марбьоф“, усетих, че съм изправена пред нещо огромно, с което не можех да се справя.
	По-късно се срещнах с Гийом в кафене „Селект“. Седнахме на бара, далеч от шумната тераса. Той носеше няколко книги. Именно тях не бях успяла да намеря. Зарадвах се. Особено на едната, разказваща за лагерите в Лоаре. Благодарих му сърдечно.
	Не смятах да споменавам за последните си разкрития, но в даден момент се изпуснах. Гийом попиваше внимателно всяка дума. Когато свърших, той заяви, че баба му е разказвала за еврейски апартаменти, разграбени точно след арестите. Други били запечатани от полицията. Но и те споделили същата съдба месеци или години по-късно, когато станало ясно, че обитателите им няма да се върнат. Според бабата на Гийом полицаите работели в тясно сътрудничество с портиерките на сградите, които бързо успявали да намерят нови наематели. Може би семейството на Бертран се бе сдобило с жилището точно така.
	— Защо придаваш такова значение на това, Джулия? — попита накрая Гийом.
	— Искам да знам какво е станало с момиченцето.
	Той ме погледна с тъмните си изпитателни очи.
	— Добре. Но внимавай, когато разпитваш близките на съпругата.
	— Определено крият нещо. Трябва да разбера какво.
	— Внимавай, Джулия — повтори той. Усмихна се, но лицето му остана сериозно. — Играеш си с кутията на Пандора. Понякога е по-добре да не я отваряш. Невинаги е хубаво да научиш истината.
	Франк Леви бе казал нещо подобно тази сутрин.


	От десет минути Жюл и Жьонвиев обикаляха из къщата като обезумели. Не говореха, а само кършеха ръце. Изглеждаха силно разтревожени. Помъчиха се да вдигнат Рашел и да я занесат на долния етаж, но тя беше твърде немощна. Накрая решиха да я оставят в леглото. Жюл безуспешно се мъчеше да утеши съпругата си, която рухваше на канапето или на някой стол и започваше да плаче.
	Момичето ги следваше като нетърпеливо кученце. Те пренебрегваха въпросите й. Жюл непрекъснато гледаше към вратата и надничаше през прозорците. Сърцето й пак се разтуптя тревожно.
	Когато се стъмни, Жюл и Жьонвиев седнаха пред камината. Като че ли се бяха успокоили. Тя обаче забеляза, че ръцете на жената треперят. Пребледнели, двамата не откъсваха очи от часовника.
	В даден момент Жюл се обърна към момичето с тих глас. Помоли я да се върне обратно в мазето. Долу имало големи чували с картофи. Тя трябвало да се мушне между тях и да се скрие добре. Разбирала ли? Било много важно. Ако някой слезел в мазето, не бивало да я вижда.
	Изведнъж момичето застина на място и възкликна:
	— Германците идват!
	Преди Жюл и Жьонвиев да успеят да реагират, кучето навън залая. Всички скочиха на крака. Жюл й даде знак, сочейки капака на пода. Тя веднага се подчини и се спусна по стълбата в тъмното влажно мазе. В мрака не различаваше нищо, но намери опипом картофите в дъното. Огромни чували от зебло бяха струпани един върху друг. Разбута ги и се мушна между тях. От разместването един от по-високите чували се отвори и картофите се изсипаха шумно отгоре й. Тя се сниши още повече и припряно ги нареди върху главата и раменете си.
	После долови стъпките. Силни и ритмични. Веднъж бе чула такива в Париж, дълго след вечерния час. Знаеше какво означават. Тогава бе надникнала през прозореца и бе видяла мъжете, които маршируваха по слабо осветената улица. Помнеше техните кръгли каски и резките им еднакви крачки.
	Към къщата маршируваха войници. Сигурно бяха десетина. След малко чу заглушен от разстоянието, но все пак различим мъжки глас. Говореше на немски.
	Германците бяха тук. Щяха да отведат нея и Рашел. От страх тя се подмокри.
	Мъжете крачеха точно над главата й. Тя не разбираше забързания им говор. В следващия миг Жюл каза:
	— Да, лейтенант. В къщата има болно дете.
	— Болно арийско дете? — попита на френски гърлен глас. Глас на чужденец.
	— Болно дете, лейтенант.
	— Къде е?
	— Горе — отвърна отчаяно Жюл.
	Къщата се разтресе от тежките стъпки. Тя долови немощния писък на Рашел. Германците сигурно я вдигаха от леглото. Рашел само стенеше. Беше твърде изтощена, за да се защити.
	Момичето запуши ушите си. Не искаше да слуша. Не можеше. Почувства някакво странно успокоение в тишината, която сама бе създала около себе си.
	Докато седеше, свита на кълбо, забеляза през пролуките между чувалите слаба светлина. Някой бе отворил капака към мазето. По стълбата отекнаха стъпки. Момичето свали ръце от ушите си.
	— Долу няма никого — заяви Жюл. — Беше самичка. Намерихме я в кучешката колиба.
	Жьонвиев шумно се изсекна. После каза с тъжен, уморен глас:
	— Моля ви, не я отвеждайте! Много е болна!
	Гърленият отговор прозвуча иронично.
	— Това дете е еврейче, мадам. Сигурно е избягало от близките лагери. Няма причина да остане във вашия дом.
	Момичето наблюдаваше как оранжевият лъч на фенера пропълзява по стените на мазето и се приближава към нея. После забеляза с ужас огромната черна сянка на войник, сякаш изскочила от някой комикс. Беше дошъл за нея. Щеше да я хване. Тя затаи дъх. Имаше усещането, че сърцето й е спряло.
	Не, не биваше да я намира! Струваше й се нечестно и жестоко. Вече бяха заловили бедната Рашел. Не им ли беше достатъчно? Къде я бяха завели? Може би навън, в камиона на войниците? Дали бе припаднала? Къде искаха да я откарат? В болница ли? Или обратно в лагера? Кръвожадни чудовища. Чудовища! Мразеше ги. Заслужаваха да умрат. До един. Копелета. Момичето повтаряше мислено всички лоши думи, които майка й бе забранила да използва. Мръсни, гадни копелета. Викаше наум, крещеше безгласно с всичка сила. Стисна очи, за да прогони оранжевия сноп светлина, който идваше все по-близо и вече пълзеше по горната част на чувалите. Нямаше да я намери. Никога. Копелета. Мръсни копелета.
	Тя отново чу откъм кухнята гласа на Жюл.
	— Никой не се крие в мазето, лейтенант. Детето беше само. Едва се държеше на краката си. Трябваше да се погрижим за него.
	Думите на лейтенанта отекнаха в ушите на момичето.
	— Просто проверяваме. Първо ще огледаме долу, а после ще ви заведем в комендантството.
	Тя се опитваше да не мърда и да не диша, докато фенерът шареше над главата й.
	— В комендантството ли? — попита ужасено Жюл. — Но защо?
	Лаконичен смях.
	— Криете еврейче в къщата си и питате защо?
	След това долетя гласът на Жьонвиев. Беше изненадващо спокойна. Като че ли бе спряла да плаче.
	— Видяхте, че не я крием. Просто искахме да й помогнем да оздравее. Нищо повече. Не знаехме името й. Тя не можеше да говори.
	— Да — добави Жюл. — Дори повикахме лекар. Изобщо не сме я крили.
	Последва мълчание. Лейтенантът се прокашля.
	— Същото каза и Гиймен, че не я криете. Добрият хер доктор го потвърди.
	Момичето усети как войникът размества картофите над главата й. Остана неподвижна като статуя, затаила дъх. Нещо я загъделичка по носа. Едва се сдържаше да не кихне.
	Отново чу гласа на Жьонвиев — спокоен, ведър, почти решителен. Досега не бе говорила така.
	— Искате ли малко вино, господа?
	Картофите спряха да се движат.
	На горния етаж лейтенантът се засмя силно.
	— Вино? Защо не! _Jawohl!_
	— А пастет? — предложи Жьонвиев със същия звънлив глас.
	По стълбата отекнаха стъпки и вратата на мазето се затръшна. Момичето се разплака от облекчение. Колко дълго пируваха мъжете горе? Чашите дрънчаха, краката им тропаха по пода, веселият им смях изпълваше къщата. Стори й се безкрайно. Виковете на лейтенанта ставаха все по-оживени. Някой се оригна силно. Гласовете на домакините не се чуваха. Дали още бяха там? Какво се случваше? Момичето копнееше да разбере, но знаеше, че не трябва да напуска скривалището, докато Жюл и Жьонвиев не й дадат знак. Крайниците й бяха изтръпнали, но не смееше да помръдне.
	Най-после къщата утихна. Кучето излая веднъж и замлъкна. Момичето се вслуша в тишината. Нима германците бяха отвели Жюл и съпругата му? Самичка ли беше? В следващия миг до нея достигна сподавен плач. Вратата на мазето изскърца.
	— Сирка! Сирка! — извика Жюл.
	Когато се изправи отново, беше толкова скована, че запристъпва едва-едва. Очите й бяха зачервени от пръстта по картофите, а бузите й изглеждаха влажни и мръсни. Жьонвиев плачеше неудържимо в кухнята, заровила лице в дланите си. Жюл се опитваше да я успокои. Момичето ги загледа безпомощно. Възрастната жена вдигна очи. Лицето й беше съсухрено и старо.
	— Отведоха детето на сигурна смърт — прошепна тя. — Нямам представа кога или как ще умре, но знам, че така ще стане. Войниците не искаха да ни чуят. Очаквахме да се напият, но те останаха трезви. Решиха да не се занимават с нас, но взеха Рашел.
	Сълзите се стичаха по сбръчканото лице на Жьонвиев. Тя поклати отчаяно глава, хвана ръката на Жюл и се вкопчи в нея.
	— Господи, накъде отива тази страна?
	После повика Сирка и сложи грубата си длан върху ръката й. Те ме спасиха, помисли си момичето. Спасиха живота ми. Може би някой като тях се е погрижил за Мишел, _папа_ и _маман_. Може би има надежда.
	— Мъничката ми Сирка! — въздъхна Жьонвиев и стисна пръстите й. — Ти беше толкова смела.
	Момичето се усмихна. Красивата безстрашна усмивка трогна възрастните хора.
	— Моля ви — заяви тя, — не ме наричайте Сирка. Това е бебешкото ми име.
	— А как да те наричаме? — попита Жюл.
	Момичето изправи рамене и вдигна брадичката си.
	— Казвам се Сара Старжински.


	На връщане от апартамента, където бях проверила как върви ремонтът с Антоан, реших да се отбия на улица „Бретан“. Гаражът още се намираше на същия адрес. Една табела напомняше на минувачите, че еврейските семейства от Трети _арондисман_ са били събрани тук на 16 юли 1942 г., преди да бъдат отведени във „Вел’д’Ив“ и депортирани в лагерите на смъртта. Именно на това място бе започнало дългото пътуване на Сара. Но къде бе свършило?
	Спрях отпред и сякаш престанах да чувам и виждам уличното движение. Представих си как Сара и родителите й се задават от улица „Сентонж“ в онази гореща юлска утрин. Видях всичко. Видях как полицаите ги блъскат към гаража, пред който стоях сега. Видях красивото лице на момичето, недоумението и страха. Права коса, привързана с панделка, големи тюркоазени очи. Сара Старжински. Дали още беше жива? Днес би била на седемдесет. Не, не можеше да е жива, бе заминала заедно с останалите деца от „Вел’д’Ив“. Никога не се бе завърнала от Аушвиц. За миг бе станала просто шепа пепел.
	Напуснах улица „Бретан“ и се върнах в колата. Типично по американски, така и не се научих да управлявам автомобил с ръчни скорости. Карах малка японска кола автоматик, на която Бертран се присмиваше. Рядко я използвах, за да се придвижвам из Париж. Автобусите и метрото ми вършеха работа. Затова не се нуждаех от кола в града — друг повод за подигравка от страна на Бертран.
	Този следобед двамата с Бамбър трябваше да посетим Бон-ла-Роланд. Намираше се на един час път от Париж. Същата сутрин бях отишла в Дранси с Гийом. Лагерът бе разположен съвсем близо до столицата, между сивите западнали предградия Бобини и Пантен. По време на войната над шейсет влака бяха заминали от Дранси — сърцето на френската железопътна мрежа — към Полша. Преди да подминем огромния модерен паметник, построен на мястото, не бях осъзнала, че лагерът е обитаем. Наоколо се разхождаха жени с колички, кучета и викащи деца. Завеси се вееха на вятъра, цветя украсяваха первазите. Бях изумена. Не можех да повярвам, че някой живее между тези стени. Попитах Гийом дали е знаел за това. Той кимна. По изражението му личеше, че е потресен от гледката. Цялото му семейство бе депортирано от този лагер. За него не беше лесно да дойде тук. Но той бе настоял да ме придружи.
	Уредникът на възпоменателния музей в Дран си беше уморен мъж на средна възраст. Казваше се Менецки. Чакаше ни пред самия музей, който можеше да се посети единствено с предварително запазен час. Влязохме в малка непретенциозна стая и се загледахме в снимките, статиите и картите. Зад стъклена витрина бяха изложени няколко жълти звезди. За пръв път ги виждах на живо. Бях впечатлена и потресена.
	Лагерът не се бе променил особено през последните шейсет години. Огромната циментова конструкция имаше формата на подкова. Построена в края на трийсетте като модерен жилищен комплекс, през 1941 г. тя била превърната в лагер за депортиране на евреи по време на режима „Виши“. Сега там живееха четиристотин семейства в малки апартаменти. Първите обитатели се нанесли през 1947 г. Дранси предлагаше най-ниските наеми в района.
	Попитах мрачния мосю Менецки дали хората, населяващи Сите дьо ла Мюет — името на мястото, което по ирония на съдбата означаваше „Градът на нямата“ — знаят къде всъщност живеят. Той поклати глава. Повечето хора тук били млади. Според него те не се интересували от това. На въпроса дали музеят има много посетители, Менецки отвърна, че училищата често пращали цели класове. Понякога минавали и туристи. Разлистихме книгата за гости. „На майка ми Полет. Обичам те и никога няма да те забравя. Всяка година ще идвам тук, за да си спомням за теб. През 1944 г. ти си заминала от Дранси за Аушвиц, откъдето не си се завърнала. Твоята дъщеря Даниел.“ В очите ми напираха сълзи.
	После уредникът ни заведе до вагона за добитък, който се намираше в средата на моравата, точно пред музея. Беше заключен, но Менецки имаше ключ. Гийом ми помогна да се кача вътре. Двамата застанахме в малкото голо пространство. Опитах да си представя вагона, претъпкан с притиснати един до друг пътници — малки деца, възрастни хора, родители на средна възраст и младежи, — извозвани към смъртта. Гийом пребледня. По-късно призна, че преди не е влизал във вагона. Не събрал смелост. Попитах го дали е добре. Той кимна, но си личеше колко е тъжен.
	Докато се отдалечавах от сградата, пъхнала под мишница различни брошури и книги от музея, не можех да прогоня от съзнанието си случилото се в Дранси. Жестокостта в онези страшни години. Безкрайните вагони с евреи, изпратени в Полша.
	Не преставах да мисля за четирите хиляди деца от „Вел’д’Ив“, пристигнали тук без родителите си през лятото на 1942 г. Мръсни, болни, умиращи от глад. Дали Сара все пак е била сред тях? Дали бе заминала за Аушвиц, самотна и уплашена, във вагон, пълен с непознати?
	Бамбър ме чакаше пред редакцията. След като остави фотографското си оборудване отзад, той намести дългото си тяло на предната седалка. Отвратителната нощ, която бях преживяла, бе оставила следи по лицето ми. Разговорът с Бертран бе продължил до малките часове. По време на него той бе станал още по-непреклонен. Не, не искал да задържим бебето. Дори не бивало да говорим за човешко същество на този етап. Плодът бил съвсем малък, нищожен. И той не го желаел. Не можел да се справи с подобно нещо. Гласът му стана някак приглушен. Лицето му изглеждаше измъчено и остаряло. В какво се бе превърнал моят безгрижен, самоуверен съпруг? Наблюдавах го с нескрита изненада. Бертран добави с дрезгав глас, че ако реша да родя детето, това ще е краят.
	— Краят на какво? — изрекох троснато.
	— На нас двамата — отвърна той с ужасния приглушен глас, който ми беше чужд. — Краят на брака ни.
	Замълчахме, седнали един срещу друг около кухненската маса. Попитах го защо раждането на бебето го плаши толкова. Той извърна глава, въздъхна и потърка очи. Заяви, че е прекалено възрастен. Скоро щял да стане на петдесет. Самият факт го карал да настръхва. Остаряването. Натискът да се пребори с младите хиени в работата. Нуждата да се доказва пред тях всеки ден. Било му трудно да понесе мисълта, че външността му бавно повяхва. Образът в огледалото не му давал спокойствие. До този момент не бях водила подобен разговор с Бертран. Изобщо не предполагах, че остаряването е такъв проблем за него.
	— Не искам да бъда на седемдесет години, когато детето ни навърши двайсет — повтаряше непрекъснато той. — Разбери го, Джулия. Ако родиш това бебе, ще ме съсипеш. Чуваш ли? Ще ме съсипеш.
	Поех си дълбоко въздух. Какво можех да кажа на Бамбър? Откъде трябваше да започна? Той едва ли щеше да го проумее. Беше толкова млад и различен. Въпреки всичко оценявах неговата загриженост. Изправих рамене.
	— Няма да го крия от теб, Бамбър — започнах, без да го поглеждам. Бях се вкопчила в кормилото. — Изкарах гадна нощ.
	— Проблеми със съпруга ти? — попита внимателно той.
	— Да, определено — отвърнах иронично.
	Бамбър кимна и се обърна към мен.
	— Джулия, ако искаш да поговориш с някого, аз съм насреща — каза той и добави с мощен и сериозен глас, имитирайки Чърчил: — _Никога_ няма да се предадем.
	Не успях да сдържа усмивката си.
	— Благодаря ти, Бамбър. Страхотен си.
	Той се ухили.
	— Как беше в Дранси?
	— Господи! — изстенах. — Ужасно. Това е най-потискащото място, което някога съм виждала. В сградата живеят хора. Можеш ли да повярваш? Отидох с един приятел, чието семейство е било депортирано от там. Едва ли ще ти е забавно да снимаш Дранси. Десет пъти по-зле е от улица „Нелатон“.
	Излязохме от Париж по магистрала А6. За щастие по това време на деня нямаше много движение. Пътувахме в мълчание. Осъзнах, че скоро ще трябва да поговоря с някого за случилото се. За детето. Не биваше да го тая в себе си. Чарла. Беше твърде рано да й се обадя. В Ню Йорк беше едва шест сутринта, макар че работният й ден на успешна адвокатка навярно вече започваше. Тя имаше две малки деца — същински копия на бившия й съпруг Бен. Наскоро Чарла се бе омъжила повторно за Бари, чаровен компютърен специалист, когото не познавах добре.
	Копнеех да чуя гласа на сестра си, мекия и топъл тон, с който ме поздравяваше, щом видеше номера ми. Чарла не се разбираше с Бертран. Двамата не се харесаха от самото начало. Знаех какво мисли за нея моят съпруг — красива, интелигентна и арогантна американка с феминистки възгледи. Сестра ми от своя страна го смяташе за чаровно, но надуто френско парвеню. Беше ми мъчно за Чарла. Обожавах нейния смях и искреност. Когато преди години напуснах Бостън, за да отида в Париж, тя все още беше тийнейджърка. В първите години не усещах отсъствието й. Възприемах я просто като по-малката ми сестра. Сега обаче нещата стояха другояче. Липсваше ми страшно много.
	— Ехеее! — възкликна Бамбър. — Това не беше ли нашият изход?
	Имаше право.
	— По дяволите! — извиках.
	— Не се притеснявай — каза Бамбър и разгледа картата. — Следващият също върши работа.
	— Съжалявам — промърморих, — малко съм уморена.
	Той се усмихна съчувствено и се въздържа от коментар. Затова харесвах Бамбър.
	Наближихме Бон-ла-Роланд — мрачно селище, разположено сред житни ниви. Спряхме в центъра, до църквата и общината. Разходихме се и Бамбър направи няколко снимки. Наоколо не се виждаха много хора. Мястото ми се стори тъжно и пусто.
	Бях чела, че самият лагер се намира в североизточната част. През шейсетте години сградата бе превърната в техникум. Лагерът се бе издигал на няколко километра от гарата, точно в противоположния край на селото. Ето защо депортираните семейства били принудени да минат през него. Споделих с Бамбър, че тук сигурно живеят хора, които си спомнят за случилото се. Хора, видели безкрайните тълпи от къщите си.
	Железопътната гара беше ремонтирана и превърната в детска градина. Когато зърнах през прозореца пъстрите рисунки и плюшените играчки, си помислих, че в този факт се крие някаква ирония. Вдясно от сградата имаше оградено пространство, където си играеха група деца.
	Отвътре излезе млада жена с дете на ръце. Попита ме дали се нуждая от помощ. Обясних й, че съм журналистка и търся информация за стария лагер от четирийсетте години. Тя никога не бе чувала за лагер в този район. Посочих табелата, закована над вратата на детската градина.
C>
	В памет на хилядите еврейски деца, жени и мъже,
	минали през тази гара и концентрационния лагер
	Бон-ла-Роланд между май 1941 г. и август 1943 г.,
	за да бъдат депортирани в Аушвиц, където са
	намерили смъртта си. Никога не забравяйте за тях.
C$
	Жената сви рамене и се усмихна смутено. Не знаеше. Но и бездруго беше твърде млада, едва ли имаше трийсет години. Събитията се бяха случили далеч преди раждането й. Попитах я дали хората често се отбиват тук, за да прочетат табелата. Тя обаче не бе забелязала никого, откакто бе започнала работа тук миналата година.
	Бамбър щракаше с фотоапарата, а аз реших да обиколя ниската бяла сграда. Името на селището бе изписано с черни букви от двете страни на някогашната гара. Надникнах през оградата.
	Старите релси бяха обрасли с трева и бурени, но дървените греди и ръждясалите железа все още стояха на мястото си. Няколко влака бяха тръгнали за Аушвиц по тези изоставени релси. Сърцето ми се сви при вида им. Изведнъж ми стана трудно да дишам.
	Композиция номер 15 от 5 август 1942 г. бе отвела родителите на Сара Старжински директно към смъртта им.


	Тази нощ Сара спа неспокойно. Непрекъснато чуваше виковете на Рашел. Къде се намираше тя сега? Чувстваше ли се по-добре? Някой помагаше ли й да оздравее? Къде бяха отишли всички еврейски семейства, майка й и баща й? А децата от лагера Бон-ла-Роланд?
	Сара лежеше по гръб и се вслушваше в тишината на старата къща. Имаше толкова много въпроси. И никакви отговори. В миналото баща й, и обясняваше всичко. Защо небето е синьо, от какво са направени облаците, как се появяват бебетата. Защо морето има приливи и отливи, как растат цветята, защо хората се влюбват. Винаги й отделяше достатъчно време. Отговаряше търпеливо и спокойно, с ясни думи и жестове. Никога не казваше, че е зает. Обичаше настоятелните й въпроси. Често я хвалеше, че е много умно момиче.
	Наскоро обаче не й бе отвърнал по обичайния начин. Тогава тя го бе попитала за жълтата звезда, за забраната да ходят на кино и да посещават обществените басейни. За вечерния час и мъжа в Германия, който мразеше евреите и чието име я караше да потръпва. Но баща й не бе отвърнал както обикновено. Беше уклончив и мълчалив. А когато Сара се поинтересува за втори или трети път, точно преди мъжете да ги отведат в онзи черен четвъртък, защо всички ненавиждат евреите — едва ли се страхуваха от тях, понеже ги смятаха за „различни“, — той погледна встрани, сякаш не бе чул въпроса й. Но тя знаеше, че го е чул.
	Не искаше да мисли за баща си. Спомените й причиняваха много мъка. Дори не се сещаше кога го е видяла за последно. Със сигурност беше в лагера, но кога точно? Не можеше да прецени. Майка й се бе обърнала към нея, докато се отдалечаваше с останалите плачещи жени по дългия прашен път към гарата. Образът се бе запечатал ясно в съзнанието й, подобно на снимка. Бледото лице на майка й, изумителните сини очи. Призрачната усмивка.
	Но от баща си нямаше последен спомен. Не съществуваше образ, който да запомни. Затова се опита да съживи неговото изпито мургаво лице и тъжните му очи. Белите зъби и тъмната кожа. Всички твърдяха, че Сара и Мишел приличат на майка си. И двамата бяха наследили светлите й славянски черти. Имаха високи скули и бадемови очи. Баща й се оплакваше, че нито едно от децата не изглежда като него. Сара мислено прогони усмивката на баща си. Не можеше да понесе болката, която беше прекалено силна.
	На другия ден щеше да замине за Париж. Трябваше да стигне до вкъщи. Искаше да разбере какво се е случило с Мишел. Сигурно и той беше спасен. Вероятно някой добър, благороден човек го бе освободил от скривалището. Но кой? Кой би решил да му помогне? Сара никога не бе вярвала на портиерката, мадам Роайе. Имаше хитри очи и злобна усмивка. Не, не и тя. Може би симпатичният учител по цигулка, който бе извикал в онзи черен четвъртък: „Къде ги водите? Те са честни, добри хора! Нямате право!“ Да, може би той бе успял да спаси Мишел. Братчето й навярно беше в неговия дом, а мъжът свиреше полски мелодии на цигулката си. Мишел се усмихваше, бузите му розовееха. Пляскаше с ръце и танцуваше в кръг. Чакаше я и всяка сутрин питаше: „Сирка ще дойде ли днес? Тя ми обеща, че ще се върне. Обеща ми!“
	Когато се събуди на сутринта от кукуригането на петела, Сара откри, че възглавницата й е мокра от сълзи. Облече набързо дрехите, оставени от Жьонвиев. Бяха чисти и старомодни. Дрехи на момче. Чудеше се на кого ли са. Може би на Никола Дюфор, който педантично бе написал името си във всички книги? Тя пъхна ключа и парите в джоба си.
	В голямата прохладна кухня на долния етаж нямаше никого. Още беше рано. Котката спеше, свита на кълбо върху един стол. Момичето отхапа залък мек хляб и отпи глътка мляко. От време на време се уверяваше, че банкнотите и ключът са в джоба й.
	Утрото беше сиво и горещо. Сара предположи, че до вечерта ще се извие силна буря. От онези страшни гръмотевични стихии, които плашеха Мишел. Зачуди се как ще отиде до гарата. Колко далеч се намираше Орлеан? Не знаеше. Щеше ли да открие пътя? Стигнах чак дотук, повтаряше си тя. Няма да се предам сега. Ще успея. Но не можеше да тръгне, без да се сбогува с Жюл и Жьонвиев. Затова зачака, хвърляйки трохи на кокошките и пилетата от прага на вратата.
	Жьонвиев слезе половин час по-късно. Лицето й все още беше подпухнало. След няколко минути се появи и Жюл, който целуна Сара по главата с едва набола коса. Двамата с Жьонвиев започнаха да приготвят закуската с бавни, внимателни движения. Докато ги гледаше, тя осъзна колко много се е привързала към тях. Как щеше да им каже, че смята да ги напусне днес? Беше сигурна, че много ще се натъжат. Но не й оставаше друг избор. Трябваше да се върне в Париж.
	Бяха привършили със закуската и почистваха кухнята, когато сподели плановете си.
	— Не може да го направиш! — възкликна старата жена и едва не изпусна чашата, която бършеше. — Войниците следят пътищата и влаковете. Дори нямаш документи. Ще те спрат и ще те пратят обратно в лагера.
	— Имам пари — каза Сара.
	— Но те едва ли ще ти помогнат, ако германците…
	Жюл вдигна ръка, за да прекъсне жена си. Опита се да убеди Сара, че е разумно да остане още малко. Говореше със спокоен, непоколебим глас, който й напомняше за баща й. Тя го слушаше и кимаше разсеяно. Трябваше да ги накара да разберат. Как да им обясни колко е важно да се прибере вкъщи? Можеше ли да бъде толкова невъзмутима и решителна, колкото Жюл?
	Думите излизаха хаотично от устата й. Беше й омръзнало да се държи като възрастна. Накрая тропна ядосано с крак.
	— Ако се опитате да ме спрете — каза тя, — ще избягам.
	Изправи се и тръгна към вратата. Двамата не помръднаха от мястото си. Гледаха я ужасени.
	— Почакай! — извика Жюл. — Почакай малко.
	— Не. Няма да чакам. Отивам на гарата — отвърна Сара и сложи ръка на дръжката.
	— Ти дори не знаеш къде е тя — възрази Жюл.
	— Ще я намеря. Ще намеря пътя.
	Сара отвори вратата.
	— Сбогом — каза на възрастните хора. — Сбогом. И благодаря.
	Обърна се и тръгна към портата. Беше лесно. Когато обаче мина през изхода и се наведе да погали кучето по главата, изведнъж осъзна какво е направила. Сега оставаше съвсем сама. Нямаше си никого. В съзнанието й отекна пронизителният писък на Рашел. Силните стъпки на маршируващите войници. Смразяващият смях на лейтенанта. Смелостта й се стопи. Противно на волята си, тя се обърна към къщата.
	Жюл и Жьонвиев я гледаха през прозореца. В следващия миг и двамата се раздвижиха. Жюл взе каскета си, а жена му посегна към чантата си. Изтичаха бързо навън и заключиха вратата. Когато стигнаха при нея, Жюл сложи ръка на рамото й.
	— Моля ви, не ме спирайте — промълви Сара и се изчерви.
	Беше щастлива и същевременно ядосана, че са я последвали.
	— Да те спрем ли? — усмихна се Жюл. — Няма да те спрем, малко глупаче. Идваме с теб.


	Тръгнахме към гробището под изпепеляващото слънце. Изведнъж усетих, че ми прилошава. Спрях и си поех въздух. Бамбър се разтревожи. Казах му да не се притеснява, просто се нуждая от сън. Той ме изгледа недоверчиво, но си замълча.
	Въпреки че гробището беше малко, ни трябваше доста време, за да открием каквото търсим. Почти се бяхме отказали, когато Бамбър забеляза няколко дребни камъчета върху един от гробовете. Еврейска традиция. Приближихме се. На плоския бял камък бе написано:
C>
	Този паметник е издигнат от
	еврейски ветерани десет години след тяхното
	интерниране. В памет на всички мъченици, жертви
	на хитлеристката жестокост.
	Май 1941 — май 1951 г.
C$
	— Хитлеристката жестокост! — отбеляза сухо Бамбър. — Звучи така, сякаш французите не са имали нищо общо с цялата работа.
	От едната страна на надгробния камък се виждаха няколко имена и дати. Наведох се, за да ги прочета. Деца. Едва на две-три години. Бяха умрели в лагера през юли и август 1942 г. Деца от „Вел’д’Ив“.
	Почувствах, че няма да намеря покой, докато не разбера какво се е случило със Сара Старжински. Трябваше да узная тайната, която семейство Тезак така умело прикриваше.
	Докато се връщахме към центъра на селото, срещнахме един старец. Вървеше бавно, понесъл кошница със зеленчуци. Вероятно беше над осемдесетгодишен. Имаше кръгло червендалесто лице и побеляла коса. Попитах го дали знае къде е старият концентрационен лагер. Старецът ни изгледа подозрително.
	— Лагерът ли? Търсите лагера?
	Кимнахме.
	— Никой не се интересува от него — промърмори той и задърпа стръковете праз в кошницата. Очевидно избягваше погледите ни.
	— Знаете ли къде се е намирал? — настоях да разбера аз.
	Той се изкашля.
	— Как иначе! Целият ми живот премина тук. По онова време бях съвсем млад и не си давах сметка какво се случва вътре. Никой не говореше за това. Преструвахме се, че не го забелязваме. Знаехме, че там има евреи, но не смеехме да питаме нищо. Страхувахме се.
	— Спомняте ли си нещо конкретно? — продължих аз.
	— През четирийсет и втора бях петнайсетгодишен — отвърна той. — Много добре си спомням онова лято. Тълпи евреи слязоха на гарата и минаха по тази улица. Бяха страшно много. Един ден чухме писъци. Пронизителни писъци, идващи от лагера. Ние живеехме далеч от него, но ги чухме. Огласяха селото. Продължиха цял ден. Чух разговорите на родителите ми със съседите. От тях разбрах, че майките в лагера са отделени от децата си. Не знаехме защо. Спомням си, че видях група жени, които вървяха към гарата. Не, не вървяха. По-скоро едва кретаха по пътя, препъваха се и плачеха, а полицаите ги блъскаха напред.
	Той погледна към улицата. После вдигна кошницата и въздъхна.
	— Един ден лагерът се изпразни. Предположих, че евреите са си отишли. Нямах представа къде. Спрях да мисля за тях. И другите хора също. Вече не говорим за това. Не искаме да си спомняме. По-младите тук дори не са чували за лагера.
	Мъжът се обърна и се отдалечи. Записах всичко в бележника си. Усетих как отново ми призлява. Този път не бях сигурна дали се дължи на сутрешното неразположение или на онова, което бях прочела в очите на стареца — безразличие и презрение.
	Тръгнахме с колата от площад „Марше“. Минахме по улица „Роланд“ и паркирахме пред техникума.
	Техникумът се помещаваше в безлична модерна постройка, край която се издигаше стара водна кула. Трудно можех да си представя, че лагерът е бил тук, на мястото на бетонната сграда и паркинга. Около входа пушеха ученици. Бяха в обедно междучасие. На запуснатата морава отпред забелязахме странни скулптури на разкривени фигури. Отгоре пишеше: „Те трябва да живеят един за друг и един с друг като братя.“ Нищо повече. С Бамбър се спогледахме озадачено.
	Попитах един ученик дали скулптурите са свързани с лагера. „Кой лагер?“, учуди се той. Неговият приятел се изкикоти. Разказах им накратко за лагера. Думите ми сякаш ги стреснаха. Някакво момиче се обади, че в долната част на улицата има паметник. Не го бяхме забелязали на идване. Поинтересувах се дали става въпрос за мемориал. Тя предположи, че е така.
	Паметникът представляваше обелиск от черен мрамор с избледнели златисти букви. Беше построен по инициатива на кмета на Бон-ла-Роланд през 1965 г. На върха се открояваше Давидова звезда. Отдолу бяха изписани имена. Безброй имена. Две от тях ми се сториха болезнено познати. Старжински, Владислав. Старжински, Ривка.
	В основата на паметника забелязах малка квадратна урна. „Тук се съхранява прахът на нашите мъченици от Аушвиц-Биркенау.“ Над урната, точно под списъка с имена, прочетох следното: „В памет на всички 3500 деца, интернирани в Бон-ла-Роланд и Питивие, отделени от родителите си и депортирани в Аушвиц, където са намерили смъртта си.“ Бамбър продължи с безупречния си британски акцент: „Жертви на нацистите, погребани в Бон-ла-Роланд.“ Отдолу бяха изписани имената, които видяхме на гробището. Децата от „Вел’д’Ив“, починали в лагера.
	— Пак жертви на нацистите — подметна Бамбър. — Явно французите страдат от амнезия.
	Двамата останахме там, потънали в мълчание. Бамбър беше направил няколко снимки, но сега фотоапаратът му бе прибран в калъфа. Черният мраморен обелиск не споменаваше, че френската полиция е била отговорна за лагера. Нямаше и намек за случилото се зад бодливата тел.
	Погледнах назад към селото. Отляво се издигаше тъмният шип на местната църква.
	Сара Старжински бе вървяла по този път. Беше минала покрай мястото, където стоях сега, и бе завила наляво, към лагера. Няколко дни по-късно родителите й бяха напуснали Бон-ла-Роланд, за да бъдат отведени към гарата и смъртта си. Децата бяха останали в лагера в продължение на седмици, след което ги бяха изпратили в Дранси. След дългото пътуване до Полша бяха умрели съвсем сами.
	Какво се бе случило със Сара? Дали бе намерила смъртта си тук? На гробището и паметника не се споменаваше името й. Беше ли успяла да избяга? Погледнах към водната кула. Намираше се в северния край на градчето. Можеше ли Сара да е още жива?
	Телефонът ми иззвъня и ни сепна. Беше сестра ми Чарла.
	— Добре ли си? — попита тя. Гласът й звучеше изненадващо ясно, като че ли беше до мен, а не на хиляди километри отвъд океана. — Нещо ми подсказа, че трябва да ти се обадя.
	Първата ми мисъл беше за бебето, което носех. Следващата — за думите на Бертран от миналата нощ: „краят на брака ни“.
	Настоящето отново се стовари върху раменете ми.


	Шумната гара в Орлеан приличаше на мравуняк, гъмжащ от сиво-зелени униформи. Сара не се отделяше от възрастната двойка. Стараеше се да не показва страха си. Щом се бе добрала чак до тук, все още съществуваше надежда, че не е загубила всичко и всички. Само трябваше да бъде смела и силна, за да стигне до Париж.
	— Ако някой попита коя си — прошепна Жюл, докато чакаха на опашката за билети, — кажи, че си нашата внучка Стефани Дюфор. Обръснали сме ти главата, защото си хванала въшки в училище.
	Жьонвиев оправи яката на Сара.
	— Ето така — рече тя и се усмихна. — Изглеждаш чиста и спретната. И красива. Точно като внучката ни!
	— Наистина ли имате внучка? — попита Сара. — Това нейните дрехи ли са?
	Жьонвиев се засмя.
	— Имаме само двама палави внуци, Гаспар и Никола. Синът ни се казва Ален. Той е на четирийсет и три. Живее в Орлеан със съпругата си Анриет. В момента носиш дрехите на Никола. Малко по-голям е от теб. И доста непослушен!
	Сара се възхищаваше на старите хора, които се опитваха да изглеждат ведри и бодри. Преструваха се, че денят е нормален и им предстои съвсем обикновено пътуване до Париж. Но тя забеляза как очите им постоянно шарят наоколо. Бяха нащрек. Притеснението й се засили, когато видя, че войниците проверяват всички пътници, качващи се във влаковете. Проточи врат, за да ги огледа. Германци ли бяха? Не, французи. Френски войници. Сара не носеше документ за самоличност. Не притежаваше нищо, освен ключа и парите. Тя подаде крадешком дебелата пачка на Жюл, който я погледна озадачено. Сара кимна към войниците, които препречваха пътя.
	— Какво очакваш да направя с тези пари, Сара? — прошепна Жюл.
	— Ще поискат личната ми карта, а аз нямам. Парите ще помогнат.
	Жюл се втренчи в мъжете, чакащи в редица пред влака. Тревогата му нарасна. Жьонвиев го сръга в ребрата.
	— Жюл! — изсъска тя. — Може да се получи. Трябва да опитаме. Не ни остава друг избор.
	Старецът се окопити и кимна. Като че ли бе възвърнал самообладанието си. Те купиха билетите и се насочиха към влака.
	Перонът беше претъпкан. От всички посоки прииждаха пътници — жени с плачещи бебета, навъсени старци, нетърпеливи мъже в костюми. Сара знаеше какво да прави. Спомни си за момчето, което се бе измъкнало от закрития стадион в момент на суматоха. Щеше да действа по същия начин. Трябваше да се възползва от блъсканицата, заповедите на войниците и гъмжащата тълпа.
	Тя пусна ръката на Жюл и се потопи в множеството така, сякаш се гмуркаше във вода. Запроправя си път сред поли и панталони, обувки, чанти и куфари. Пълзеше между хората, като освобождаваше място с малките си юмручета. Изведнъж влакът се изправи пред нея.
	Когато се качи вътре, някой я хвана за рамото. Сара запази спокойствие, а на устните й се появи небрежна усмивка. Приличаше на съвсем обикновено момиче, пътуващо за Париж. Обикновено момиче като онова с лилавата рокля, което бе видяла на перона, докато ги караха към лагера.
	— Баба ме чака — каза тя с невинна усмивка и посочи към вътрешността на влака.
	Войникът кимна и я пусна. Останала без дъх, Сара тръгна през вагона, надничайки през прозорците. Сърцето й биеше до пръсване. Жюл и Жьонвиев излязоха от тълпата и я изгледаха смаяно. Тя им помаха победоносно. Гордееше се със себе си. Беше успяла да се добере до влака съвсем сама, войниците дори не я спряха за проверка.
	Усмивката й изчезна, щом видя немските офицери, които се качиха във вагона. Те говореха високо и грубо, докато вървяха през оживения коридор. Пътниците се обръщаха уплашено в другата посока, свеждаха глави и се стараеха да не привличат излишно внимание.
	Сара стоеше в един ъгъл, почти скрита от Жюл и Жьонвиев. Забелязваше се единствено лицето й, което се подаваше между раменете на възрастните хора. Момичето наблюдаваше как германците приближават. Беше като омагьосана. Не откъсваше поглед от тях. Жюл й прошепна да извърне глава, но тя не можеше.
	Един от войниците й се стори особено неприятен. Беше висок и слаб, с много бяло ръбесто лице. Сините му очи бяха толкова светли, че изглеждаха прозрачни под дебелите розови клепачи. Когато групата офицери мина покрай тях, високият мъж протегна дългата си ръка и ощипа Сара по ухото. Тя подскочи от ужас.
	— Не се плаши от мен, момче — ухили се офицерът. — Някой ден и ти ще станеш войник, нали?
	Усмивките, залепени на лицата на Жюл и Жьонвиев, не помръднаха. Останаха си все така ведри. Двамата я държаха за ръце уж небрежно, но тя усещаше, че пръстите им треперят.
	— Имате хубав внук — каза офицерът и погали голата й глава с огромната си длан. — Със светли очи, русокос. Напомня ми на децата в моята страна.
	Той я огледа още веднъж, после се обърна и тръгна след другите мъже. Взе ме за момче, помисли си Сара. Дори не предположи, че съм еврейка. Хората можеха ли изобщо да познаят дали някой е евреин? Не беше сигурна. Веднъж бе попитала Армел. Приятелката й бе обяснила, че тя не прилича на еврейка заради русата коса и светлите очи. Значи външността ми ме спаси днес, заключи Сара.
	Тя прекара по-голямата част от пътуването в топлата прегръдка на Жюл и Жьонвиев. Никой не ги заговори и не им зададе въпроси. Докато гледаше през прозореца, Сара си помисли, че с всяка изминала минута се приближава все повече до Мишел. На небето се скупчиха сиви облаци. Първите едри капки удариха върху стъклото и се стекоха надолу, размазани от вятъра.
	Влакът спря на гара Остерлиц, откъдето Сара бе потеглила с родителите си в онзи горещ прашен ден. Тя и старците слязоха от вагона. После се насочиха към изхода, за да отидат до спирката на метрото.
	Изведнъж Жюл забави ход. Сара вдигна очи. Точно пред тях стоеше кордон от полицаи в сини униформи. Спираха пътниците и проверяваха документите им. Без да продума, Жьонвиев подканящо дръпна мъжа си да продължава напред. Тя вървеше с решителна крачка и високо вдигната брадичка. Жюл я следваше плътно отзад, хванал за ръка Сара.
	Сара се нареди на опашката и се вгледа в лицето на най-близкия полицай. Беше към четирийсетгодишен, с масивна златна халка. Изглеждаше равнодушен. Тя обаче забеляза, че неговите очи не спират да се местят от документа в ръката му към човека, застанал пред него, и обратно. Явно си вършеше работата старателно.
	Сара освободи съзнанието си от случващото се наоколо. Не искаше да си представя какво може да последва. Не се чувстваше достатъчно силна, за да го понесе. Мислите й отлетяха в друга посока. Тя си спомни за котката, която семейството й бе взело преди време. Винаги я караше да киха. Как се казваше? Не можеше да се сети. Имаше глупаво име, нещо като Бонбон или Карамел. Родителите й решиха да я дадат на друг, тъй като очите на Сара се зачервяваха и подуваха от нея. Тя прие трудно раздялата, а Мишел плака цял ден, обвинявайки я за всичко.
	Полицаят протегна бледата си длан. Жюл му подаде личните карти в пощенски плик. Мъжът ги прегледа, след което разучи лицата на Жюл и Жьонвиев. Накрая попита:
	— А картата на детето?
	Жюл посочи плика.
	— И тя е вътре, мосю. При нашите.
	Мъжът разтвори сръчно плика с палец. На дъното забеляза голяма банкнота, сгъната на три. Не помръдна. Втренчи се отново в парите, а после в лицето на Сара. Тя отвърна на погледа му. Не се уплаши и не започна да го моли. Просто се взираше в него.
	Мигът й се стори безкраен. Напомни й за онзи ужасен момент, преди полицаят най-сетне да ги пусне от лагера.
	Мъжът кимна енергично. Върна картите на Жюл и с плавно движение прибра плика в джоба си. После отстъпи встрани, за да ги пусне.
	— Благодаря, мосю — заяви той. — Следващият, моля.


	Гласът на Чарла отекна в ухото ми.
	— Сериозно ли, Джулия? Не вярвам да го е казал. Няма право да те поставя в такава ситуация. _Ня-ма._
	Вече не чувах сестра ми, а безцеремонната, амбициозна адвокатка от Манхатън, която не се боеше от нищо и никого.
	— Напротив — отвърнах равнодушно. — Каза, че това ще е краят на брака ни. Щял да ме напусне, ако задържа бебето. Чувствал се стар, не можел да се справи с още едно дете. Не искал да бъде възрастен баща.
	Последва мълчание.
	— Да не е заради онази, с която ти изневеряваше? — попита Чарла. — Не й помня името.
	— Не, дори не я спомена.
	— Не му позволявай да те притиска, Джулия. Детето е и твое. Никога не го забравяй, скъпа.
	Думите й ме преследваха цял ден. „Детето е и твое.“ Говорих с гинеколожката ми. Тя не се изненада от решението на Бертран. Предположи, че изживява кризата на средната възраст и отговорността за още едно дете навярно му се струва непосилна. Според лекарката това се случваше с много мъже на прага на петдесетте.
	Нима Бертран действително преживяваше криза? Ако да, определено не я бях забелязала. Как беше възможно? Мислех си просто, че проявява егоизъм, както обикновено. Казах му това по време на дългата ни дискусия. Споделих с него всичко, което се въртеше из главата ми. Защо ме принуждаваше да махна бебето след многобройните спонтанни аборти, след цялата болка, съкрушени надежди и отчаяние? Обичаш ли ме, попитах го унило. Наистина ли ме обичаш? Той ме погледна и кимна. Разбира се, че ме обича. Защо му задавам толкова глупави въпроси? Обича ме. А после отново заговори със сподавения, безразличен глас и призна, че се страхува от остаряването. Криза на средната възраст. Вероятно лекарката имаше право. Сигурно не го бях проумяла до момента, тъй като съзнанието ми бе заето от много други неща през последните месеци. Чувствах се страшно объркана. Не бях в състояние да се справя с Бертран и неговите проблеми.
	Гинеколожката заяви, че е необходимо да взема решение в най-скоро време. Вече бях в шестата седмица. Евентуален аборт бе възможен до четиринайсет дни. Очакваха ме тестове и намирането на клиника. Тя предложи двамата с Бертран да се срещнем с брачен консултант и да обсъдим открито въпроса.
	— Ако направиш аборт против волята си — каза лекарката, — никога няма да му простиш. А задържиш ли детето, знаеш каква ще бъде реакцията му. Ето защо трябва да изгладите проблема. И то бързо.
	Беше права. Но не можех да ускоря събитията. Всяка минута, с която отлагах решението, даваше още шейсет секунди живот на детето ми. Вече се бях привързала към него. Не беше по-голямо от бобено зърно, но го обичах толкова силно, колкото Зоуи.
	Отидох на гости при Изабел. Тя живееше в малък приветлив мезонет на улица „Толбиак“. Не исках да се прибирам веднага след работа и да чакам завръщането на Бертран. Струваше ми се непосилно. Обадих се на детегледачката Елза и я помолих да поеме нещата в свои ръце. Изабел приготви няколко печени сандвича с козе сирене и крехка салата. Съпругът й бе заминал в командировка.
	— Да поразсъждаваме, миличка — заяви тя и седна пред мен, като се стараеше да издишва цигарения дим встрани. — Опитай се да си представиш живота без Бертран. Помисли си за развода, адвокатите, последствията. Какво ще стане със Зоуи? Как ще продължите нататък? Отделни жилища. Отделно съществуване. Зоуи ще остава ту при единия, ту при другия. Няма да закусвате заедно, ще бъдете сами на Коледа и на другите празници. Можеш ли да го направиш? Представяш ли си го?
	Втренчих се в нея. Звучеше ми невероятно. Абсурдно. И все пак се случваше често. Зоуи беше единственото дете в класа, чиито родители са женени от петнайсет години. Казах на Изабел, че не искам да говоря за това. Хапнахме шоколадов мус и изгледахме „Госпожиците от Рошфор“ на нейния дивиди плейър. Когато се прибрах вкъщи, Бертран беше под душа, а Зоуи — в царството на сънищата. Пъхнах се под завивките. Съпругът ми отиде в дневната, за да гледа телевизия. Не усетих кога си е легнал.
	Днес трябваше да посетя _маме_. За пръв път ми се прииска да се обадя в старческия дом, за да отменя срещата. Чувствах се изтощена. Щеше ми се да остана в леглото цяла сутрин. Но знаех, че тя ще ме чака. Представих си как ще облече сиво-лилавата рокля, ще си сложи ярко червило и парфюм „Шалимар“. Не можех да я разочаровам. Когато пристигнах пред дома малко преди обед, забелязах сребристия мерцедес на Едуар. Обзе ме паника.
	Той бе дошъл, за да се срещне с мен. Никога не посещаваше майка си, когато аз бях при нея. Всички следвахме определен график. Лор и Сесил се отбиваха през уикенда, Колет — в понеделник следобед, а Едуар във вторник и петък. Аз обикновено идвах със Зоуи в сряда и сама в четвъртък. Винаги се придържахме строго към това разписание.
	Едуар действително беше в стаята. Седеше с изправени рамене и слушаше майка си. Тя току-що бе приключила с обяда, който й сервираха ужасно рано. Изведнъж се почувствах несигурна, като виновна ученичка. Какво искаше Едуар от мен? Не можеше ли просто да вдигне телефона и да ми определи среща? Защо бе чакал досега?
	Прикрила възмущението и страха си зад сърдечна усмивка, целунах Едуар по двете бузи и седнах до _маме_. Както винаги, хванах ръката й. Надявах се, че бащата на Бертран ще си тръгне, но той остана, наблюдавайки ни с радостно изражение. Смутих се. Като че ли някой бе навлязъл в личното ми пространство. Едуар щеше да слуша и преценява всяка дума, която кажех на _маме_.
	След половин час той се изправи и се втренчи в часовника си. После ме погледна със странна усмивка.
	— Джулия, трябва да поговорим — промърмори тихо, така че _маме_ да не го чуе.
	Видях, че се изнервя. Пристъпваше от крак на крак и ме наблюдаваше настойчиво. Целунах _маме_ за довиждане и го последвах до колата. Той ме покани да се кача вътре. Седна до мен и започна да си играе с ключовете, но не запали двигателя. Зачаках, изумена от несигурните движения на пръстите му. Настъпи тишина, тежка и непоносима. Озърнах се из малкия парк, където сестрите разхождаха възрастни хора в колички.
	Едуар наруши мълчанието.
	— Как си? — попита той със същата престорена усмивка.
	— Добре — отвърнах. — А ти?
	— И аз. Колет също.
	Отново тишина.
	— Вчера говорих със Зоуи, докато ти беше навън — допълни той, без да ме поглежда.
	Загледах профила му — внушителния нос и волевата брадичка.
	— И? — попитах уморено.
	— Спомена, че правиш проучвания…
	Едуар замлъкна. Ключовете издрънчаха в ръката му.
	— За апартамента — добави и най-после ме погледна в очите.
	Кимнах.
	— Да, разбрах кой е живял там, преди да се нанесете. Зоуи сигурно ти е казала.
	Той въздъхна и отпусна глава на гърдите си. Малките гънки кожа покриха яката на ризата му.
	— Джулия, нали те предупредих?
	Сърцето ми заби по-силно.
	— Помоли ме да не задавам въпроси на _маме_ — възразих. — Така и направих.
	— А защо продължаваш да се ровиш в миналото? — попита той.
	Лицето му посърна. Дишаше учестено, сякаш изпитваше болка.
	Най-после бе изплюл камъчето. Сега осъзнах защо е искал да поговорим.
	— Просто научих кой е живял там — заявих разпалено. — Това е всичко. Трябваше да разбера. Не знам повече. Нямам представа какво общо имат твоите близки с цялата работа…
	— Нищо! — прекъсна ме Едуар. Почти викаше. — Не сме виновни за задържането на еврейското семейство.
	Запазих мълчание. Не откъсвах очи от него. Той трепереше. Беше ми трудно да преценя дали е от ярост или от друга емоция.
	— Не сме виновни — повтори настойчиво Едуар. — Отвели са ги във „Вел’д’Ив“ по време на арестите. Но ние не сме ги предавали на полицията. Не сме направили нищо такова, разбираш ли?
	Изгледах го шокирана.
	— Никога не съм ви подозирала, Едуар. Никога!
	Той се опита да си възвърне самообладанието, като прокара треперещи пръсти по челото си.
	— Задаваш прекалено много въпроси, Джулия. Ужасно си любопитна. Ще ти обясня как се случи. Изслушай ме. Навремето имаше една портиерка, мадам Роайе. Беше приятелка с нашата портиерка. Тогава живеехме на улица „Тюрен“, недалеч от „Сентонж“. Мадам Роайе харесваше _маме_, която беше мила и любезна с нея. Именно тя каза на родителите ми, че жилището се е освободило. Наемът беше нисък, а апартаментът — по-голям от този на „Тюрен“. Ето защо се преместихме. Това е всичко!
	Не свалях очи от него. Той продължаваше да трепери. За пръв път го виждах толкова объркан и отчаян. Внимателно докоснах ръката му.
	— Добре ли си, Едуар?
	Тялото му се тресеше. Помислих, че му е прилошало.
	— Да, да — отвърна той, но гласът му прозвуча дрезгаво. Не разбирах защо е пребледнял и ядосан. — _Маме_ не знае — продължи той и сведе глава. — Никой не знае. Ясно ли е? Майка ми не бива да го чува.
	Последното ме озадачи.
	— Какво? — попитах. — За какво говориш, Едуар?
	— Джулия — заяви той и се втренчи в мен, — ти си научила кое семейство е живяло в апартамента преди нас. Видяла си имената им.
	— Не разбирам — промърморих.
	— Видяла си имената им, нали? — изрева Едуар и аз подскочих. — Открила си какво се е случило.
	Вероятно съм изглеждала напълно объркана, тъй като Едуар въздъхна и зарови лице в дланите си.
	Седях безмълвно до него. Какво, за бога, имаше предвид? Какво толкова бе станало, че никой не биваше да узнае?
	— Момичето — заяви той накрая и вдигна очи. Едва чувах шепота му. — Какво разбра за нея?
	— Моля? — попитах разтревожено.
	Гласът и очите му излъчваха нещо, което ме плашеше.
	— Момичето — повтори сподавено Едуар. — Тя се върна. Няколко седмици след като се бяхме нанесли. Дойде в апартамента. Тогава бях на дванайсет. Никога няма да я забравя. Винаги ще помня Сара Старжински.
	За мой ужас лицето му се сбръчка. По бузите му потекоха сълзи. Не бях в състояние да говоря. Можех само да изчакам и да го изслушам. До мен не седеше арогантният баща на Бертран, а някой друг. Човек, който носеше в себе си тайна от дълго време. Цели шейсет години.


	Пътуването с метро до улица „Сентонж“ беше кратко — само няколко спирки и едно прекачване на Бастилията. Когато завиха по „Бретан“, сърцето на Сара заби по-силно. Тя се прибираше у дома. Само след минути щеше да си бъде вкъщи. Вероятно родителите й бяха успели да се върнат в нейно отсъствие. Сигурно я чакаха в апартамента заедно с Мишел. Нима беше абсурдно да си мисли подобно нещо? Да не бе загубила разсъдъка си? Можеше ли изобщо да се надява? Сара беше едва на десет години и искаше да вярва в доброто. Повече от всичко на света.
	Докато дърпаше нетърпеливо Жюл за ръката, тя усети как надеждата избуява в нея подобно на диво растение. В същото време чуваше тих, сериозен глас, който й нашепваше: „Не се надявай, Сара. Не вярвай. Представи си, че никой не те чака вкъщи. _Папа_ и _маман_ няма да бъдат там, апартаментът ще е потънал в прах и мръсотия, а Мишел… Мишел…“
	Стигнаха до номер 26. Тя забеляза, че нищо не се е променило. Пред дома й се простираше спокойната тясна улица, която познаваше от малко дете. Сара се зачуди защо животът на хората се преобразява толкова бързо, а пътищата и сградите си остават същите.
	Жюл отвори тежката порта. Дворът все още бе потънал в зеленина и ухаеше на влага. Когато влязоха във фоайето, мадам Роайе открехна вратата на стаичката си. Преди да подаде глава, Сара пусна ръката на Жюл и изтича към стълбите. Трябваше да действа бързо. Най-после бе стигнала у дома. Нямаше време за губене.
	Щом се изкачи задъхана на първия етаж, тя дочу любопитния глас на портиерката:
	— Търсите ли някого?
	— Да, семейство Старжински — отекна гласът на Жюл.
	Сара чу смеха на мадам Роайе, неприятен и гърлен.
	— Те си отидоха, мосю! Заминаха! Няма да ги намерите тук.
	Сара спря на площадката на втория етаж и надникна през прозореца. Мадам Роайе стоеше на двора, облечена с мръсната си синя престилка. Малката Сюзан бе подпряна на рамото й. „Отидоха си… Заминаха…“ Какво искаше да каже? Къде бяха заминали? Кога?
	Но сега нямаше време да мисли за това. От дома й я деляха само два етажа. Пискливият глас на портиерката я застигна, докато тичаше нагоре по стълбите:
	— Полицаите ги отведоха, мосю. Арестуваха всички евреи в района. Качиха ги на голям автобус. Много стаи се освободиха тук, мосю. Търсите ли апартамент под наем? Жилището на Старжински е заето, но ще ви предложа друго. На втория етаж има едно, ако се интересувате. Мога да ви го покажа!
	Останала без дъх, Сара стигна до четвъртия етаж. Беше толкова уморена, че се облегна на стената и се преви надве.
	Заблъска по вратата с бързи, отчетливи удари на дланта си. Не последва отговор. Заблъска по-силно, този път с юмруци.
	Изведнъж долови стъпки в апартамента. Вратата се отвори. На прага се появи момче на дванайсет-тринайсет години.
	— Да? — каза той.
	Кое беше това момче? И какво правеше в нейното жилище?
	— Дойдох да взема братчето си — запелтечи Сара. — Ти кой си? Къде е Мишел?
	— Братчето ти? — попита бавно момчето. — Тук няма Мишел.
	Тя го изблъска встрани. Не забеляза новите картини в коридора, непознатата библиотека и странния килим на червено-зелени шарки. Момчето изкрещя изненадано, но Сара не спря. Изтича по дългия коридор и нахълта в стаята си. Не обърна внимание на сменените тапети, леглото, книгите и вещите, които не бяха техни.
	Момчето извика: „Татко, татко!“ Откъм съседната стая се чуха нервни стъпки.
	Сара извади ключа от джоба и повдигна капачето под формата на електрически ключ. Скритата ключалка се появи пред нея.
	На вратата се позвъни. Сара долови сподавени, тревожни гласове, които звучаха все по-отблизо. Жюл и Жьонвиев разговаряха с непознат мъж.
	Трябваше да действа бързо. Не преставаше да шепне: „Мишел, Мишел. Аз съм, Сирка.“ Пръстите й трепереха толкова силно, че тя едва не изпусна ключа.
	Зад гърба й момчето влезе задъхано в стаята.
	— Какво правиш? — попита. — Защо си в стаята ми?
	Сара пренебрегна въпроса и опипа с пръсти ключалката. Беше напрегната и нетърпелива. Отне й известно време да пъхне ключа. Най-накрая ключалката щракна и тайната врата се отвори.
	Връхлетя я ужасна миризма. Тя се отдръпна назад. Момчето до нея подскочи уплашено. Сара падна на колене.
	В стаята дотича висок мъж с прошарена коса, следван от Жюл и Жьонвиев.
	Сара не можеше да говори. Тялото й се тресеше. Тя закри с ръце очите и носа си, за да прогони миризмата.
	Жюл се приближи до нея, сложи ръка на рамото й и надникна в шкафа. Взе я в прегръдките си и се опита да я изведе навън.
	— Хайде, Сара. Ела с мен — прошепна в ухото й той.
	Тя започна да се извива с всичка сила. Дереше с нокти и риташе. Най-накрая се отскубна и отиде при отворения шкаф.
	В дъното зърна малкото безжизнено тяло, свито на кълбо. После видя красивото личице, потъмняло до неузнаваемост.
	Отново падна на колене и закрещя с пълно гърло. Викаше майка си, баща си и Мишел.


	Едуар Тезак се вкопчи в кормилото, докато кокалчетата на пръстите му побеляха. Втренчих се като хипнотизирана в тях.
	— Все още чувам писъците й — прошепна той. — Няма да ги забравя. Никога.
	Почувствах се зашеметена от нещата, които току-що бях научила. Сара Старжински бе избягала от Бон-ла-Роланд, а после се бе върнала на улица „Сентонж“, за да направи ужасяващо разкритие.
	Бях онемяла. Наблюдавах Едуар с разширени очи. Той продължи с пресипнал глас:
	— Беше ужасяващ момент. Баща ми надникна в шкафа. Аз също се опитах, но той ми попречи. Не разбирах какво се случва. Усещах само отвратителната миризма. Вонеше на нещо развалено и гнило. После баща ми бавно извади мъртвото момче. Беше едва на три-четири години. За пръв път виждах труп. Гледката ме потресе. Детето имаше къдрава руса коса. Вкочаненото му тяло беше свито на кълбо, а главата му бе подпряна върху дланите. Кожата му бе придобила ужасен зеленикав цвят.
	Едуар се задави и млъкна. Помислих, че ще повърне.
	Докоснах ръката му, за да изразя своето съчувствие. Ситуацията беше абсурдна. Опитвах се да успокоя своя горд, високомерен свекър, който изведнъж се бе превърнал в тъжен и треперещ старец. Едуар избърса сълзите си с несигурни пръсти. После продължи:
	— Всички стояхме като вцепенени. Момичето припадна. Просто се стовари на пода. Баща ми я вдигна и я сложи на леглото. Тя се свести и като видя лицето му, замята глава и запищя. Започнах да разбирам какво се е случило. Слушах баща ми и възрастните хора, които бяха дошли с нея. Мъртвото момче беше брат й. Преди бяха живели в нашия апартамент. Малкият се скрил в шкафа на шестнайсети юли, в деня на арестите. Момичето си мислело, че ще може да го освободи по-късно, но полицията отвела семейството й в лагер извън Париж.
	Отново мълчание. Мигът ми се стори безкраен.
	— А после? Какво стана после? — попитах, след като най-накрая възвърнах гласа си.
	— Мъжът и жената бяха от Орлеан. Момичето избягало от близкия лагер и попаднало в тяхната ферма. Те искали да й помогнат и я придружили до дома й в Париж. Баща ми обясни, че семейството ни се е преместило в апартамента в края на юли. Каза, че не е знаел за тайния шкаф в моята стая. Никой от нас не предполагаше за него. Аз бях усетил неприятна миризма, но баща ми мислеше, че е от канализацията. Очаквахме водопроводчик следващата седмица.
	— Той какво направи с… малкото момче?
	— Не знам. Спомням си само, че предложи да се погрижи за всичко. Беше шокиран и ужасно разстроен. Май старите хора взеха тялото със себе си. Не съм сигурен.
	— А после? — попитах задъхано.
	Едуар ме изгледа язвително.
	— А после! А после! — Той се изсмя горчиво. — Джулия, можеш ли да си представиш как се почувствахме, след като момичето си тръгна? Тя ни гледаше с такава омраза и презрение. Смяташе ни за безотговорни. За престъпници, и то от най-лошия вид. Бяхме се нанесли в нейния дом. Бяхме оставили братчето й да умре. А очите й… В тях се четеше толкова злоба, болка и отчаяние. Това десетгодишно момиче ни гледаше като възрастен човек.
	Спомних си очите й. Потреперих.
	Едуар въздъхна и потърка умореното си лице.
	— Когато си отидоха, баща ми седна на леглото и зарови глава в дланите си. После заплака. Дълго и неутешимо. Дотогава не го бях виждал да плаче. Това беше и последният път. Той беше силен, суров човек. Твърдеше, че мъжете от рода Тезак не плачат. Те никога не показваха емоциите си. Преживяхме ужасен момент. Баща ми заяви, че се е случило нещо кошмарно и двамата ще го помним цял живот. След това сподели с мен някои неща. Каза, че съм достатъчно голям, за да ги знам. Обясни ми, че не е попитал мадам Роайе кой е живял в апартамента преди нас. Досещал се, че е еврейско семейство, задържано по време на големите арести, но си затворил очите. Като много други парижани през ужасната четирийсет и втора година. Затворил си очите и в деня на арестите, когато видял как полицията качва тези хора на автобусите и ги отвежда незнайно къде. После дори не бе попитал защо жилището е празно и какво се е случило със старите вещи. Държал се като най-обикновен парижанин, нетърпелив да отиде в по-голям и по-хубав апартамент. А сега се случвало всичко това. Момичето се върнало, за да завари мъртво малкото си братче. Баща ми предположи, че то е умряло още преди да се нанесем. Каза ми, че никога няма да го забравим. И се оказа прав, Джулия. Оттогава живея с този спомен. Той ме преследва непрекъснато вече шейсет години.
	Едуар замълча, опрял брадичка върху гърдите си. Опитах да си представя как се е чувствал, докато е носел подобна тайна в себе си.
	— А _маме_? — попитах. Исках да разнищя цялата история.
	Той бавно поклати глава.
	— Майка ми не беше вкъщи онзи следобед. Баща ми реши да не й казва. Изпитваше вина. Усещаше, че е лично отговорен за станалото, което, естествено, не беше вярно. Не можеше да понесе мисълта, че майка ми ще разбере. Щеше да го упреква. Той заяви, че съм достатъчно голям, за да пазя тайна. Майка ми не бивало да научава. Изглеждаше толкова тъжен и отчаян. Ето защо се съгласих да мълча.
	— И майката още е в неведение? — прошепнах.
	Едуар въздъхна дълбоко.
	— Не съм сигурен, Джулия. Тя знаеше за арестите. Всички бяхме наясно, все пак ги видяхме с очите си. Когато се прибра същата вечер, двамата с баща ми се държахме странно. Тя долови, че нещо не е наред. Тази нощ, а и много нощи след това сънувах мъртвото момче. Измъчвах се от кошмари, които продължиха дълги години. Почувствах облекчение, когато се изнесох от апартамента. Може би майка ми е знаела. Сигурно се е досещала какво е преживял баща ми. Накрая вероятно й е споделил всичко, тъй като не е издържал психически. Но с нея никога не сме обсъждали тази тема.
	— А Бертран и дъщерите ти? Колет?
	— Не знаят нищо.
	— Защо не? — попитах.
	Едуар ме хвана за китката. Ръката му беше студена. Леденият допир проникна дълбоко в кожата ми.
	— Когато баща ми беше на смъртно легло, му обещах, че няма да кажа на децата и Колет. Той изпитваше вина до края на живота си. Не искаше да я дели с никого. Не желаеше да говори за случилото се. И аз уважих решението му. Разбираш ли?
	Кимнах.
	— Естествено.
	Мълчание.
	— Едуар, какво стана със Сара?
	Той поклати глава.
	— До смъртта си баща ми не произнесе името й. Сара се превърна в тайна. Тайна, за която не спирах да мисля. Баща ми така и не научи колко често си спомням за нея, колко много страдам от неговото мълчание. Копнеех да узная къде е отишла и с какво се занимава. Но щом се опитах да повдигна темата, той ме караше да замълча. Не можех да повярвам, че вече не се интересува от Сара. Изглежда, бе заровил всичко в миналото.
	— Мразеше ли го заради това?
	Той кимна.
	— Да. Мразех го. Уважението ми към него изчезна завинаги. Но така и не му го казах.
	Поседяхме в мълчание. Сестрите вероятно се чудеха защо мосю Тезак и неговата снаха прекарват толкова време в колата.
	— Едуар, не искаш ли да разбереш какво се е случило със Сара Старжински?
	Той се усмихна за пръв път и заяви:
	— Не знам откъде да започна.
	Отвърнах на усмивката му.
	— Остави го на мен. Мога да ти помогна.
	Лицето му леко просветна. Изведнъж очите му проблеснаха, изпълнени с нова светлина.
	— Джулия, има и друго. Когато баща ми почина преди трийсет години, неговият адвокат ми обясни, че в сейфа му се съдържат секретни документи.
	— Прочете ли ги? — попитах. Пулсът ми се ускори.
	Той сведе очи.
	— Прегледах ги набързо след смъртта му.
	— И? — добавих, затаила дъх.
	— Отнасяха се за магазина. Бяха свързани с картини, мебели и сребърни прибори.
	— И нищо друго?
	Той се усмихна на очевидното ми разочарование.
	— Мисля, че не.
	— Какво искаш да кажеш? — попитах изумено.
	— Не им обърнах особено внимание. Прелистих набързо листата. Ядосах се, че сред тях няма информация за Сара. Тогава намразих баща си още повече.
	Прехапах устни.
	— Значи не си сигурен дали не си изпуснал нещо?
	— Не съм. Оттогава не съм проверявал.
	— Защо?
	Той сви устни.
	— Защото се страхувах да не се разочаровам.
	— И да не се почувстваш по-зле относно баща ти?
	— Да — призна той.
	— Явно наистина не знаеш какво съдържат тези документи. И оттогава са минали трийсет години?
	— Да.
	Погледите ни се срещнаха. Само след няколко секунди Едуар запали мотора. Натисна газта и потегли като луд към банката, където се намираше сейфът. Никога не го бях виждала да кара толкова бързо. Останалите шофьори размахваха ядосано юмруци. Пешеходците отстъпваха уплашено встрани. Не си казахме и дума през целия път. Но тишината беше топла, изпълнена с очакване. Двамата сякаш споделяхме случващото се. Споделяхме нещо за пръв път в живота си. От време на време се обръщахме един към друг и се усмихвахме.
	Когато обаче паркирахме на авеню „Боске“ и изтичахме до банката, тя беше затворена за обедна почивка — поредният френски навик, който ме влудяваше, особено днес. Бях ужасно разочарована.
	Едуар ме целуна по двете бузи и нежно ме побутна.
	— Тръгвай, Джулия. Ще се върна в два часа, когато отворят отново. Ще ти се обадя, ако открия нещо.
	Отправих се надолу по улицата и се качих на автобус номер 92, който щеше да ме закара право до офиса, на отсрещния бряг на Сена.
	Когато автобусът потегли, се обърнах назад. Едуар чакаше пред банката — самотна скована фигура в тъмнозелено сако.
	Чудех се как ли ще се почувства, ако не намери нищо за Сара в сейфа, а само документи за стари картини и порцеланови чинии.
	Мислите ми бяха с него.


	— Сигурна ли сте, мис Джармънд? — попита лекарката и ме изгледа над кръглите си очила.
	— Не — отвърнах искрено. — Но е хубаво да ми запишете час.
	Тя разучи медицинския ми картон.
	— С удоволствие ще го направя, но не съм убедена, че сте доволна от решението.
	Спомних си за предишната вечер. Бертран се бе държал изключително нежно и внимателно. Цяла нощ ме прегръщаше, като непрекъснато повтаряше, че ме обича. Нуждаел се от мен, но не искал да се примири с мисълта, че ще има дете на толкова напреднала възраст. Според него щяхме да се сближим още повече с годините. Каза, че можем да пътуваме по-често, когато Зоуи поотрасне. Той си представяше петдесетте като втори меден месец.
	Слушах думите му, а по бузите ми се стичаха сълзи в тъмното. Каква ирония! Бертран изговаряше всичко онова, за което си мечтаех. Беше нежен, привързан и всеотдаен. Имаше обаче една пречка да се зарадвам — носех рожбата, която той не желаеше. За последен път можех да бъда майка. Не спирах да мисля за думите на Чарла: „Детето е и твое.“
	От години копнеех да имаме второ дете. Да докажа себе си. Да се превърна в идеалната съпруга, която семейство Тезак щеше да одобри. Но сега осъзнавах, че искам да родя само и единствено за себе си. Моето бебе. Последното ми дете. Копнеех да почувствам топлината на телцето му, сладкия млечен мирис на неговата кожа. Да, Бертран беше бащата, но бебето си оставаше мое. Моя плът и кръв. Жадувах за раждането, за подаването на нежната главичка от тялото ми, за неповторимото, чисто усещане да дадеш живот въпреки родилните мъки и сълзите. Желаех точно тази болка, а не онази, свързана с премахването на плода от наранената утроба.
	Напуснах лекарския кабинет и се насочих към Сен Жермен. Ерве и Кристоф ме чакаха в Кафе дьо Флор. Не смятах да споделям проблемите си, но щом ме погледнаха, те въздъхнаха угрижено. Тогава им разказах всичко. Както обикновено, двамата бяха на различни мнения. Ерве смяташе, че трябва да направя аборт, тъй като бракът ми е по-важен. Кристоф настояваше, че бебето има най-голямо значение. Не може да не го задържа. В противен случай ще съжалявам до края на живота си.
	Те се разгорещиха дотолкова, че забравиха за присъствието ми и започнаха да се карат. Бяха нетърпими. Ударих с юмрук по масата. Чашите се раздрънчаха. Ерве и Кристоф се изненадаха. Този изблик определено не беше в мой стил. Извиних се, след което обясних, че съм твърде уморена, за да обсъждам темата. Напуснах заведението под изумените им погледи. Няма значение, помислих си. Ще се реванширам друг път. Те бяха най-добрите ми приятели. Щяха да ме разберат.
	Тръгнах пеша към къщи през Люксембургската градина. Все още нямаше новини от Едуар. Дали това означаваше, че е отворил сейфа на баща си и не е намерил нищо за Сара? Представих си как омразата и огорчението се завръщат. Почувствах се виновна, сякаш всичко бе станало заради мен. Бях бръкнала с пръст в раната.
	Вървях бавно по криволичещите между цветята пътеки. Подминавах спортисти, хора, излезли на разходка, възрастни семейства, градинари, туристи, влюбени двойки, почитатели на тай-чи, играчи на петанк, тийнейджъри и хора, които се препичаха на слънце. Обичайните посетители на парка. И много бебета. Разбира се, всяко едно от тях ме караше да мисля за малкото същество, което растеше в мен.
	По-рано същия ден, преди часа при лекарката, бях говорила с Изабел. Както винаги, тя ми предложи цялата си подкрепа. Заяви, че изборът е мой, независимо от мнението на психиатри и приятели. Нямало значение в кого ще се вслушам или кой съвет ще последвам. Изборът бил мой. Точка. Именно това усложняваше още повече ситуацията.
	Съзнавах едно: на всяка цена трябваше да държа Зоуи настрана. Тя трябваше да замине след няколко дни, за да прекара част от лятото на Лонг Айланд с Купър и Алекс, децата на Чарла. После щеше да гостува на родителите ми в Нъхант. Почувствах облекчение. Можех да направя аборт в нейно отсъствие. Естествено, ако исках да взема подобно решение.
	Когато се прибрах вкъщи, забелязах голям бежов плик на бюрото. Зоуи, която говореше с приятелка по телефона, извика от стаята си, че портиерката току-що го е донесла.
	Липсваше адрес. Отгоре със синьо мастило бяха изписани моите инициали. Отворих го и извадих отвътре захабена червена папка.
	Името „Сара“ изникна пред очите ми.
	Веднага разбрах какво държа в ръцете си. Благодаря ти, Едуар, възкликнах възторжено наум. Благодаря, благодаря, благодаря.


	В папката имаше десетина писма, изпратени между септември 1942 г. и април 1952 г. Тънка синя хартия. Красив закръглен почерк. Прочетох ги внимателно. Всички бяха написани от някой си Жюл Дюфор и бяха с клеймо от Орлеан. Отнасяха се за Сара — нейния напредък, успех в училище, здравословно състояние. Изреченията бяха кратки и любезни. „Сара е добре. Тази година учи латински. Миналата пролет прекара варицела.“ „През лятото Сара замина за Бретан с моите внуци и посети Мон Сен Мишел.“
	Предположих, че Жюл Дюфор е възрастният господин, който бе приютил Сара след бягството й от Бон-ла-Роланд и я бе завел обратно в Париж в деня на ужасното разкритие. Но защо той уведомяваше Андре Тезак за развитието на Сара, и то в такива подробности? Не разбирах. Дали Андре го бе помолил?
	После намерих обяснението. Банково извлечение. Всеки месец Андре Тезак бе изпращал пари на семейство Дюфор, за да се грижат за Сара. Сумата ми се стори значителна. Това бе продължило десет години.
	Цели десет години бащата на Едуар се бе опитвал да помогне на Сара, макар и по свой начин. Помислих си за огромното облекчение, което Едуар бе изпитал след отварянето на сейфа. Представих си как е прочел кореспонденцията и е научил за случилото се. Най-накрая можеше да прости на баща си.
	Забелязах, че писмата от Жюл Дюфор не са адресирани до улица „Сентонж“, а до антикварния магазин на Андре. Учудих се защо. Може би заради _маме_. Андре не бе искал тя да узнае. Сара също не бе предполагала за изпратените пари. Красиво изписаните думи на Жюл Дюфор гласяха: „Както пожелахте, запазихме финансовата ви помощ в тайна от Сара.“
	В края на папката попаднах на дебел кафяв плик. Извадих отвътре няколко снимки. Познатите бадемови очи. Светлата коса. Колко се бе променила Сара след училищния портрет от юни 1942 г.! Лицето й излъчваше дълбока тъга. Радостта сякаш си бе отишла от него. Тя вече не беше дете, а висока и слаба девойка на около осемнайсет години. Имаше същите меланхолични очи въпреки усмивката. Сара стоеше на плажа с двама младежи на нейна възраст. Обърнах снимката. На гърба прочетох: „1950 г., Трувил. Сара с Гаспар и Никола Дюфор.“
	Спомних си всичко, което бе преживяла. „Вел’д’Ив“. Бон-ла-Роланд. Участта на родителите и братчето й. Твърде тежки събития за едно дете.
	Дотолкова бях потънала в мислите си за Сара Старжински, че не усетих ръката на Зоуи върху рамото ми.
	— Мамо, кое е това момиче?
	Пъхнах бързо снимките под плика и промърморих нещо за кратки срокове.
	— Коя е тя? — попита отново Зоуи.
	— Не я познаваш, скъпа — отвърнах припряно и се престорих, че подреждам бюрото си.
	Зоуи въздъхна и каза с глас на възрастен човек:
	— Напоследък се държиш странно, мамо. Смяташ, че не забелязвам, но грешиш.
	Дъщеря ми се обърна и се отдалечи. Обзе ме чувство за вина. Станах и я последвах в стаята й.
	— Права си, Зоуи. Държа се странно. Съжалявам. Не го заслужаваш.
	Седнах на леглото, неспособна да срещна спокойните й, мъдри очи.
	— Мамо, защо просто не поговорим? Кажи ми какво се е случило.
	Усетих настъпващото главоболие. От най-непоносимия вид.
	— Смяташ, че няма да разбера, защото съм само на единайсет?
	Кимнах. Тя сви рамене.
	— Не ми вярваш, нали?
	— Напротив, скъпа. Но не мога да споделя някои неща с теб, защото са прекалено сложни и мрачни. Не искам да страдаш като мен.
	Зоуи нежно ме докосна по бузата. Очите й проблясваха.
	— И аз не искам да страдам. Права си, не ми казвай. Иначе няма да спя цяла нощ. Обещай ми само, че скоро ще се оправиш.
	Разтворих ръце и я притиснах в прегръдките си. Моето красиво смело момиче. Прекрасната ми дъщеря. Имах късмет, че е до мен. Невероятен късмет. Въпреки режещото главоболие мислите ми отново се насочиха към бебето. Сестричката или братлето на Зоуи. Тя не знаеше нищо. Дори не подозираше за терзанията ми. Прехапах устни и потиснах сълзите си. След миг тя бавно се освободи от мен и ме погледна в очите.
	— Кажи ми кое е момичето от черно-белите снимки. Онези, които се опита да скриеш преди малко.
	— Добре — съгласих се. — Но трябва да пазиш тайна. Не бива да говориш за това с никого. Обещаваш ли?
	Тя кимна.
	— Да. Честен кръст.
	— Спомняш ли си семейството, което е живяло в апартамента на улица „Сентонж“, преди _маме_ да се премести там?
	Зоуи кимна отново.
	— Полското семейство. Дъщеря им е била на моите години.
	— Името й е Сара Старжински. Тя е момичето от снимките.
	Зоуи сведе очи.
	— Но защо да не го споделям с никого? Не разбирам.
	— Семейна тайна е. Случило се е нещо ужасно. Дядо ти не желае да го обсъжда. А баща ти изобщо не знае за Сара.
	— Нещо е станало с нея, така ли? — попита внимателно Зоуи.
	— Да — заявих тихо. — Историята е много тъжна.
	— Ще се опиташ ли да намериш Сара? — добави Зоуи, отрезвена от моя тон.
	— Да.
	— Защо?
	— Искам да й кажа, че семейството ни не е такова, за каквото го мисли. Трябва да й обясня какво се е случило. Тя не предполага, че прадядо ти й е помагал в продължение на десет години.
	— Как й е помагал?
	— Изпращал е пари. Всеки месец. Но изрично се е погрижил Сара да не разбере.
	Зоуи замлъкна за миг.
	— Как смяташ да я намериш?
	Въздъхнах.
	— Не знам, скъпа. Надявам се, че ще успея. Следите й се губят през хиляда деветстотин петдесет и втора година. После не съществуват писма или снимки. Нито адрес.
	Зоуи седна в скута ми и облегна кльощавия си гръб на гърдите ми. Вдишах аромата на гъстата й лъскава коса. Познатият сладък мирис винаги ми напомняше за бебешките й години. Пригладих с длан няколко непокорни кичура.
	Помислих си за Сара Старжински. Тя е била на възрастта на Зоуи, когато животът й се е превърнал в кошмар.
	Затворих очи. Все още виждах как полицаите разделят децата от майките им в Бон-ла-Роланд. Не можех да прогоня образа от съзнанието си.
	Прегърнах Зоуи толкова силно, че едва не я задуших.


	В съвпадението на датите съзрях някаква ирония на съдбата. Вторник, 16 юли 2002 г. Шейсетгодишнината от „Вел’д’Ив“. И денят, за който бяха насрочили аборта. Всичко трябваше да се случи в една непозната за мен клиника в Седемнайсети _арондисман_, близо до старческия дом на _маме_. Опитах се да запиша нов час, тъй като 16 юли бе твърде емоционална за мен дата, но лекарите отказаха.
	Зоуи току-що бе завършила учебната година и заминаваше за Лонг Айланд през Ню Йорк с кръстницата си Алисън — моя стара приятелка от Бостън, която често летеше между Манхатън и Париж. Щях да се присъединя към дъщеря си и семейството на Чарла на двайсет и седми. Бертран смяташе да си вземе отпуск чак през август. Обикновено прекарвахме няколко седмици в Бургундия, в старата къща на фамилия Тезак. Никога не се наслаждавах напълно на тази почивка. Родителите на Бертран определено не ме предразполагаха да се отпусна. Трябваше да се храним в точен час и да говорим тихо, а децата не биваше да вдигат много шум. Чудех се защо Бертран винаги настояваше да отидем там, а не някъде другаде, само тримата. За щастие Зоуи се разбираше добре с момчетата на Лор и Сесил, а Бертран се отдаваше на безкрайни тенис мачове със съпрузите на своите сестри. Обикновено аз се чувствах излишна. Така и не се сближих с Лор и Сесил. Канеха на гости разведените си приятелки и лежаха с часове край басейна, за да придобият слънчев загар. Задължително трябваше да имат тен на гърдите. След петнайсет години все още не можех да свикна с това. Никога не събличах горнището си. Усещах, че останалите ми се подиграват зад гърба, наричайки ме „свенливата американка“. Ето защо прекарвах повечето време в разходки със Зоуи из гората. Често обикалях местността с колело и вече познавах всяко кътче. Обичах да демонстрирам безупречния си бътерфлай, докато другите жени лениво пушеха край басейна и се печаха на слънце в оскъдните си бански костюми, които така и не потапяха във водата.
	— Френски кокошки. Завиждат ти за страхотното тяло — присмиваше се Кристоф, когато му се оплаквах от ужасните дни в Бургундия. — Щяха да говорят с теб само ако имаше целулит и разширени вени.
	Неговите коментари ме забавляваха, но не му вярвах напълно. Въпреки всичко обичах красивата природа, тихата старинна къща, която оставаше прохладна дори в най-горещите месеци, просторната градина с големи дъбови дървета и гледката към криволичещата река Йон. Харесвах близката гора, където двете със Зоуи правехме дълги разходки. Като малка тя изпадаше във възторг от чуруликането на птичките, клоните със странна форма или мрачния блясък на някое закътано блато.
	Бертран и Антоан твърдяха, че апартаментът на улица „Сентонж“ ще е готов в началото на септември. Екипът им беше свършил чудесна работа. Аз обаче не можех да си представя, че ще живея там. Не и след всичко, което бях научила. Стената бе съборена, но все още помнех дълбокия таен шкаф. Мястото, където малкият Мишел напразно бе чакал завръщането на сестра си.
	Историята ме преследваше навсякъде. Трябваше да призная, че не исках да се нанеса в жилището. Ужасявах се от нощите, които щях да прекарвам в него. Страхувах се да съживя миналото, но нямах никаква идея как ще го предотвратя.
	Беше ми трудно да премълча случилото се пред Бертран. Нуждаех се от неговата трезва преценка. Копнеех да чуя уверенията му, че въпреки целия ужас ще се справим със ситуацията. Не биваше обаче да му казвам. Бях обещала на Едуар. Чудех се какво би помислил Бертран за цялата история. А сестрите му? Опитвах се да предусетя тяхната реакция. И тази на _маме_. Напразно. Французите бяха много затворени. Никога не разкриваха чувствата си. Всичко оставаше тайно и непокътнато. Ето как стояха нещата, винаги е било така. А на мен ми се струваше все по-трудно да приема липсата на откритост.
	След като Зоуи замина за Америка, домът ни изведнъж опустя. Предпочитах да прекарвам повече време в редакцията, където подготвях увлекателна статия за един от септемврийските броеве. Отнасяше се за младите френски писатели и парижката литературна сцена. Интересна и трудна тема. Всяка вечер напусках неохотно офиса. Плашех се от мисълта за тихите стаи, които ме очакваха. Избирах обиколния път към къщи, за да се насладя на онова, което Зоуи наричаше „дългите кратки маршрути на мама“. Възхищавах се на красивия град, позлатен от залеза. Париж постепенно придобиваше леко изоставения чаровен вид, характерен за втората половина на лятото. Магазините бяха със спуснати решетки, на които висяха табели с надпис: „Затворено поради ваканция. Заповядайте отново на 1 септември.“ Трябваше да вървя дълго, за да намеря работеща аптека, хранителен магазин, пекарна или химическо чистене. Жителите на столицата се отдаваха на своята лятна почивка и преотстъпваха града на неуморимите туристи. Когато се разхождах от „Шан-з-Елизе“ до „Монпарнас“ в топлите юлски вечери, чувствах, че Париж без парижаните най-после ми принадлежи.
	Да, обичах Париж. Винаги съм го обичала. Докато обаче вървях в полумрака по моста „Александър III“, в чийто край като огромен скъпоценен камък блестеше златният купол на Дома на инвалидите, ми стана толкова мъчно за Щатите, че усетих силна болка в стомаха. Копнеех да отида там. Америка си оставаше мой дом, въпреки че бях прекарала повече от половината си живот във Франция. Липсваха ми безгрижието, свободата, пространството, неангажиращите отношения, езикът, лекотата, с която се обръщаш на малко име към околните, на „ти“, така да се каже. Мразех сложната употреба на учтивата форма във френския — особеност, останала непонятна за мен през годините. Трябваше да си го призная. Беше ми мъчно за Чарла, за родителите ми, за Америка. За пръв път чувството придобиваше такава сила.
	Докато наближавах квартала, посрещната от кулата „Монпарнас“, високия небостъргач, който парижаните ненавиждаха (а аз харесвах, защото ми помагаше да намеря пътя от всеки _арондисман_), изведнъж се зачудих как е изглеждал Париж по време на окупацията. Париж, в който е живяла Сара. Сиво-зелени униформи и кръгли каски. Задължителен вечерен час и показване на документи за самоличност. Немски табели с готически букви. Огромни свастики върху величествените каменни сгради.
	И деца, носещи жълти звезди.


	Клиниката беше лъскава и перфектно организирана — с широко усмихнати сестри, прелюбезни рецепционистки и старателно аранжирани цветя. Абортът бе насрочен за следващата сутрин в седем часа. Трябваше да постъпя предишната вечер, на 15 юли. Бертран бе заминал за Брюксел във връзка с важна поръчка. Не настоявах да остане с мен. Предпочитах да не ми стои на главата. Беше ми по-лесно да свикна сама с нежните бледооранжеви стени на болничната стая. При други обстоятелства бих се запитала защо подкрепата на Бертран ми се струва излишна. Все пак той представляваше неизменна част от живота ми. Но ето че се справях с най-тежката си криза и без него, облекчена от отсъствието му.
	Движех се като робот. Сгънах машинално дрехите си и сложих четката за зъби на поставката над мивката. После се загледах през прозореца в аристократичните сгради на тихата улица. Какво правиш, по дяволите, шепнеше вътрешният ми глас, който се опитвах да заглуша цял ден. Да не си полудяла? Наистина ли ще се подложиш на подобно нещо? Не бях споделила крайното си решение с никого, освен с Бертран. Не исках да си спомням щастливата му усмивка, когато чу, че ще го направя, нито облекчението и задоволството, които излъчваше. Прегърна ме силно и ме целуна по главата.
	Седнах на тясното легло и извадих папката на Сара от чантата. Тя беше единственият човек, за когото бях в състояние да мисля в момента. Издирването й се бе превърнало в моя свещена мисия. Само така можех да продължа напред и да се отърся от тъгата, обгърнала живота ми. Трябваше да я намеря. Но как? В телефонния указател нямаше Сара Дюфор, нито Сара Старжински. Щеше да е твърде лесно, ако я бях открила по този начин. Адресът от писмата на Жюл Дюфор вече не съществуваше. Затова реших да тръгна по следите на неговите деца или внуци, момчетата от снимката в Трувил — Гаспар и Никола Дюфор. Вероятно сега бяха в края на шейсетте или началото на седемдесетте.
	За съжаление фамилията Дюфор беше често срещана. В района около Орлеан живееха стотици хора с това име. Трябваше да се обадя на всеки един от тях. Миналата седмица бях работила усилено по въпроса. Прекарах часове в интернет, разучих безброй телефонни указатели и проведох дълги разговори. Без резултат.
	Една сутрин обаче се свързах с Натали Дюфор от Париж. Попаднах на млад, жизнерадостен глас. Започнах по обичайния начин, като повторих думите, изричани толкова често през последните дни: „Казвам се Джулия Джармънд и съм журналистка. Опитвам се да открия Сара Дюфор, родена през 1932г. Единствените имена, с които разполагам, са тези на Гаспар и Никола Дюфор…“
	Тя ме прекъсна. Да, Гаспар Дюфор бил неин дядо. Живеел в Ашер-льо-Марше, точно до Орлеан. Номерът му не фигурирал в указателя. Вкопчих се нетърпеливо в слушалката. Попитах Натали дали си спомня за Сара Дюфор. Младата жена се засмя. Имаше хубав смях.
	Обясни, че е родена през 1982 г. Не знаеше много за детството на Гаспар. За пръв път чуваше за Сара Дюфор. Ако желаех, можеше да позвъни на дядо си. Според нея Гаспар беше затворен човек и не обичаше да говори по телефона, но тя щеше да се свърже с него и да ми се обади. Помоли ме да й оставя номера си. После попита:
	— Американка ли сте? Харесвам акцента ви.
	Цял ден чаках знак от нея. Нищо. Непрекъснато проверявах мобилния си телефон, за да се уверя, че е включен и батерията е заредена. Пак нищо. Може би Гаспар Дюфор отказваше да обсъжда живота на Сара с някаква журналистка. Вероятно не бях настоявала достатъчно. Изведнъж съжалих, че не съм се представила за приятелка на семейството. Не, не бих могла да го направя. Не биваше да лъжа. Не исках.
	Ашер-льо-Марше. Намерих го на картата. Малко селце между Орлеан и лагера Питивие, недалеч от Бон ла-Роланд. Това не беше старият адрес на Жюл и Жьонвиев. Следователно Сара не бе прекарала там десет години от живота си.
	Любопитството ми нарастваше. Дали трябваше да се свържа отново с Натали Дюфор? Докато си играех с тази мисъл, телефонът иззвъня. Грабнах го нетърпеливо. „Ало?“ Беше съпругът ми. Обаждаше се от Брюксел. Разочарованието опъна докрай нервите ми.
	Осъзнах, че не искам да говоря с Бертран. Какво можех да му кажа?


	Нощта беше кратка и неспокойна. На разсъмване в стаята влезе пълна сестра със синя хартиена престилка в ръце. Била ми необходима за „операцията“. Усмихваше се. Подаде ми и хартиена шапчица и терлици в същия цвят. Заяви, че ще се върне след половин час, за да ме заведе до операционната зала. Отново ми напомни, все така усмихната, че не бива да пия или да ям нищо заради анестезията. После излезе и безшумно затвори вратата. Чудех се колко още жени ще събуди тази сутрин. Колко бременни пациентки щяха да позволят на лекарите да изтръгнат плода от утробата им?
	Облякох смирено престилката. Хартията погъделичка кожата ми. Не ми оставаше друго, освен да чакам. Пуснах телевизора и превключих на денонощния новинарски канал. Втренчих се разсеяно в екрана. Мозъкът ми беше притъпен. След час всичко щеше да свърши. Чувствах ли се готова? Щях ли да се справя с последствията? Имах ли достатъчно сили? Не можех да отговоря на тези въпроси. Лежах там в хартиената престилка и чаках. Да ме закарат в операционната и да ме упоят. А после докторът да свърши работата си. Бързо прогоних мисълта и се концентрирах върху стройната русокоса журналистка по телевизията. Тя плъзгаше безупречните си пръсти по картата на Франция, осеяна с малки слънца. Спомних си за последното посещение при терапевта преди седмица. Тогава Бертран бе сложил ръка на коляното ми. „Не, ние не искаме това дете. Единодушни сме.“ Не казах нищо. Терапевтът ме погледна. Дали бях кимнала? Не помня. Знам само, че се чувствах като хипнотизирана. А след това Бертран заяви в колата:
	— Взехме правилното решение, скъпа. Ще видиш. Скоро всичко ще свърши. — После ме целуна.
	Русокосата жена изчезна. На нейно място се появи водещият, а от екрана прозвуча познатата мелодия, предхождаща новините. „Днес, на 16 юли 2002 г., се навършват шейсет години от събитията във «Велодром д’Ивер», където френската полиция е задържала хиляди еврейски семейства. Това е черно петно в историята на Франция.“
	Бързо усилих звука. Когато камерата показа отблизо улица „Нелатон“, си помислих за Сара. Зачудих се къде ли се намира сега. Тя знаеше какъв ден е днес. Не се нуждаеше от напомняне. За нея и многобройните семейства, загубили близките си, датата 16 юли никога нямаше да бъде забравена.
	Няколко оцелели, част от които вече бях интервюирала, стояха пред паметната плоча на мястото на „Вел’д’Ив“. Осъзнах, че още не съм прегледала седмичния брой на „Сцени от Сена“, където бе публикувана статията. Трябваше да излезе днес. Реших да оставя съобщение на Бамбър и да го помоля да изпрати едно копие до клиниката. Включих телефона, без да откъсвам очи от телевизора. На екрана се появи сериозното лице на Франк Леви. Той отбеляза, че честването на годишнината ще бъде най-голямото досега. Телефонът ми иззвъня. Бях получила две съобщения на гласовата поща предишната вечер. Първото беше от Бертран, който казваше, че ме обича.
	Второто беше от Натали Дюфор. Съжаляваше за късното безпокойство, но не успяла да се обади по-рано. Имаше добри новини — дядо й искал да се срещнем. Щял да ми разкаже всичко за Сара Дюфор. Той реагирал толкова възторжено, че разбудил любопитството й. Приповдигнатият тон на Натали заглуши равния глас на Франк Леви. „Мога да ви закарам до Ашер утре, във вторник. За мен не е проблем. Интересно ми е да чуя историята на дядо. Моля, звъннете, за да се уговорим.“
	Сърцето ми заби силно и почти болезнено. Водещият се върна на екрана и представи друга тема. Беше твърде рано да се обадя на Натали Дюфор. Трябваше да изчакам още няколко часа. Краката ми се раздвижиха нетърпеливо в хартиените терлици. Какво искаше да ми разкаже Гаспар? Какво щях да науча?
	На вратата се почука и аз подскочих. Сияйната усмивка на сестрата ме върна към реалността.
	— Време е, мадам — подкани ме оживено тя, разкривайки венците си.
	В следващия миг долових скърцащите гумени колела на носилката отвън. Изведнъж ми просветна. Никога досега не се бях чувствала толкова спокойна и лека. Изправих се и застанах пред нея.
	— Съжалявам — казах тихо. — Промених решението си.
	Свалих хартиената шапчица. Сестрата ме гледаше, без да мигне.
	— Но, мадам… — започна тя.
	Разкъсах престилката. Сестрата извърна глава, шокирана от голото ми тяло.
	— Лекарите ви чакат — продължи тя.
	— Не ме интересува — заявих непоколебимо. — Няма да го направя. Смятам да задържа бебето.
	Устните й затрепериха от възмущение.
	— Веднага ще изпратя доктора при вас.
	Тя се обърна и излезе. Чехлите й затропаха неодобрително по линолеума. Облякох джинсовата рокля и се обух, след което взех чантата си и напуснах стаята. Докато тичах надолу по стълбите покрай учудените сестри, които носеха закуската на пациентите, осъзнах, че съм забравила вещите си в банята. Четката за зъби, кърпите, шампоана, сапуна, дезодоранта, чантичката с гримове и крема за лице. Голяма работа, помислих си и хукнах през стерилното антре. Голяма работа!
	Улицата беше пуста. Както винаги рано сутрин, парижките тротоари блестяха от чистота. Спрях едно такси и се прибрах вкъщи.
	16 юли 2002 г.
	Моето бебе беше на сигурно място, вътре в мен. Исках да се смея и да плача едновременно. Така и направих. Таксиметровият шофьор ме погледна на няколко пъти в огледалото, но не ми пукаше. Щях да родя детето.


	Може би над две хиляди души се бяха събрали край Сена, до моста „Бир Хакейм“. Оцелелите. Техните семейства. Деца и внуци. Равини. Кметът на града. Премиерът на Франция. Министърът на отбраната. Многобройни политици. Журналисти. Фотографи. Франк Леви. Хиляди цветя, огромна шатра, бяла сцена. Внушителна тълпа. Гийом стоеше до мен с тъжно изражение и сведени очи.
	Спомних си за старата дама от улица „Нелатон“. Какво бе казала? „Хората не помнят. А и защо да го правят? Това са най-мрачните дни в историята на страната ни.“
	Изведнъж ми се прииска тя да беше тук сега, за да види стотиците мълчаливи емоционални лица. На сцената пееше красива жена на средна възраст с гъста кестенява коса. Чистият й глас се извисяваше над шума от автомобилите. После премиерът започна речта си.
	— „Преди шейсет години тук, в Париж, както и в останалата част на Франция, е било поставено началото на чудовищна трагедия. Кошмарният поход към смъртта постепенно е набирал скорост. Сянката на Шоа вече е била надвиснала над невинните хора, затворени във «Велодром д’Ивер». Тази година, както винаги досега, се събираме на това място, за да си спомним за тях. Никога не бива да забравяме преследването, залавянето и унищожените съдби на толкова много френски евреи.“
	Един възрастен мъж до мен извади носна кърпа от джоба си и тихо заплака. Трогна ме. За кого ли плачеше? Кого бе изгубил? Докато премиерът изнасяше речта си, разглеждах хората наоколо. Дали някой от тях бе познавал Сара Старжински? Може би тя самата беше тук? Сега, в този момент? Вероятно стоеше наблизо със своя съпруг, с децата и внуците си? Внимателно разучих сбръчканите лица на възрастните жени около мен. Отчаяно търсех големите зелени очи на Сара. Но не ми беше удобно да оглеждам настойчиво скърбящите непознати. Сведох глава. Гласът на премиера отекваше сред тълпата все по-силен и уверен.
	— Да, „Вел’д’Ив“, Дранси и останалите транзитни лагери, преддверията на смъртта, са били ръководени и охранявани от френската полиция. Първият акт на Шоа се е случил именно тук със съдействието на френската държава.
	Многобройните хора около мен слушаха спокойно речта на премиера. Наблюдавах ги, докато той продължаваше да говори с мощен глас. Всички лица излъчваха тъга. Тъга, която никога нямаше да изчезне. Последваха дълги аплодисменти. Някои плачеха и се прегръщаха.
	В компанията на Гийом се приближих до Франк Леви, който държеше копие на „Сцени от Сена“ под мишница. Той ме поздрави дружелюбно и ме запозна с двама журналисти. След малко си тръгнахме. Разказах на Гийом, че съм научила кой е живял в апартамента на семейство Тезак. Обясних му как случката ме е сближила с моя свекър, който бе пазил мрачната тайна повече от шейсет години. Накрая споделих, че се опитвам да намеря Сара.
	След половин час трябваше да се срещна с Натали Дюфор пред метростанция „Пастьор“. Тя щеше да ме закара при дядо си в Орлеан. Гийом ме целуна сърдечно и ме прегърна. Пожела ми успех.
	Пресякох оживената улица и погалих корема си. Ако не бях напуснала клиниката тази сутрин, досега щях да съм се събудила от упойката под погледа на усмихнатата сестра. След изисканата закуска — кроасан, мармалад и кафе с мляко — щях да изляза от там с несигурна походка, марля между краката и тъпа болка ниско в корема. И огромна празнота в съзнанието и сърцето ми.
	До момента не се бях чула с Бертран. Дали лекарите го бяха информирали, че съм се отказала от аборта? Не знаех. Той все още се намираше в Брюксел. Очаквах да се прибере тази вечер.
	Зачудих се как ще му съобщя новината. Как би я приел?
	Докато вървях по авеню „Емил Зола“, твърдо решена да не закъснея за срещата с Натали Дюфор, се запитах дали ме интересува какво чувства Бертран. Тревожната мисъл ме уплаши.


	Когато се прибрах от Орлеан привечер, апартаментът беше горещ и задушен. Отворих прозореца и надникнах към оживения „Монпарнас“. Не можех да си представя, че скоро ще се преместим на тихата улица „Сентонж“. Бяхме прекарали дванайсет години тук. Зоуи не познаваше друг дом. Помислих си, че това е последното ни лято в жилището. Бях свикнала с него, със слънчевата светлина, която следобед проникваше в просторната бяла дневна, с Люксембургската градина, с удобството да живееш в един от най-активните райони на Париж. На подобно място човек усещаше ритъма на града, неговия забързан, динамичен пулс.
	Свалих сандалите си и легнах на мекото бежово канапе. Тежестта на деня ме притискаше като олово. Затворих очи, но звъненето на телефона мигновено ме върна към реалността. Беше сестра ми. Обаждаше се от своята кантора до Сентръл Парк. Представих си как седи зад огромното бюро, свалила очилата за четене в средата на носа.
	Споделих набързо, че съм се отказала от аборта.
	— Господи! — възкликна Чарла. — Не си го направила.
	— Не можах. В един миг ми се стори немислимо.
	Сякаш видях усмивката й от другата страна на линията. Широката неустоима усмивка.
	— Браво на смелостта ти, прекрасна си! — заяви тя. — Гордея се с теб, скъпа.
	— Бертран още не знае — добавих. — Ще си дойде малко по-късно. Сигурно предполага, че всичко е свършило.	Трансатлантическа пауза.
	— Ще му кажеш, нали?
	— Разбира се. Ще се наложи в даден момент.
	След разговора с Чарла дълго останах да лежа на канапето, сложила ръка на корема си като щит. Постепенно възвръщах силите си.
	Отново си спомних за Сара Старжински и нещата, които бях научила. Не се бе наложило да записвам с диктофон думите на Гаспар Дюфор или да си водя бележки. Всичко бе запечатано в съзнанието ми.


	Спретната къщичка в покрайнините на Орлеан. Красиви цветни лехи. Старо и отпуснато полусляпо куче. Дребна възрастна жена, която режеше зеленчуци до мивката и ми кимна на влизане.
	Дрезгавият глас на Гаспар Дюфор. Бледата му ръка с прозиращи вени, галеща мършавата глава на кучето. И думите, които бе изрекъл.
	— С брат ми знаехме, че през войната е станало нещо лошо. Но тогава бяхме деца и не помнехме събитията. Чак след смъртта на баба и дядо научих от баща ми, че Сара Дюфор е еврейка и фамилното й име е Старжински. Жюл и Жьонвиев я бяха крили толкова години. В Сара имаше някаква тъга. Тя не беше весел, общителен човек. Трудно допускаше хората до себе си. Знаехме само, че баба и дядо са я осиновили, тъй като родителите й са загинали във войната. Нищо повече. Но ние усещахме, че Сара е различна. Когато идваше с нас на църква, не движеше устните си по време на „Отче наш“. Не се молеше. Не получи първо причастие. Понякога гледаше с изцъклени очи, които ме плашеха. Жюл и Жьонвиев се усмихваха сдържано и ни молеха да я оставим на мира. Родителите ми правеха същото. Постепенно Сара се превърна в неизменна част от живота ни. Чувствахме я като по-голяма сестра. Тя израсна като прекрасна, но меланхолична млада жена. Беше прекалено сериозна и зряла за възрастта си. След войната често ходехме до Париж. Сара обаче не искаше да ни придружава. Мразеше града. Твърдеше, че кракът й никога няма да стъпи отново там.
	— Говореше ли за брат си? За родителите си? — попитах.
	Гаспар поклати глава.
	— Не. Чак след четирийсет години баща ми сподели какво се е случило с момчето. Докато живеехме заедно със Сара, не предполагахме за трагедията.
	Изведнъж прозвуча звънкият глас на Натали Дюфор.
	— Какво е станало с братчето й? — поинтересува се тя.
	Гаспар Дюфор се втренчи в любопитната си внучка, която поглъщаше нетърпеливо всяка негова дума. После се обърна към жена си. Тя не говореше, а само ни наблюдаваше дружелюбно.
	— Ще ти разкажа друг път, Нату. Историята е много тъжна.
	Последва дълго мълчание.
	— Мосю Дюфор — заявих накрая. — Трябва да разбера къде е Сара сега. Затова дойдох тук. Ще ми помогнете ли?
	Гаспар Дюфор се почеса по главата и ми хвърли озадачен поглед.
	— Аз пък, мадмоазел Джармънд — позасмя се той, — трябва да разбера защо това е толкова важно за вас.


	Телефонът иззвъня отново. Зоуи се обаждаше от Лонг Айланд. Изкарвала си страхотно, наслаждавала се на хубавото време, била почерняла и имала ново колело. Спомена, че братовчед й е „готин“, но все пак й липсвам. И на мен ми беше мъчно за нея, но щяхме да се видим след по-малко от десет дни. Изведнъж Зоуи сниши глас и попита дали съм постигнала някакъв напредък в издирването на Сара Старжински. Усмихнах се на сериозния й тон. Отговорих утвърдително и обещах по-късно да й разкажа всичко.
	— О, мамо, какво е станало? — прошепна Зоуи. — Трябва да знам! Сега!
	— Добре — съгласих се, обезоръжена от ентусиазма й. — Днес се срещнах с един мъж, който е познавал Сара като дете. Според него тя е напуснала Франция през петдесет и втора година и е отишла в Ню Йорк. Там е работила като детегледачка в американско семейство.
	— Значи живее в Щатите? — радостно извика Зоуи.
	— Мисля, че да.
	— Но как ще я откриеш тук, мамо? — попита тя с доста по-малко въодушевление. — Америка е огромна в сравнение с Франция.
	— Нямам представа, скъпа — въздъхнах аз.
	Изпратих й целувка по телефона, изпратих й цялата си любов и затворих.
	„Аз пък, мадмоазел Джармънд, трябва да разбера защо това е толкова важно за вас.“ Веднага бях решила да кажа истината на Гаспар Дюфор. Да споделя как Сара Старжински се бе появила в живота ми и как бях попаднала на ужасната тайна, свързана със семейството на моя съпруг. Обясних му, че сега, след като знам за събитията отлятото на 1942 г. (както общоизвестните „Вел’д’Ив“, Бон-ла-Роланд, така и по-личните — като смъртта на Мишел Старжински в апартамента на семейство Тезак), намирането на Сара се е превърнало в моя мисия, в нещо, към което се стремя с цялата си същност.
	Гаспар Дюфор се изненада на моята упоритост.
	— Защо държите да я откриете? С каква цел? — попита той и поклати побелялата си глава.
	Отговорих, че искам да й засвидетелствам нашата загриженост, да я уверя, че не сме я забравили.
	— Кои сте _вие_? — усмихна се Гаспар. — Семейството на съпруга ви, френският народ?	Подигравателният му тон ме подразни.	— Не, аз. Всъщност само аз. Трябва да й кажа, че съжалявам. Да й призная, че винаги ще помня арестите, лагера, смъртта на Мишел и директния влак за Аушвиц, който е отвел родителите й.
	— Но за какво съжалявате? — възрази той. — Нали сте американка? Все пак вашите сънародници са освободили Франция през юни четирийсет и четвърта. Не е нужно да съжалявате.
	Погледнах го в очите.
	— Съжалявам, че не съм знаела. Научих за случилото се едва на четирийсет и пет.


	Сара бе напуснала Франция в края на 1952 г. Беше отишла в Америка.
	— Защо точно там? — поинтересувах се.
	— Искаше да избяга на място, което не е било засегнато от Холокоста така, както Франция. Натъжихме се. Особено баба и дядо. Те я обичаха като своя дъщеря. Но Сара не се остави да я разубедим. Замина и повече никога не се върна. Поне аз не знам да го е направила.
	— Какво се е случило с нея? — попитах.
	Прозвучах като Натали. В гласа ми имаше същата настойчивост и искреност.
	Гаспар Дюфор сви рамене и въздъхна дълбоко. Изправи се, последван от старото полусляпо куче. Неговата съпруга приготви още една кана силно кафе. Внучката им мълчеше, свита в креслото. Погледът й се местеше въодушевено между мен и стареца. Тя ще запомни завинаги този момент, помислих си. Нямаше да забрави нищо.
	Дядо й седна, изсумтя и ми подаде чаша кафе. После се озърна из малката стая, огледа снимките на стената, износените мебели. Почеса се по главата и въздъхна. Двете с Натали чакахме. Накрая той продължи.
	След 1955 г. семейството му не бе получавало новини от Сара.
	— В началото пишеше на баба и дядо. Година по-късно изпрати картичка, в която съобщаваше за предстоящата си сватба. Спомням си думите на баща ми, който ни каза, че Сара ще се омъжва за янки. — Гаспар се усмихна. — Радвахме се за нея. Изведнъж обаче тя спря да пише и да се обажда. Жюл и Жьонвиев започнаха да я търсят. Направиха всичко по силите си. Звъняха в Ню Йорк, изпращаха писма и телеграми. Опитаха се да открият съпруга й. Напразно. Сара бе изчезнала. Те го приеха много тежко. Години наред чакаха някакъв знак — обаждане или картичка. Нищо. В началото на шейсетте дядо ми почина. След известно време си отиде и баба. Мисля, че се поболяха от мъка.
	— Знаете ли, че Жюл и Жьонвиев могат да получат ордена „Праведни сред народите“? — попитах.
	— Какво имате предвид? — озадачи се той.
	— Институтът „Яд Вашем“ в Йерусалим удостоява с този орден хората, спасили евреи по време на войната. Отличието се получава и посмъртно.
	Той прочисти гърло и извърна глава.
	— Просто я намерете. Моля ви, мадмоазел Джармънд. Кажете й, че ни липсва. На мен и на брат ми Никола. Изпратете й цялата ни обич.
	Преди да си тръгна, той ми подаде едно писмо.
	— Жьонвиев го е изпратила на баща ми след войната. Сигурно ще ви е интересно да го прочетете. После го върнете на Натали.


	По-късно, докато седях сама вкъщи, разшифровах старомодния почерк. Писмото ме разплака. Успокоих се, изтрих сълзите и издухах носа си.
	Обадих се на Едуар и му го прочетох по телефона. Той, изглежда, се разплака, но положи усилия да не разбера. Благодари ми със задавен глас и затвори.
C>
	8 септември 1946г.
	Скъпи Ален,
	Когато Сара се върна у дома миналата седмица, след като бе прекарала лятото при теб и Анриет, имаше розови бузи и… усмивка. Двамата с баща ти се изненадахме и зарадвахме. Сара ще ти пише скоро, но аз исках да благодаря за помощта и гостоприемството ти. Както знаеш, последните четири години бяха ужасяващи. Четири години, изпълнени с гонения, страх и лишение. За всички нас, за цялата страна. Този период остави дълбок отпечатък върху мен и Жюл, но най-вече върху Сара. Не мисля, че тя е превъзмогнала случилото се през лятото на 1942 година, когато я заведохме в апартамента на родителите й в Париж. Нещо в нея се пречупи. Нещо умря завинаги.
	Преживяхме трудни моменти и твоята подкрепа е безценна. Опитите да скрием Сара и да я опазим до края на войната бяха кошмарни. Но сега Сара си има семейство. Ние сме близките й. А твоите синове Гаспар и Никола са нейни братя. Тя е част от фамилията Дюфор. Носи името ни.
	Знам, че Сара никога няма да забрави. Може да има розови бузи и усмивка, но си остава мрачна. Тя не е като другите четиринайсетгодишни момичета. Прилича на възрастна огорчена жена. Понякога ме обзема чувството, че е по-стара от мен. Сара не говори за родителите и братчето си. Но аз съм сигурна, че постоянно мисли за тях. Всяка седмица, а понякога и по-често, посещава гроба на Мишел. Винаги ходи сама. Отказва да я придружа. Някой път тръгвам след нея, за да се уверя, че е добре. Тя сяда пред малкия надгробен камък и го наблюдава мълчаливо. Случва се да остане там с часове, държейки месинговия ключ, който носи навсякъде със себе си. Ключа от шкафа, където е починало братчето й. Обикновено се връща у дома с мрачно и студено изражение. Трудно й е да говори и да ме гледа в очите. Опитвам се да й дам цялата си любов, защото за мен тя е дъщерята, която така и не успях да родя.
	Сара не споменава Бон-ла-Роланд. Ако минем покрай селото, лицето й пребледнява. Тя извръща глава и затваря очи. Чудя се дали някой ден хората ще узнаят. Дали случилото се тук ще бъде разгласено, или ще остане погребано завинаги в мрачното, кошмарно минало.
	След края на войната Жюл често ходеше в хотел „Лютесия“, понякога със Сара, за да разбере кои хора са спасени от лагерите. Никога не губеше надежда. Всички се надявахме до последно. Но вече знаем. Родителите й няма да се върнат. Убили са ги в Аушвиц в ужасното лято на 1942 година.
	Често се чудя колко още деца, подобно на Сара, са били подложени на същински ад, а после са оцелели. Колко деца продължават напред без близките си? Толкова страдание и болка! Сара трябваше да се прости с много неща — със семейството, с името, с религията си. Никога не говорим за това, но аз знам, че празнотата е безкрайна, а загубата — жестока. Тя иска да замине от тук и да започне нов живот на друго място, далеч от всичко познато и преживяно. Още е твърде малка и крехка, за да напусне фермата, но някой ден ще го направи. И ние с Жюл няма да можем да я спрем.
	Да, войната най-после свърши, но животът ни не е същият. Нищо не е същото. Мирът има горчив вкус, а бъдещето е мрачно. Случилото се през войната промени изцяло облика на света. И този на Франция. Страната все още се възстановява от най-черните години в историята си. Дали някога ще се съвземе? Това вече не е родината от детството ми. Сега живеем в различна Франция, която ми е трудно да позная. Аз съм стара и дните ми са преброени. Но Сара, Гаспар и Никола са млади. Те ще живеят в новата Франция. Жал ми е за тях и се страхувам от онова, което им предстои.
	Мое мило момче, не исках писмото ми да прозвучи тъжно. Прости ми, ако в крайна сметка е такова. Градината се нуждае от грижи, а кокошките чакат да бъдат нахранени. Ето защо спирам до тук. Благодаря ти още веднъж за щедростта и вярата. Нека Господ пази децата ти.
@	Твоя любяща майка,
	Жьонвиев
C$


	Поредното обаждане. Този път на мобилния ми телефон. Съжалих, че не съм го изключила. Беше Джошуа. Изненадах се, като чух гласа му. Обикновено не ми звънеше толкова късно.
	— Току-що те гледах по телевизията, красавице — каза провлачено той. — Беше страхотна. Малко бледа, но с неустоим чар.
	— По телевизията ли? — учудих се. — Къде?
	— Включих първи канал, за да чуя новините в осем. И какво да видя? Моята Джулия! Точно до премиера на Франция.
	— О! — възкликнах. — Възпоменателната церемония.
	— Добра реч, не мислиш ли?
	— Да, много.
	Мълчание. Чух щракането на запалка. Джошуа смукна от цигарата. Пушеше сребристо „Марлборо“, което се продаваше само в Щатите. Чудех се защо се обажда. Обикновено беше прям. Твърде прям.
	— Какво има, Джошуа? — попитах предпазливо.
	— Нищо особено. Исках да те поздравя за чудесната работа. Всички говорят за статията ти. Снимките на Бамбър също са страхотни. Двамата се представихте отлично.
	— О — казах. — Благодаря.
	Но той не успя да ме заблуди.
	— Друго? — допълних внимателно.
	— Само едно ме притеснява.
	— Слушам те.
	— Според мен нещо липсва. Разпитала си оцелелите, свидетелите, стария мъж в Бон-ла-Роланд и така нататък. Дотук добре. Прекрасно. Но си забравила някои важни аспекти. Ченгетата. Френските полицаи.
	— Е? — попитах и усетих как раздразнението се надига в мен. — Какво за тях?
	— Щеше да е интересно, ако беше разпитала полицаите, извършили арестите. Просто за да чуем и тяхната история. Няма значение, че вече са възрастни. Какво са казали на децата си? Семействата им знаели ли са?
	Разбира се, Джошуа беше прав. Досега не се бях сетила за това. Раздразнението ми отслабна. Не казах нищо. Чувствах се сломена.
	— Не се притеснявай, Джулия — засмя се Джошуа. — Свършила си страхотна работа. Ченгетата и бездруго нямаше да се съгласят да говорят. Сигурно не си прочела много за тях по време на проучванията.
	— Не — признах. — Като се замисля, в материалите не се споменаваше нищо за емоциите на полицаите. Те просто са изпълнявали задълженията си.
	— Да, задълженията — повтори Джошуа. — Но щеше да е интересно да научим как са живели с това чувство. А машинистите на многобройните влакове, заминали от Дранси за Аушвиц? Те знаели ли са кой пътува във вагоните? Наистина ли са предполагали, че превозват добитък? Били ли са информирани къде отиват тези хора, какво ще се случи с тях? А шофьорите на автобусите?
	Отново имаше право. Продължих да мълча. Добрият журналист щеше да се зарови дълбоко в забранените теми. Френската полиция, френските железници, френските автобуси.
	Но аз бях твърде концентрирана върху децата от „Вел’д’Ив“. И най-вече върху едно от тях.
	— Добре ли си, Джулия? — попита Джошуа.
	— Всичко е наред — излъгах.
	— Нуждаеш се от почивка — заяви той. — Време е да се качиш на самолета и да се прибереш вкъщи.
	— Точно това смятам да направя.


	Последното обаждане за вечерта дойде от Натали Дюфор. Тя звучеше възторжено. Представих си как слабото й лице грее, а кафявите й очи блестят от въодушевление.
	— Джулия! Прегледах всички документи на дядо ми и я намерих. Картичката на Сара!
	— Картичката на Сара? — попитах озадачено.
	— Онази, в която съобщава, че ще се омъжи. Последната картичка. Там споменава името на съпруга си.
	Взех една химикалка. Не намерих лист хартия и затова я насочих към ръката си.
	— Слушам те.
	— Сара е щяла да се омъжи за Ричард Дж. Рейнсфърд. — Тя ми продиктува името. — Картичката е от петнайсети март петдесет и пета година. Няма адрес.
	— Ричард Дж. Рейнсфърд — повторих и го записах с печатни букви върху ръката си.
	Благодарих на Натали, обещах й да я държа в течение и избрах номера на Чарла в Манхатън. Попаднах на асистентката й Тина, която ме помоли да изчакам. След известно време чух гласа на Чарла.
	— Пак ли си ти, съкровище?
	Преминах по същество.
	— Ако искаш да откриеш някого в Щатите, откъде би започнала?
	— От указателя — каза тя.
	— Толкова ли е лесно?
	— Съществуват и други начини — отвърна потайно Чарла.
	— А ако става дума за човек, изчезнал през петдесет и пета година?
	— Имаш ли осигурителен номер, автомобилна регистрация или адрес?
	— Не. Нищо.
	Тя подсвирна през зъби.
	— Ще бъде трудно. Може и да не се получи. Но все пак ще опитам. Познавам няколко души, които ще ми помогнат. Дай ми името.
	В този миг входната врата се затръшна. На масичката в антрето дръннаха ключове.
	Съпругът ми се бе върнал от Брюксел.
	— Ще ти се обадя по-късно — прошепнах на сестра ми и затворих.


	Бертран влезе в стаята. Изглеждаше напрегнат и пребледнял. Лицето му беше угрижено. Той се приближи до мен и ме прегърна. Усетих как заравя брадичка в главата ми.
	Трябваше да говоря бързо.
	— Не го направих — заявих.
	Бертран не помръдна.
	— Знам — каза. — Лекарят ми се обади.
	Отдръпнах се.
	— Не можах, Бертран.
	Устните му се разтеглиха в усмивка — странна и горчива. Той отиде до подноса при прозореца, където държахме бутилките е алкохол, и си сипа коняк в една чаша. Изгълта я наведнъж, като рязко наклони глава назад. Грозният му жест ме засегна.
	— А сега? — попита Бертран и чашата изтрака върху подноса. — Какво ще правим сега?
	Опитах да се усмихна, но физиономията ми беше изкуствена и безрадостна. Бертран седна на канапето, отпусна възела на вратовръзката си и откопча първите две копчета на ризата. После добави:
	— Отказвам да приема мисълта за още едно дете, Джулия. Постарах се да ти го обясня, но ти не ме послуша.
	Нещо в гласа му ме накара да го погледна по-отблизо. Бертран ми се стори нараним и отчаян. За част от секундата видях умореното лице на Едуар Тезак, изражението му в колата, когато сподели за връщането на Сара.
	— Не мога да те спра, ако си решила да го задържиш. Но трябва да знаеш, че няма да се примиря. Раждането на детето ще ме унищожи.
	Исках да изразя съчувствието си — Бертран беше объркан и беззащитен, — но вместо това ме обзе презрение.
	— Ще те унищожи?! — възкликнах.
	Бертран се изправи и си наля още коняк. Извърнах глава, докато той го поглъщаше на един дъх.
	— Някога чувала ли си за криза на средната възраст, скъпа? Вие, американците, ужасно харесвате този израз. Толкова си погълната от работата, приятелите и дъщеря ти, че дори не забелязваш какво преживявам. Имам усещането, че не ти пука. Така ли е?
	Погледнах го изумено.
	Той се отпусна бавно на канапето и се втренчи в тавана. За пръв път го виждах да прави подобни предпазливи движения. Кожата на лицето му беше сбръчкана. Изведнъж осъзнах, че наблюдавам остарелия си съпруг. Младият Бертран бе изчезнал. Човекът, когото познавах, преливаше от енергия и жизненост. Рядко заставаше на едно място и винаги подхождаше към нещата с хъс и амбиция. Мъжът пред мен беше бледа сянка на предишната си същност. Кога бе настъпила промяната? Защо я забелязвах чак сега? Бертран и невероятният му смях. Шегите му. Неговата дързост. „Това ли е твоят съпруг?“ — питаха възторжено хората. Когато ходехме на гости, Бертран обсебваше цялото внимание, но всички му се възхищаваха. Никой не можеше да устои на харизматичния блясък в сините му очи и леко кривата дяволита усмивка.
	Тази вечер Бертран не излъчваше някогашната самоувереност. Сякаш се беше предал. Изглеждаше слаб и отпуснат. Имаше тъжни очи и уморени клепачи.
	— Изобщо не си разбрала какво преживявам. Така ли е?
	Гласът му звучеше равно и безизразно. Седнах до него и го погалих по ръката. Как очакваше да призная подобно нещо? Нима бях в състояние да му обясня колко виновна се чувствам?
	— Защо не го сподели с мен, Бертран?
	Ъгълчетата на устните му увиснаха надолу.
	— Опитах се, но не успях.
	— Защо?
	Лицето му стана твърдо и той се изсмя сухо.
	— Ти не ме слушаш, Джулия.
	Знаех, че е прав. Спомних си ужасната нощ, в която гласът му се бе сподавил. Тогава Бертран разкри най-големия си страх — от остаряването. В същия миг разбрах колко е уязвим. Далеч по-уязвим, отколкото си бях представяла. Но тогава предпочетох да затворя очи. Признанието ме смущаваше. Отблъскваше ме. И той го бе усетил. След това не бе посмял да ми каже колко много съм го наранила.
	Седях безмълвно до него, хванала ръката му. Изведнъж си дадох сметка за цялата ирония на ситуацията. Депресиран съпруг. Проблемен брак. Неродено дете.
	— Защо не отидем да хапнем в кафене „Селект“ или в „Ротондата“? — предложих внимателно. — Там можем да поговорим на спокойствие.
	Той стана.
	— Друг път. Уморен съм.
	Стори ми се, че през последните месеци Бертран често се бе чувствал уморен. Твърде уморен, за да отиде на кино, да тича в Люксембургската градина или да заведе Зоуи до Версай в неделя следобед. Твърде уморен да правим любов… Кога ли беше последният път? Преди седмици. Наблюдавах как прекосява стаята с тежка стъпка. Беше напълнял. И това не бях видяла. Бертран винаги обръщаше внимание на външния си вид. „Толкова си погълната от работата, приятелите и дъщеря ти, че дори не забелязваш… Ти не ме слушаш, Джулия.“ Усетих как ме обзема чувство на срам. Не трябваше ли да приема истината? Бертран не бе участвал в живота ми напоследък, въпреки че деляхме едно легло и обитавахме едно и също жилище. Не му бях казала нито за Сара Старжински, нито за новите си отношения с Едуар. Не го ли държах настрана от всичко важно, което се случваше в ежедневието ми? Бях го изолирала напълно, а по ирония на съдбата носех неговото дете.
	В кухнята се чу отваряне на хладилник и шумолене на фолио. Бертран се върна в дневната. В едната ръка държеше пилешко бутче, а в другата — разтвореното фолио.
	— Само още нещо, Джулия.
	— Да?
	— Когато споменах, че не мога да понеса второ дете, бях сериозен. Ти вече си взела решение. Чудесно. Но ето какво е моето. Нуждая се от време за себе си. От дистанция. Двете със Зоуи ще се преместите на „Сентонж“ в края на лятото. Аз ще си намеря квартира някъде наблизо. После ще видим как ще се развие всичко. Дотогава вероятно ще свикна с бременността ти. Ако ли не, ще поискам развод.
	Думите му не ме изненадаха. Бях очаквала подобна реакция. Станах и пригладих роклята си, след което заявих със спокоен глас:
	— Най-важна сега е Зоуи. Каквото и да се случи, трябва да поговорим с нея. Заедно. Необходимо е да я подготвим. Изключително внимателно.
	Бертран уви пилешкото бутче във фолиото.
	— Защо си толкова студена, Джулия? — попита той. В тона му нямаше сарказъм, а единствено горчивина. — Звучиш точно като сестра си.
	Излязох безмълвно от стаята. Отидох в банята и пуснах водата във ваната. Изведнъж всичко ми стана ясно. Нима вече не бях направила своя избор? Предпочетох детето пред Бертран. Не се разколебах от неговото мнение и от вътрешните му страхове. Не се уплаших от мисълта, че ще се изнесе за няколко месеца или завинаги. Бертран не можеше да изчезне напълно. Той беше баща на Зоуи и на детето, което растеше в мен. Никога нямаше да напусне изцяло живота ни.
	Докато обаче наблюдавах лицето си в огледалото, а банята бавно се изпълваше с пара, която заличаваше отражението ми, почувствах как всичко се е променило драстично. Дали още обичах Бертран? Нуждаех ли се от присъствието му? Защо исках детето му, а не самия него?
	Идеше ми да заплача, но сълзите така и не се появиха.


	Продължавах да лежа във ваната, когато Бертран влезе при мен. Държеше в ръка червената папка, която бях оставила в чантата си.
	— Какво е това? — попита той и я размаха във въздуха.
	Подскочих и се раздвижих рязко, като изплисках част от водата навън. Лицето на Бертран беше зачервено и объркано. Той седна рязко върху затворената тоалетна чиния. При други обстоятелства бих се засмяла на смешната му поза.
	— Нека ти обясня — започнах.
	Бертран вдигна ръка.
	— Никога не се отказваш, нали? Постоянно се ровиш в миналото.
	Той разгърна папката, прехвърли писмата от Жюл Дюфор до Андре Тезак и разгледа снимките на Сара.
	— Какви са тези неща? Кой ти ги даде?
	— Баща ти — отвърнах тихо.
	Бертран ме зяпна учудено.
	— Какво общо има Едуар?
	Излязох от ваната и взех една кърпа. Застанах с гръб към него и се избърсах. Не исках да вижда голото ми тяло.
	— Историята е дълга, Бертран.
	— Защо трябва да се връщаш в миналото? От тогава са минали шейсет години! Събитията са приключили. Всичко е забравено.
	Обърнах се и го погледнах в очите.
	— Не, не е вярно. Преди шейсет години в семейството ти се е случило нещо, за което не знаеш. Сестрите ти са в неведение. _Ма ме_ също.
	Той отвори учудено уста.
	— Какво е станало? Кажи ми!
	Грабнах папката от ръцете му и я притиснах до тялото си.
	— Ти кажи защо си ровил в чантата ми.
	Приличахме на двама ученици, които се карат в междучасието. Бертран извъртя очи.
	— Папката се подаваше отвътре. Зачудих се какво има в нея. Нищо повече.
	— Често нося документи вкъщи. Преди никога не си се интересувал от тях.
	— Не сменяй темата. Кажи ми какво се е случило. Веднага.
	Поклатих глава.
	— Бертран, обади се на баща ти. Обясни му, че си намерил папката. Той ще отговори на въпросите ти.
	— Не ми вярваш, така ли?
	Лицето му посърна. Изведнъж изпитах съжаление към него. Изглеждаше наранен и объркан.
	— Едуар ме помоли да пазя тайна — заявих тихо.
	Бертран стана от тоалетната чиния и посегна към дръжката на вратата. Беше уморен и отчаян. Приближи се до мен и нежно ме погали по бузата. Усетих топлите му пръсти върху кожата си.
	— Джулия, какво стана с нас? Къде отиде всичко?
	После излезе от банята.
	Очите ми се навлажниха. Оставих сълзите да се стекат по лицето ми. Бертран чу риданията, но не се върна обратно.


	През лятото на 2002 г. със съзнанието, че Сара Старжински се е преместила в Ню Йорк преди петдесет години, прекосих океана подобно на парче метал, привлечено от силен магнит. Нямах търпение да напусна Париж. Копнеех да видя Зоуи и да започна издирването на Ричард Дж. Рейнсфърд. Едва дочаках да се кача на самолета.
	Чудех се дали Бертран е попитал баща си за случилото се на улица „Сентонж“ преди време. Бертран мълчеше. Държеше се любезно, но дистанцирано. Той също очакваше с нетърпение заминаването ми. Вероятно искаше да помисли? Или да поднови връзката си с Амели? Не знаех. Не ме интересуваше. Казах си, че не ми пука.
	Няколко часа преди излитане се обадих на Едуар, за да се сбогуваме. Не ми спомена да е говорил с Бертран и аз не повдигнах темата.
	— Защо Сара е спряла да пише на семейство Дюфор? — попита той. — Какво е станало, Джулия?
	— Нямам представа, Едуар. Но ще направя всичко възможно, за да разбера.
	Тези въпроси ме преследваха ден и нощ. Когато по-късно се качих на самолета, те продължаваха да се въртят из главата ми.
	Дали Сара Старжински беше жива?


	Моята сестра. Лъскавата й кестенява коса, трапчинките, красивите сини очи. Едрата й атлетична фигура като на майка ми. Сестрите Джармънд. Двете се извисявахме над всички жени в рода Тезак. Те се усмихваха неразбиращо, с лека завист. Защо вие, американките, сте толкова високи? Да не ви слагат нещо в храната? Витамини, хормони? Чарла беше дори по-висока от мен. Беше родила две деца, но фигурата й си оставаше все така стройна.
	В мига, когато ме зърна на летището, Чарла разбра, че нещо не е наред. Веднага се досети, че тревогите ми не са свързани с бебето, което бях решила да задържа, или с конфликта с Бертран. Докато пътувахме в колата към града, мобилният й телефон звънеше непрекъснато. Обадиха се асистентката, шефът й, няколко клиенти, децата и детегледачката. После я потърсиха бившият й съпруг Бен от Лонг Айланд и сегашният й мъж Бари, който бе заминал по работа в Атланта. Чарла не спираше да говори. Но аз бях толкова щастлива от срещата ни, че не се подразних. Изпитвах радост, че седим една до друга и раменете ни се докосват.
	Влязохме в мезонета й на Осемдесет и първа източна улица. Седнахме в светещата от чистота хромирана кухня, където Чарла си сипа бяло вино, а на мен предложи ябълков сок. Тогава започнах да й разказвам историята. Сестра ми не знаеше много за Франция. Не говореше добре френски, испанският беше единственият чужд език, който владееше. Тя не бе запозната със случилото се по време на окупацията. Ето защо слушаше безмълвно моя разказ за арестите, лагерите и влаковете, заминали за Полша. За Париж през 1942 г. За апартамента на улица „Сентонж“. За Сара и братчето й Мишел.
	Красивото й лице пребледня от ужас. Бялото вино стоеше недокоснато. Чарла сложи ръка на устните си и поклати глава. Аз свърших историята с последната картичка на Сара, изпратена от Ню Йорк през 1955 г.
	— Боже господи! — възкликна Чарла и отпи малка глътка вино. — Дошла си тук, за да я намериш, нали?
	Кимнах.
	— Но откъде ще започнеш търсенето?
	— Помниш ли името, заради което ти се обадих? Ричард Дж. Рейнсфърд. Така се е казвал съпругът й.
	— Рейнсфърд? — повтори Чарла.
	Продиктувах й го буква по буква.
	Чара стана бързо и взе безжичния телефон.
	— Какво правиш? — попитах.
	Тя ми махна да замълча.
	— Здравейте. Търся човек на име Ричард Дж. Рейнсфърд от щата Ню Йорк. Точно така. Р-Е-Й-Н-С- Ф-Ъ-Р-Д. Нищо? Добре, ще проверите ли в Ню Джърси?… Пак нищо? А Кънектикът?… Чудесно. Да, благодаря. Само секунда.
	Чарла записа нещо на листче хартия. Подаде ми го с усмивка и заяви победоносно:
	— Открихме я.
	Изумена, прочетох телефонния номер и адреса.
	_Мистър и мисис Р. Дж. Рейнсфърд, Шипог Драйв 2299, Роксбъри, Кънектикът._
	— Едва ли са те — промърморих. — Не може да е толкова лесно.
	— Роксбъри — каза Чарла. — Не е ли в окръг Личфийлд? Навремето имах гадже оттам, ти вече беше заминала за Париж. Грег Танър. Голям красавец. Баща му беше лекар. Роксбъри е хубав град. Намира се на около сто и петдесет километра от Манхатън.
	Седях като замяна на високия стол. Не вярвах, че съм открила Сара Старжински толкова лесно. Току-що бях кацнала в Ню Йорк. Още дори не бях говорила с дъщеря си, а вече знаех къде е Сара. Беше жива. Струваше ми се невероятно.
	— Слушай — заявих. — Как ще сме сигурни, че действително е тя?
	Чарла включи лаптопа на масата. Бръкна в чантата си, извади очилата за четене и ги плъзна върху носа си.
	— Сега ще разберем.
	Пръстите й чевръсто затракаха по клавиатурата.
	— Какво правиш? — попитах озадачено.
	— Имай търпение — сряза ме тя и продължи да натиска бутоните.
	Застанах зад нея и видях как на екрана изскочи следното:
	„Добре дошли в Роксбъри, щата Кънектикът. Събития, обществени прояви, жители, недвижими имоти.“
	— Чудесно. Точно това ни трябва — каза Чарла и разучи страницата.
	После издърпа внимателно листчето от ръката ми, взе телефона и избра номера, който бе записала преди малко.
	Чарла действаше твърде прибързано. Не ми оставяше време да помисля.
	— Почакай! Спри! Какво, по дяволите, ще кажеш?
	Сестра ми закри с длан слушалката. Сините й очи излъчваха възмущение.
	— Вярваш ми, нали?
	Тя говореше с адвокатския си тон, властен и непоколебим. Успях само да кимна. Почувствах се безпомощна и уплашена. Станах и закрачих из кухнята. Прокарах пръсти по електрическите уреди и гладките повърхности.
	Когато я погледнах отново, Чарла се ухили.
	— Може би все пак е хубаво да си сипеш малко вино. И не се притеснявай, няма да види откъде се обаждам. Номерът ми е скрит. Не се появява на дисплея. — Изведнъж тя вдигна показалеца си и посочи слушалката. — Ъъъ, добър вечер, с мисис Рейнсфърд ли разговарям?
	Усмихнах се на носовото й произношение. Чарла умееше да преправя гласа си.
	— О, извинявайте… Казвате, че е излязла?
	Мисис Рейнсфърд бе излязла. Значи наистина съществуваше. Продължих да слушам недоверчиво.
	— Обажда се Шарън Бърстол от библиотеката „Майнър Мемориъл“ на Южна улица. Исках да ви поканя на първата ни лятна среща на втори август… О, разбирам. Съжалявам, госпожо. Хммм. Да. Извинете за безпокойството. Благодаря. Дочуване.
	Чарла затвори и се усмихна самодоволно.
	— Е? — казах задъхано.
	— Беше медицинската сестра на Ричард Рейнсфърд. Бил болен, стар човек. Не можел да става от леглото и се нуждаел от непрестанни грижи. Жената идвала всеки следобед.
	— А мисис Рейнсфърд? — попитах нетърпеливо.
	— Щяла да се върне след малко.
	Погледнах я озадачено.
	— Какво очакваш от мен? — попитах. — Просто да отида там?
	Сестра ми се засмя.
	— Имаш ли друга идея?


	Ето че стигнах. Шипог Драйв, номер 2299. Изключих двигателя и останах в колата, отпуснала влажните си длани в скута.
	От своето място виждах къщата, която се издигаше зад двете сиви каменни колони на входа. Ниска постройка в колониален стил, вероятно от края на трийсетте. Изглеждаше доста по-невзрачна от огромните имения, които бях забелязала по пътя, но излъчваше вкус и хармония.
	Докато карах по магистрала 67, се изумих на девствената красота на окръг Личфийлд — безкрайни хълмове, проблясващи реки и тучни ливади дори в най-горещите дни на лятото. Умирах от жега въпреки силния климатик в колата. Съжалих, че не съм взела бутилка вода. Гърлото ми беше пресъхнало.
	Чарла спомена, че жителите на Роксбъри са заможни. Според нея градчето беше от онези стари артистични места, които никога не губеха популярност. Очевидно там живееха много художници, писатели и кинозвезди. Чудех се с какво се е занимавал Ричард Рейнсфърд. Винаги ли бе притежавал имота, или двамата със Сара се бяха преместили от Ню Йорк след пенсионирането си? Колко деца бе родила Сара? Погледнах през предното стъкло към дървената облицовка на къщата и преброих прозорците. Вътре сигурно се помещаваха две-три спални, освен ако задната част на постройката не беше по-голяма, отколкото си я представях. Децата им трябваше да са на моя възраст. Може би имаха и внуци. Проточих врат, за да видя дали отпред не са паркирани коли. Забелязах само един затворен гараж.
	Погледнах часовника си. Минаваше два часът. Пътуването ми бе отнело два часа. Чарла ми даде назаем своето волво. И колата блестеше от чистота като кухнята й. Изведнъж ми се прииска да беше дошла с мен. Но тя не бе успяла да отложи срещите си.
	— Ще се справиш, сестричке — заяви и ми подхвърли ключовете от колата. — Дръж ме в течение.
	Седях във волвото, а тревогата ми нарастваше заедно със задушаващата жега. Какво, по дяволите, щях да кажа на Сара Старжински? Дори нямах право да я наричам така. Нито пък Дюфор. Тя беше мисис Рейнсфърд, и то от петдесет години. Струваше ми се невъзможно да сляза от колата и да натисна звънеца вдясно от входната врата. „Здравейте, мисис Рейнсфърд, вие не ме познавате. Името ми е Джулия Джармънд. Исках да поговорим за случилото се на улица «Сентонж» и за семейство Тезак…“
	Звучеше глупаво и изкуствено. Какво правех тук? Защо бях изминала целия този път? Трябваше да напиша писмо и да изчакам реакцията й. Появата ми беше несериозна. Що за безумна идея? На какво изобщо се надявах? Да ме посрещне с отворени обятия, да ми сипе чаша чай и да промълви: „Разбира се, че прощавам на семейство Тезак“? Лудост. Пълен абсурд. Бях дошла в Роксбъри напразно. Не ми оставаше друго, освен да си тръгна веднага.
	Тъкмо понечих да дам на заден, когато нечий глас ме стресна.
	— Търсите ли някого?
	Завъртях се на спарената седалка и зърнах млада жена с приятен слънчев загар. Беше на около трийсет, с къса черна коса и закръглена фигура.
	— Търся мисис Рейнсфърд, но не съм сигурна в адреса.
	Жената се усмихна.
	— Това е правилният адрес, но майка ми излезе. Отиде на пазар. Ще се върне след двайсет минути. Аз съм Орнела Харис. Живея в съседната къща.
	Пред мен стоеше дъщерята на Сара. Момичето на Сара Старжински. Опитах се да запазя спокойствие. Усмихнах се любезно.
	— Аз съм Джулия Джармънд.
	— Приятно ми е — заяви тя. — Мога ли да ви помогна?
	Напрегнах мозъка си, за да измисля нещо.
	— Просто се надявах да се срещна с майка ви. Трябваше да се обадя предварително, но минавах случайно през Роксбъри и реших да се отбия.
	— Вие сте нейна приятелка? — попита жената.
	— Не точно. Наскоро видях един от братовчедите й. Каза ми, че тя живее тук.
	Лицето на Орнела засия.
	— О, сигурно говорите за Лоренцо! В Европа ли се засякохте?
	Постарах се да прикрия объркването си. Кой, за бога, беше Лоренцо?
	— Всъщност да. В Париж.
	Орнела се изкикоти.
	— Чичо Лоренцо е много готин. Мама го обожава. Не ни посещава често, но се обажда редовно.
	Тя наклони брадичката си.
	— Нека ви поканя на чаша студен чай. Тук е ужасно горещо. Можете да изчакате майка ми. Ще чуем колата й.
	— Не искам да ви притеснявам…
	— Децата отидоха да карат лодка с баща си на езерото Лилинона. Моля, заповядайте!
	Слязох от колата. Притеснението ми нарастваше. Последвах Орнела към вътрешния двор на съседната къща, построена в същия стил като дома на семейство Рейнсфърд. Върху моравата бяха разхвърляни пластмасови играчки, фризбита, кукли без глави и блокчета от „Лего“. Когато седнах в прохладната сянка, се зачудих колко ли често Сара Старжински идва тук, за да наблюдава игрите на своите внуци. Тъй като живееше до тях, вероятно го правеше всеки ден.
	Орнела ми подаде голяма чаша студен чай, която приех с благодарност. Известно време седяхме мълчаливо.
	— Наблизо ли живеете? — попита накрая тя.
	— Не, във Франция. В Париж. Съпругът ми е французин.
	— В Париж, страхотно! — възкликна тя. — Красиво място, нали?
	— Да, но се радвам, че се прибрах у дома. Сестра ми живее в Манхатън, а родителите ми са от Бостън. Дойдох да прекарам лятото с тях.
	Телефонът иззвъня. Орнела влезе вътре, за да вдигне слушалката. Промърмори няколко думи и отново излезе на двора.
	— Беше Милдред — обясни тя.
	— Милдред?
	— Медицинската сестра на баща ми.
	Жената, с която Чарла се бе свързала предишния ден. Тя бе споменала за болния старец.
	— Баща ви… по-добре ли е? — попитах внимателно.
	Тя поклати глава.
	— Не. Ракът е в напреднала фаза. Не му остава много време. Вече дори не може да говори. Изпадна в безсъзнание.
	— Ужасно съжалявам — промълвих.
	— Слава богу, че мама е толкова силна! Тя ми помага да продължа напред, не аз на нея. Прекрасна е. Съпругът ми Ерик също. Не знам какво бих правила без тях.
	Кимнах. В следващия миг по чакъла се чу хрущене на гуми.
	— Това е майка ми! — извика Орнела.
	Долових затръшване на врата и шумни стъпки по камъчетата. От другата страна на живия плет долетя тънък, писклив глас:
	— Нела! Нела!
	Жената говореше с чужд, напевен акцент.
	— Идвам, мамо.
	Сърцето ми заби като лудо. Трябваше да сложа ръка на гърдите си, за да го успокоя. Докато проследявах с поглед отдалечаващата се фигура на Орнела, едва не припаднах от вълнение.
	Щях да се срещна със Сара Старжински. Да я видя със собствените си очи. Изобщо не знаех какво да й кажа.
	Въпреки че сега Орнела стоеше точно до мен, гласът й сякаш се носеше от далечината.
	— Мамо, запознай се с Джулия Джармънд, приятелка на чичо Лоренцо. Живее в Париж. Днес се е отбила в Роксбъри.
	Усмихнатата жена, която се задаваше към мен, бе облечена с червена рокля, дълга до глезените. Наближаваше шейсетте. Набитата й фигура наподобяваше тази на дъщеря й — широки рамене, едри бедра и пухкави ръце. Прошарената й коса беше хваната на кок. Имаше загрубяла, потъмняла от слънцето кожа и черни очи.
	Черни очи.
	Жената не беше Сара Старжински. Бях сигурна в това.


	— Значи вие приятелка на Лоренцо? Приятно ми е! Акцентът й беше италиански. Несъмнено. Всичко в нея говореше за италианския й произход.
	Отстъпих назад и запелтечих.
	— Съжалявам… ужасно.
	Орнела и майка й ме зяпнаха учудено. Усмивките им изчезнаха.
	— Мисля, че не съм попаднала на правилната мисис Рейнсфърд.
	— Как така? — попита Орнела.
	— Търся Сара Рейнсфърд — отвърнах. — Сгрешила съм.
	Майката на Орнела въздъхна и ме потупа по рамото.
	— Не тревожете се. Такива неща се случват.
	— По-добре да си ходя — промърморих и се изчервих. — Съжалявам, че ви изгубих времето.
	Обърнах се и тръгнах към колата. Цялата треперех от срам и огорчение.
	— Почакайте! — извика мисис Рейнсфърд с ясен глас. — Почакайте, мис!
	Спрях на място. Тя ме настигна и сложи пухкавата си ръка върху рамото ми.
	— Не сгрешили, мис.
	Намръщих се.
	— Какво имате предвид?
	— Французойката, Сара. Тя е първа съпруга на мой мъж.
	Погледнах я учудено.
	— Знаете ли къде е сега? — попитах.
	Закръглената ръка отново ме докосна. Черните й очи излъчваха тъга.
	— Тя мъртва, скъпа. Починала седемдесет и втора година. Много съжалявам.
	Отне ми цяла вечност, за да осмисля думите й. Главата ми се въртеше. Може би заради жегата и изпепеляващото слънце.
	— Нела! Донеси малко вода!
	Мисис Рейнсфърд ме хвана под ръка и ме заведе до верандата. Помогна ми да седна на дървената пейка и ми подаде чаша вода. Отпих от нея. Зъбите ми затракаха по стъклото. Когато свърших, й върнах чашата.
	— Ужасно съжалявам за лоша новина. Наистина.
	— Как е умряла? — попитах сподавено.
	— В автомобилна катастрофа. Двама с Ричард се преместили в Роксбъри в начало на шейсетте. Колата на Сара подхлъзнала върху лед и блъснала в едно дърво. Пътища тук опасни през зимата. Сара мъртва веднага.
	Не можех да говоря. Чувствах се съкрушена.
	— О, вие тъжна, нали? — прошепна тя и ме погали майчински по бузата.
	Поклатих глава и промърморих под носа си. Чувствах се уморена и безпомощна. Мисълта за дългото пътуване до Ню Йорк ме влудяваше. А след това… Какво щях да кажа на Едуар и Гаспар? Че Сара е умряла? Че не сме в състояние да направим нищо?
	Тя беше мъртва. Бе починала на четирийсетгодишна възраст. Отдавна я нямаше на този свят.
	Сара беше мъртва. Не можех да говоря с нея и да й се извиня. Да й обясня колко съжалява Едуар за всичко, да я уверя в загрижеността на семейство Тезак. Не можех да й предам поздравите и любовта на Гаспар и Никола. Бях закъсняла. С цели трийсет години.
	— Не познавах нея — заяви мисис Рейнсфърд. — Срещнах Ричард няколко години по-късно. Той тъжен човек. А момчето…
	Вдигнах глава, съсредоточена върху думите й.
	— Момчето?
	— Да, Уилям. Знаете ли кой Уилям?
	— Синът на Сара?
	— Да.
	— Моят полубрат — уточни Орнела.
	В мен се появи искрица надежда.
	— Не, не знам за него. Разкажете ми.
	— Горкото бамбино. Бил на дванайсет, когато негова майка починала. Тъжно момче. Отгледах го като мое. Дадох му любов към Италия. Той женен за италианка от родното ми село.
	Мисис Рейнсфърд сияеше от гордост.
	— В Роксбъри ли живее? — попитах.
	— _Мамма миа_, не. Уилям в Италия. Напусна Роксбъри осемдесета година. Тогава бил на двайсет. Ожени за Франческа пет години по-късно. Има две чудесни момичета. От време на време връща се тук, за да посети мен и Нела, но не много често. Мрази това място. Напомня му за смърт на Сара.
	Изведнъж се почувствах по-добре. Вече не ми беше толкова горещо. Започнах да дишам по-леко.
	— Мисис Рейнсфърд…
	— Моля ви — заяви тя. — Наричайте ме Мара.
	— Мара — подчиних се аз. — Искам да говоря с Уилям. Трябва да се срещна с него. Спешно. Ще ми дадете ли адреса му в Италия?


	Връзката беше лоша. Едва чувах гласа на Джошуа.
	— Имаш нужда от аванс ли? — попита той. — В средата на лятото?
	— Да! — извиках, смутена от мнителния му тон.
	— Колко?
	Казах му сумата.
	— Какво става, Джулия? Твоят очарователен съпруг да не ти е спрял кранчето?
	Въздъхнах нетърпеливо.
	— Ще ми дадеш ли аванса, Джошуа? Важно е.
	— Естествено — тросна се той. — За пръв път от години ме молиш за пари. Надявам се, че не си загазила.
	— Не, просто се налага да предприема едно пътуване. Нищо повече. Трябва да действам бързо.
	— Аха — каза той. Любопитството му нарастваше. — И къде отиваш?
	— Искам да заведа дъщеря ми в Тоскана. Ще ти обясня после.
	Гласът ми беше равен и непоколебим. Джошуа явно разбра, че е безсмислено да ме разпитва повече. Усетих как раздразнението му пулсира отвъд океана. Той заяви лаконично, че парите ще пристигнат на сметката ми в късния следобед. Благодарих му и затворих.
	Подпрях глава на дланите си и се опитах да анализирам ситуацията. Ако разкриех плановете си пред Бертран, той щеше да направи сцена и да усложни още повече нещата. Нямах сили за подобен разговор. Можех да кажа на Едуар… Не, беше твърде рано. Първо трябваше да се видя с Уилям Рейнсфърд. Вече разполагах с неговия адрес, така че щях да го намеря лесно. Самата среща обаче едва ли би протекла толкова безболезнено.
	Помислих си за Зоуи. Как щеше да се почувства, щом разбереше, че ще прекъсна ваканцията й на Лонг Айланд? Освен това щях да проваля гостуването при баба й и дядо й в Нъхант. Отначало се разтревожих, но после реших, че Зоуи няма да се разсърди. Никога не бе ходила в Италия. А и аз можех да я посветя в тайната. Смятах да й кажа истината — че отиваме в Тоскана, за да се запознаем със сина на Сара Старжински.
	Притеснявах се за родителите си. Как щях да им съобщя новината? Откъде трябваше да започна? Те очакваха и мен в Нъхант след престоя на Лонг Айланд. Какво, за бога, щях да измисля?
	— Дааа — заяви провлачено Чарла, когато споделих намеренията си. — Страхотен план. Избягай в Тоскана със Зоуи и се срещни с този човек, за да му се извиниш след шейсет години!
	Потръпнах от иронията в гласа й.
	— Защо не, по дяволите? — попитах.
	Чарла въздъхна. Седяхме в просторната дневна на втория етаж, която тя използваше като работен кабинет. Съпругът й щеше да се върне по-късно. Вечерята вече бе приготвена в кухнята. Подобно на Зоуи, сестра ми обожаваше ярките цветове. Стаята представляваше странна комбинация от тревистозелено, рубиненочервено и яркооранжево. Първия път, когато я видях, ми се зави свят, но постепенно свикнах с нея и сега дори ми се струваше екзотична. Аз харесвах пастелни неутрални тонове като кафяво, бежово, кремаво или сиво. Същото важеше и за облеклото ми. Чарла и Зоуи прекаляваха с крещящите цветове, но те им стояха чудесно. Завиждах и едновременно се възхищавах на дързостта им.
	— Престани да се държиш като властната по-голяма сестра. Не забравяй, че си бременна. Пътуването няма да ти се отрази добре в момента.
	Не казах нищо. Чарла имаше право. Тя се изправи и пусна един стар албум на Карли Саймън. От колоните прозвуча „Колко си суетен“. Мик Джагър припяваше като беквокал.
	После Чарла се обърна и се втренчи в мен.
	— Наистина ли се налага да намериш този мъж сега, на секундата? Защо не изчакаш?
	Отново имаше право. Погледите ни се срещнаха.
	— Чарла, не е толкова лесно. Не мога да чакам. Трудно е за обяснение. Прекалено е важно. В живота ми няма по-важно нещо сега. Освен бебето, разбира се.
	Тя въздъхна.
	— Парчето на Карли Саймън винаги ми напомня за съпруга ти. „Колко си суетен. Сигурно си мислиш, че тази песен е написана за теб…“
	Изкикотих се подигравателно.
	— Какво ще кажеш на мама и татко? — попита Чарла. — За Нъхант и за бебето?
	— Нямам представа.
	— Трябва да обмислиш внимателно решението си.
	— Вече го направих.
	Тя се приближи до мен и разтри раменете ми.
	— Значи си организирала всичко?
	— Аха.
	— Страшно си бърза.
	Масажът ми се отрази добре. Почувствах се сънлива и отпусната. Огледах цветния кабинет на Чарла, отрупаното с папки бюро и ефирните червени пердета, които се поклащаха на лекия ветрец. Къщата ми се стори твърде тиха без децата.
	— Откъде е този човек? — попита тя.
	— Казва се Уилям Рейнсфърд. Живее в Лука.
	— Никога не съм го чувала.
	— Малко градче между Флоренция и Пиза.
	— С какво се занимава?
	— Потърсих името в интернет, но втората му майка и бездруго ме информира за всичко. Той е кулинарен критик. Жена му е скулптор. Имат две деца.
	— На колко години е Уилям Рейнсфърд?
	— Звучиш като ченге. Роден е през петдесет и девета.
	— И ти смяташ да нахлуеш в живота му и да го обърнеш наопаки?
	Избутах ядосано ръцете й.
	— Разбира се, че не! Просто искам да чуе нашата версия на историята. Трябва да го убедя, че не сме забравили за случилото се.
	Кисела усмивка.
	— Навярно и той не е забравил. Сара е носила този спомен цял живот. Може би синът й не желае да се връща в миналото.
	На долния етаж се затръшна врата.
	— Има ли някой вкъщи? Моята красавица и сестра й, парижанката?
	По стълбите отекнаха стъпки.
	В стаята влезе зет ми Бари. Лицето на Чарла засия. Осъзнах колко е влюбена. Радвах се за нея. След мъчителния развод отново бе намерила щастието.
	Докато ги наблюдавах как се целуват, си помислих за Бертран. Какво щеше да стане с брака ни? Накъде отиваха нещата? Дали някога щяхме да се сдобрим? Пропъдих тези въпроси и последвах двамата надолу по стълбите.
	По-късно, докато лежах в спалнята, думите на Чарла изплуваха в съзнанието ми. „Може би синът й не желае да се връща в миналото.“ Цяла нощ се въртях в леглото. На следващата сутрин си казах, че скоро ще разбера дали Уилям Рейнсфърд обича да говори за майка си и нейния живот. Въпреки всичко смятах да се срещна с него. Трябваше да се видим. След два дни със Зоуи щяхме да заминем за Париж от летище „Кенеди“, а от там да се прехвърлим на самолета за Флоренция.
	Уилям Рейнсфърд винаги прекарваше лятото в Лука. Мара бе споделила последното, когато ми даде неговия адрес. После му се обади, за да го предупреди за посещението ми.
	Уилям Рейнсфърд бе уведомен, че някоя си Джулия Джармънд ще му позвъни. Не знаеше нищо повече.


	Жегата в Тоскана бе много различна от тази в Нова Англия. Въздухът беше изключително сух. Когато излязох от летище „Перетола“ във Флоренция, следвана от Зоуи, горещината ми се стори толкова ужасна, че очаквах да припадна всеки момент. Продължавах да отдавам състоянието си на бременността. Успокоявах се с мисълта, че обикновено не чувствам подобно изтощение, а и часовата разлика си казваше своето. Слънцето изгаряше кожата ми въпреки сламената шапка и тъмните очила.
	Бях взела кола под наем — скромен фиат, оставен по средата на нажежения паркинг. Климатикът не вършеше никаква работа. Когато тръгнахме от там, изведнъж се зачудих дали ще издържа 45-минутното пътуване до Лука. Копнеех за прохладно сенчесто помещение и удобно легло с леки чаршафи. Ентусиазмът на Зоуи поддържаше духа ми. Тя не спираше да говори. Възхищаваше се на безоблачното синьо небе, кипарисите край шосето, тесните редици с маслинови дръвчета и старите къщи, накацали по хълмовете в далечината.
	— В момента минаваме покрай Монтекатини — отбеляза компетентно тя, позовавайки се на пътеводителя. — Курортът е известен е луксозните си спа комплекси и хубавото вино.
	Докато шофирах, Зоуи прочете на глас информацията за Лука. Беше едно от малкото градчета в Тоскана, запазили известните си средновековни стени. Те опасваха стария център, където почти не се допускаха коли. Зоуи спомена, че Лука предлага много забележителности — катедралата, църквата „Сан Микеле“, кулата на вила „Гуиниджи“, музея на Пучини, двореца „Пфанер“… Усмихнах се на доброто й настроение. Тя ме погледна и се ухили.
	— Май нямаме време за забележителности. Тук сме по работа, нали, мамо?
	— Така е — съгласих се.
	Зоуи вече бе открила адреса на Уилям Рейнсфърд на картата на Лука. Домът му се намираше недалеч от Виа Филунго, основната артерия на града. Тя беше дълга пешеходна улица, където бях запазила две стаи в малкия семеен хотел „Джована“.
	Когато наближихме Лука и заплетения лабиринт от кръгови кръстовища, осъзнах, че трябва да внимавам за ексцентричните маневри на колите около мен. Те излизаха на пътя, спираха и завиваха без никакво предупреждение. Италианските шофьори бяха далеч по-лоши от тези в Париж. Почувствах умора и раздразнение. Усещах и леко присвиване в долната част на стомаха, което не ми харесваше. Приличаше на предменструална болка. Дали храната в самолета не ми бе понесла? Или проблемът беше по-сериозен? Обзе ме безпокойство.
	Чарла имаше право. Беше истинска лудост да дойда тук в това състояние. Бях бременна едва в третия месец. Съжалих, че не съм отложила пътуването. Уилям Рейнсфърд можеше да почака още половин година.
	В следващия миг обаче погледнах лицето на Зоуи.
	Беше красиво. Излъчваше радост и въодушевление. Тя не предполагаше за раздялата ми с Бертран. Все още живееше в неведение относно плановете ни. Дъщеря ми винаги щеше да помни това лято.
	Когато паркирах фиата на едно свободно място до градските стени, си дадох сметка, че искам да превърна пътуването в незабравимо изживяване за нея.


	Казах на Зоуи, че имам нужда от почивка. Докато тя разговаряше в лобито със симпатичната Джована — пищна дама със сексапилен глас, — аз си взех студен душ и се отпуснах на леглото. Болката в долната част на стомаха постепенно отшумяваше.
	Съседните ни стаи бяха малки и разположени твърде високо в старинната сграда, но предлагаха всички удобства. Не спирах да мисля за реакцията на майка ми, когато й бях съобщила, че със Зоуи ще отидем в Европа вместо в Нъхант. По честите паузи и прокашлянето й си личеше, че е разтревожена. Накрая ме попита дали съм добре. С жизнерадостен тон я уверих, че се чувствам прекрасно. Обясних й, че просто се е отворила възможността да замина за Флоренция със Зоуи. Обещах да се върна по-късно в Щатите да видя нея и татко.
	— Но ти току-що пристигна! Защо тръгваш отново, след като прекара с Чарла само няколко дни? — възропта тя. — Защо прекъсваш ваканцията на Зоуи? Не разбирам. Непрекъснато твърдеше колко много ти липсва Америка. Действията ти са ужасно прибързани.
	Почувствах се виновна. Как обаче можех да й разкажа цялата история по телефона? Някой ден щях да го направя, ала не сега. Продължавах да изпитвам угризения, докато лежах на бледорозовите чаршафи с дъх на лавандула. Дори не бях споменала пред майка ми, че съм бременна. Зоуи също не знаеше. Копнеех да споделя тайната с тях и татко. Нещо обаче ме спираше. Някакво странно суеверие. Дълбоко вкоренен страх, който усещах за пръв път. През последните месеци животът ми неусетно се бе променил.
	Дали се дължеше на Сара и улица „Сентонж“? Или просто със закъснение осъзнавах, че съм остаряла? Беше ми трудно да преценя. Чувствах се така, сякаш изведнъж съм излязла от дълготрайна защитна мъгла, която е притъпявала сетивата ми. Сега те бяха изострени. Мъглата се бе разсеяла. Разполагах единствено с факти. Трябваше да намеря този мъж и да го уверя, че семействата Тезак и Дюфор не са забравили майка му.
	Очаквах с нетърпение срещата. Той беше тук, в същия град. Може би в момента минаваше по оживената Виа Филунго. Докато лежах в малката стая, а през отворения прозорец долитаха разговорите и смехът на минувачите, съпроводени от случайното бучене на мотопед или силния звън на колело, почувствах близостта на Сара. За пръв път я усетих така осезаемо. Щях да се срещна със сина й, с нейната плът и кръв. Едва ли някога щях да се доближа повече до малкото момиче с жълтата звезда.
	_Просто се пресегни към телефона, вдигни слушалката и му се обади. Лесно е._ Но все пак не можех да го направя. Втренчих се безпомощно в старомодния черен телефон и въздъхнах. Отпуснах се на леглото, обзета от отчаяние. Дотолкова бях обсебена от сина на Сара, че не забелязах красотата и очарованието на Лука. Бях минала през градчето като сомнамбул, следвайки Зоуи, която вървеше самоуверено по криволичещите улички, все едно живееше тук от години. Не бях обърнала внимание на Лука. Нищо нямаше значение, освен Уилям Рейнсфърд. А дори се страхувах да му се обадя.
	Зоуи влезе в стаята ми и седна на ръба на леглото.
	— Добре ли си? — попита.
	— Да, успях да си почина — отвърнах.
	Лешниковите й очи се втренчиха в лицето ми.
	— Мисля, че трябва да си починеш още, мамо.
	Намръщих се.
	— Уморена ли изглеждам?
	Зоуи кимна.
	— Полежи си. Джована ме нахрани. Не се тревожи за мен. Всичко е наред.
	Усмихнах се на сериозния й тон. Когато стигна до вратата, Зоуи се обърна.
	— Мамо…
	— Да, миличка?
	— Татко знае ли, че сме тук?
	Още не бях казала на Бертран, че съм довела Зоуи в Лука. Щом разбереше, той несъмнено щеше да се ядоса.
	— Не.
	Зоуи сложи ръка на дръжката.
	— Да не сте се скарали?
	Нямаше смисъл да лъжа пред тези ясни, тъжни очи.
	— Да, миличка. Баща ти се сърди, защото се интересувам от Сара. Няма да се зарадва, ако научи къде сме.
	— Дядо знае.
	Надигнах се от леглото.
	— Говорила си с дядо ти?
	Зоуи кимна.
	— Да. Той наистина е загрижен за Сара. Обадих му се от Лонг Айланд. Обясних, че ще дойдем тук, за да се срещнем със сина й. Знаех, че ще му звъннеш в даден момент, но не се сдържах.
	— И той как реагира? — попитах, изумена от откровеността на дъщеря ми.
	— Според него сме взели правилното решение. Обеща да говори с татко, ако се разсърди. Дядо каза, че си прекрасен човек.
	— Наистина ли?
	— Да.
	Поклатих глава. Бях изумена и трогната.
	— Спомена и нещо друго. Каза, че трябва да се пазиш. Помоли ме да се грижа за теб и да не ти позволявам да се уморяваш.
	Едуар знаеше, че съм бременна. Беше го разбрал от Бертран. Вероятно двамата бяха водили дълъг разговор. Съпругът ми сигурно бе научил за трагедията в апартамента на улица „Сентонж“ през лятото на 1942 г.
	Гласът на Зоуи ме върна към реалността.
	— Защо просто не звъннеш на Уилям, мамо? Помоли го да се срещнете.
	Изправих се в леглото.
	— Права си, миличка.
	Извадих листчето с координатите на Уилям и избрах номера на старомодния телефон. Сърцето ми заби учестено. Ситуацията ми се струваше нереална. Обаждах се на сина на Сара.
	Чух няколко позвънявания, а после пращенето на телефонния секретар. Женски глас изрече нещо на италиански. Прекъснах веднага линията. Почувствах се неловко.
	— Ох, божичко! — възкликна Зоуи. — Никога не затваряй, когато чуеш телефонен секретар. Постоянно правиш така.
	Избрах отново номера и се усмихнах на мъдрата й забележка. Този път изчаках сигнала. Когато заговорих, думите излязоха безпроблемно, сякаш бях репетирала е дни.
	„Добър ден, казвам се Джулия Джармънд. Обаждам се от името на Мара Рейнсфърд. В момента се намирам в Лука с дъщеря ми. Отседнали сме в хотел «Джована» на Виа Филунго. Ще останем тук няколко дни. Надявам се, че ще ми се обадите. Благодаря. Дочуване.“
	Сложих слушалката върху черната поставка. Изпитах облекчение и леко разочарование.
	— Чудесно — заяви Зоуи. — А сега продължи да си почиваш. Ще се видим по-късно.
	Тя ме целуна по челото и излезе от стаята.


	Вечеряхме в уютно ресторантче зад хотела, близо до амфитеатъра, където в средновековието са се провеждали различни игри. Бях отпочинала и се наслаждавах на колоритната тълпа от туристи, местни жители, улични търговци, деца и гълъби. Италианците обичаха децата. Сервитьорите и собствениците на магазини наричаха Зоуи _„principessa“_. Възхищаваха й се, щипеха я по носа и ушите, галеха косата й. Отначало се притеснявах, но тя се забавляваше на специалното отношение и ентусиазирано упражняваше оскъдния си италиански. _Sono francese е americana, mi chiama Zoe._ Жегата бе отслабнала и навън подухваше лек ветрец. В малките ни стаи високо над улицата обаче щеше да бъде горещо и задушно. Подобно на французите, италианците не използваха климатици. Тази вечер определено копнеех за леденостудена въздушна струя.
	Когато се върнахме в хотела, замаяни от часовата разлика, открихме бележка на вратата. „Моля, обадете се на Уилям Рейнсфърд.“
	Бях като ударена от гръм. Зоуи нададе радостен вик.
	— Сега ли? — попитах.
	— Е, още е девет без петнайсет — отвърна Зоуи.
	— Добре — казах и отворих вратата с треперещи ръце. Долепих черната слушалка до ухото си и за трети път този ден избрах номера. „Телефонен секретар“ — прошепнах на Зоуи. Тя ме окуражи да оставя съобщение. След сигнала промърморих своето име, поколебах се и тъкмо щях да затворя, когато чух мъжки глас. „Ало?“ Американски акцент. Беше той.
	— Здравейте. Обажда се Джулия Джармънд.
	— Здравейте — заяви той. — В момента вечерям.
	— О, съжалявам…
	— Няма проблем. Искате ли да се видим утре преди обяд?
	— Разбира се.
	— При градските стени има хубаво кафене. Точно зад двореца „Пфанер“. Да се срещнем там в дванайсет?
	— Чудесно — казах. — А как ще се познаем?
	Мъжът се засмя.
	— Не се притеснявайте. Лука е малко градче. Ще ви намеря.
	Мълчание.
	— Дочуване — добави той и затвори.


	На следващата сутрин отново усетих болката в стомаха. Не беше силна, но ме тревожеше с дискретна упоритост. Реших да я пренебрегна. Ако продължеше и следобед, щях да попитам Джована за лекар. Докато вървяхме към кафенето, се чудех как да повдигна темата за Сара пред Уилям. Бях си наложила да не мисля за това, но сега осъзнавах, че съм сгрешила. Щях да пробудя у него тъжни, болезнени спомени. Вероятно Уилям изобщо нямаше да иска да говори за майка си. Сигурно отдавна бе забравил за всичко. Сега животът му беше тук, далеч от Роксбъри и улица „Сентонж“. Водеше спокойно, идилично съществуване. А аз бях на път да възкреся миналото. И мъртвите.
	Със Зоуи открихме, че човек може да се разхожда по масивните средновековни стени, които опасваха градчето. Бяха високи и толкова широки, че върху тях минаваше пътека, обточена с гъста редица кестени. Сляхме се с безкрайния поток от хора, тичащи за здраве, велосипедисти, младежи на ролкови кънки, майки с деца, гръмогласни старци, тийнейджъри с мотопеди и туристи.
	Кафенето се намираше малко по-нагоре, под дебелата сянка на дърветата. Докато наближавахме мястото, ме обзе странна лекота. Главата ми беше празна. Терасата изглеждаше пуста, имаше само двама посетители на средна възраст, които ядяха сладолед, и няколко немски туристи, приведени над една карта. Нахлупих шапката над очите си и пригладих измачканата пола.
	Когато той изрече името ми, аз четях менюто на Зоуи.
	— Джулия Джармънд.
	Вдигнах поглед и зърнах висок закръглен мъж в средата на четирийсетте. Уилям седна срещу мен и Зоуи.
	— Здравейте — каза дъщеря ми.
	Не свалях очи от него. Тъмноруса, леко прошарена коса. Изсечена брадичка и красив римски нос. Беше започнал да оплешивява.
	— Здрасти — отвърна Уилям. — Поръчай си тирамису. Страхотно е.
	После повдигна тъмните очила и ги закрепи на главата си. Имаше големите зелени очи на Сара. Той се усмихна.
	— Разбрах, че сте журналистка и работите в Париж. Потърсих името ви в интернет.
	Прокашлях се и започнах нервно да въртя часовника си.
	— И аз ви потърсих. Последната ви книга е доста интересна. „Угощенията в Тоскана“.
	Уилям Рейнсфърд въздъхна и се потупа по стомаха.
	— Да, благодарение на нея напълнях с пет килограма, които така и не успях да сваля.
	Усмихнах се широко. Струваше ми се трудно да насоча приятния, неангажиращ разговор към онова, което предстоеше. Зоуи ме изгледа настоятелно.
	— Много мило от ваша страна, че се съгласихте да се срещнем… Оценявам го.
	Гласът ми прозвуча слабо и несигурно.
	— Няма проблем.
	Уилям се ухили и щракна с пръсти на сервитьора. Поръчахме тирамису и кока-кола за Зоуи, а за нас — капучино.
	— За пръв път ли посещавате Лука? — попита той.
	Кимнах. След малко сервитьорът дойде с поръчката.
	Уилям Рейнсфърд му каза нещо на безупречен италиански. Двамата се засмяха.
	— Често идвам тук — обясни той. — Обстановката ми харесва. Дори в горещ ден като този.
	Зоуи опита своето тирамису. Лъжичката й иззвънтя в стените на стъклената купичка. Изведнъж се възцари мълчание.
	— С какво мога да ви помогна? — попита ведро Уилям. — Мара спомена, че се интересувате от майка ми.
	Благодарих вътрешно на Мара. Тя бе улеснила нещата.
	— Не знаех, че е починала — заявих. — Съжалявам.
	— Няма защо. — Той сви рамене и пусна бучка захар в кафето. — Случи се преди много години. Бях дете. Вие познавахте ли я? Изглеждате твърде млада.
	Поклатих глава.
	— Не, никога не сме се виждали. Просто ще се нанеса в апартамента, където е живяла през войната. На улица „Сентонж“ в Париж. Познавам хора, които са били близки с нея. Ето защо съм тук. Това е причината да ви се обадя.
	Той остави чашата и се втренчи безмълвно в мен. Светлите му очи бяха замислени и спокойни.
	Под масата Зоуи сложи изпотената си ръка върху голото ми коляно. Наблюдавах как няколко велосипедисти минават покрай нас. Слънцето отново печеше непоносимо. Поех си дълбоко въздух.
	— Не знам откъде да започна — казах колебливо. — Сигурно ще ви е трудно да си спомните за тези неща, но трябва да ги обсъдим. Роднините на моя съпруг, семейство Тезак, са се срещнали с майка ви на улица „Сен тонж“ през четирийсет и втора година.
	Предположих, че името „Тезак“ ще му прозвучи познато, но той седеше неподвижно. Явно и „Сентонж“ не му говореше нищо.
	— След всичко, което се е случило… След трагичните събития от юли четирийсет и втора година и смъртта на вашия вуйчо исках да ви уверя, че семейство Тезак не е забравило майка ви. Моят свекър мисли за нея всеки ден.
	Настъпи тишина. Очите на Уилям Рейнсфърд сякаш помръкнаха.
	— Съжалявам — казах припряно. — Знам, че темата е болезнена за вас. Съжалявам.
	Когато най-накрая заговори, гласът му беше странен, почти приглушен.
	— Кои трагични събития?
	— Ами… задържането на евреи във „Вел’д’Ив“-запелтечих. — През юли четирийсет и втора френската полиция е арестувала хиляди еврейски семейства…
	— Продължете — подкани ме той.
	— Лагерите… Евреите са били изпратени от Дранси в Аушвиц…
	Уилям Рейнсфърд разтвори длани и поклати глава.
	— Съжалявам, но не разбирам каква е връзката с майка ми.
	Двете със Зоуи се спогледахме смутено.
	Мина цяла вечност. Почувствах се ужасно неловко.
	— Споменахте за смъртта на някакъв вуйчо — заяви той накрая.
	— Да… На Мишел, малкия брат на майка ви. Умрял е в апартамента на улица „Сентонж“.
	Тишина.
	— Мишел? — попита озадачено Уилям. — Майка ми няма брат на име Мишел. Никога не съм чувал за улица „Сентонж“. Може би говорите за друг човек.
	— Но тя се е казвала Сара, нали? — промълвих объркано.
	Той кимна.
	— Точно така. Сара Дюфор.
	— Да, за нея говоря — казах ентусиазирано. — Или по-скоро за Сара Старжински.
	Очаквах очите му да засияят.
	— Моля? — попита той и се намръщи. — Коя Сара?
	— Старжински. Това е моминското име на майка ви.
	Уилям Рейнсфърд се втренчи в мен и вдигна брадичката си.
	— Моминското й име е Дюфор.
	В главата ми прозвуча предупредителен сигнал. Нещо не беше наред. Той не знаеше.
	Все още можех да си тръгна, преди да унищожа напълно живота на този човек.
	Усмихнах се престорено, промърморих, че е станала грешка, и бутнах стола назад. После внимателно подканих Зоуи да приключи с десерта си. Не исках да му губя времето. Съжалих, че съм го повикала. Станах от мястото си. Той направи същото.
	— Мисля, че търсите друга Сара — заяви Уилям и се усмихна. — Няма значение. Наслаждавайте се на престоя в Лука. Беше ми приятно да се запознаем.
	Преди да успея да продумам, Зоуи бръкна в чантата ми и му подаде нещо.
	Уилям Рейнсфърд погледна снимката на малкото момиче с жълта звезда.
	— Това ли е майка ви? — попита тихо Зоуи.
	Струваше ми се, че всичко наоколо е притихнало. От оживената пътека не долиташе никакъв шум. Дори птичките бяха замлъкнали. Усещах само жегата. И мълчанието.
	— Господи! — възкликна той.
	После се отпусна тежко на стола.


	Снимката бе сложена на масата. Очите на Уилям Рейнсфърд шареха между нея и мен. Той прочете няколко пъти надписа на гърба. Изражението му беше скептично.
	— Момичето прилича много на майка ми като дете — каза накрая. — Не го отричам.
	Двете със Зоуи мълчахме.
	— Не разбирам. Не може да бъде. Струва ми се невероятно.
	Той потърка нервно ръце. Забелязах, че носи сребърна брачна халка. Имаше дълги тънки пръсти.
	— Звездата… — Уилям не спираше да клати глава. — Звездата на гърдите й…
	Дали този мъж действително не знаеше истината за майка си? Нима тя бе скрила всичко от семейство Рейнсфърд?
	Докато наблюдавах озадаченото, уплашено лице, разбрах, че Сара е постъпила точно така. Не бе разкрила подробности около детството, произхода и религията си. Беше решила да приключи завинаги с ужасното си минало.
	Искаше ми се да бъда някъде далеч от това градче, от Италия, от объркания мъж пред мен. Защо се подведох така? Защо не бях предвидила подобно развитие? Никога не ми бе хрумнало, че Сара е пазила предишния си живот в тайна. Страданието й е било твърде голямо. Ето защо бе спряла да пише на семейство Дюфор. Поради същата причина Уилям не знаеше коя е. Сара бе искала да започне на чисто в Америка.
	А сега срещу Уилям Рейнсфърд седеше непозната жена и му съобщаваше кошмарната истина. Изведнъж се бях превърнала в натрапница, носеща лоши вести.
	Уилям Рейнсфърд избута снимката и присви устни.
	— Защо сте дошли в Лука? — прошепна той.
	Гърлото ми беше пресъхнало.
	— За да ми кажете, че Сара е носела друго име и е преживяла огромна трагедия? Затова ли сте тук?
	Краката ми затрепериха под масата. Не си представях срещата по този начин. Бях очаквала болка и тъга, но не и гняв.
	— Мислех, че знаете — осмелих се накрая. — Дойдох, за да ви уверя, че семейството ми помни какво се е случило с майка ви през четирийсет и втора година.
	Той отново поклати глава и нервно прокара пръсти през косата си. Тъмните му очила паднаха на масата.
	— Не — промълви. — Не, не, не. Това е лудост. Майка ми беше французойка. Казваше се Дюфор. Беше родена в Орлеан. Родителите й са починали през войната. Нямаше братя. Нито близки роднини. Никога не е живяла в Париж на улица „Сентонж“. Момичето от снимката не е тя. Допуснали сте грешка.
	— Моля ви — заявих внимателно. — Нека ви обясня. Ще чуете цялата история…
	Той протегна рязко длани към мен, сякаш възнамеряваше да ме изблъска.
	— Не искам да знам. Задръжте „цялата история“ за себе си.
	Усетих познатата болка в стомаха. Като че ли някой впиваше зъби в утробата ми.
	— Моля ви — повторих смирено. — Изслушайте ме.
	Уилям Рейнсфърд скочи на крака — твърде бързо и пъргаво за толкова едър мъж. Изгледа ме с мрачно лице.
	— Ще бъда съвсем ясен. Не желая да ви виждам отново. Не искам да говоря за случилото се. Моля ви, не ми се обаждайте.
	После се отдалечи.
	Двете със Зоуи го проследихме с очи. Всичко беше напразно. Тежкото пътуване, неимоверните усилия. Не можех да повярвам, че историята на Сара свършва тук. Не биваше да приключва така.
	Дълго седяхме в мълчание. Цялата треперех въпреки жегата. Накрая платих сметката. Зоуи не продума. Изглеждаше потресена.
	Изправих се. Всяко движение ми се струваше непосилно. А сега? Къде щяхме да отидем? Обратно в Париж? При Чарла?
	Тръгнах уморено. Краката ми бяха като оловни. Зоуи викна след мен, но аз я пренебрегнах. Трябваше бързо да се върна в хотела и да помисля. Да продължа живота си. Да се обадя на сестра ми. На Едуар и Гаспар.
	Зоуи ме завика по-силно. Какво искаше? Защо хленчеше? Забелязах, че минувачите се заглеждат в мен. Обърнах се ядосано към дъщеря си и я подканих да побърза.
	Тя ме настигна и ме хвана за ръката. Лицето й беше пребледняло.
	— Мамо… — каза с тънък глас.
	— Какво? Какво има? — сопнах се.
	Зоуи посочи краката ми и заскимтя като малко кученце.
	Погледнах надолу. Бялата ми пола беше изцапана с кръв. Към глезените ми се стичаха гъсти червени струйки.
	— Какво ти е, мамо? — попита сподавено Зоуи. Хванах се за стомаха.
	— Бебето! — промълвих ужасено.
	Зоуи се втренчи в мен.
	— Бебе? — изписка тя и впи нокти в ръката ми. — Какво бебе, мамо? Не те разбирам.
	Краката ми се подкосиха. Изуменото й лице се отдалечи. Паднах по лице на горещата суха пътека.
	После тишина. И мрак.


	Отворих очи и зърнах лицето на Зоуи на няколко сантиметра от моето. Усетих специфичната миризма на болница. Лежах в малка зелена стая. Към ръката ми бе прикрепен маркуч на система. Жена с бяла престилка записваше нещо в медицински картон.
	— Мамо… — прошепна Зоуи и стисна пръстите ми. — Всичко е наред, не се тревожи.
	Младата жена се доближи до мен, усмихна се й потупа Зоуи по главата.
	— Ще се оправите, синьора — каза тя и продължи на учудващо добър английски. — Имахте силен кръвоизлив, но успяхме да ви стабилизираме.
	Гласът ми прозвуча като стон.
	— А бебето?
	— Бебето е здраво. Направихме необходимите изследвания. Имаше проблем с плацентата. Сега трябва да почивате. Не бива да ставате от леглото известно време.
	Жената напусна стаята и затвори тихо вратата.
	— По дяволите, как ме уплаши! — заяви Зоуи. — Днес може да използвам такива думи. Едва ли ще ми се скараш.
	Придърпах я към себе си и я прегърнах силно въпреки маркуча, който излизаше от ръката ми.
	— Мамо, защо не ми каза за бебето?
	— Щях да го направя, скъпа.
	Тя ме погледна.
	— Заради него ли имате проблеми с татко?
	— Да.
	— Ти го искаш, а той не?
	— Нещо такова.
	Зоуи ме погали нежно по ръката.
	— Татко вече пътува насам.
	— О, господи! — възкликнах.
	Бертран тук. След всичко, което бе станало.
	— Аз му звъннах — добави Зоуи. — Ще пристигне след няколко часа.
	Очите ми се навлажниха. Сълзите бавно се стекоха по бузите ми.
	— Не плачи, мамо — каза умолително Зоуи и избърса припряно лицето ми. — Нещата ще се оправят.
	Усмихнах се уморено и кимнах, за да й вдъхна увереност. Но моят свят беше празен. Още помнех възмущението, с което Уилям Рейнсфърд си бе тръгнал от срещата. „Не желая да ви виждам отново. Не искам да говоря за случилото се. Моля ви, не ми се обаждайте.“ Неговата едра прегърбена фигура. Присвитите му устни.
	Предстоящите дни, седмици и месеци се простираха сиви и безрадостни. За пръв път ме обземаше подобно отчаяние. Какво ме очакваше? Бебе, което трябваше да отгледам без съпруга си. Дъщеря, която скоро щеше да влезе в пубертета и вече нямаше да бъде това прекрасно момиченце. Към какво мога да се стремя, запитах се аз.
	Скоро Бертран пристигна. Действаше внимателно и експедитивно. Оставих се изцяло в неговите ръце. Наблюдавах как разговаря с доктора и успокоява Зоуи с топъл поглед. Съпругът ми се погрижи за всичко. Налагаше се да лежа в болницата, докато кървенето спре напълно. После щях да се върна в Париж и да си почивам до есента, когато ми предстоеше да вляза в петия месец. Бертран не повдигна темата за Сара. Не ми зададе нито един въпрос, свързан с нея. Запазих удобно мълчание. Не исках да говоря за това.
	Започнах да се чувствам като дребна старица, подмятана напред-назад. Все повече заприличвах на _маме_, която лежеше между познатите стени на своя „дом“. Получавах същите благосклонни усмивки и стерилни грижи. Беше лесно да предам живота си в ръцете на околните. И бездруго нямаше за какво да се боря. Освен за детето.
	Детето, което Бертран не спомена дори веднъж.


	Когато кацнах в Париж няколко седмици по-късно, имах усещането, че е минала цяла година. Все още бях уморена и тъжна. Непрекъснато си мислех за Уилям Рейнсфърд. Често посягах към телефона, исках да му обясня всичко и да се извиня, но така и не се осмелих.
	Дните се нижеха бавно. Лятото беше към края си. Лежах в леглото, четях книги и пишех статии на лаптопа. Говорех по телефона с Джошуа, Бамбър, Алесандра, близки и приятели. Работех от спалнята си. Отначало ми се струваше сложно, но после свикнах. Изабел, Холи и Сузана се редуваха да ми приготвят обяд. Веднъж седмично една от сестрите на Бертран пазаруваше със Зоуи в близкия „Ино“ или „Франпри“. Закръглената Сесил правеше пухкави палачинки, плуващи в масло, а стройната Лор забъркваше екзотични нискокалорични салати, които бяха учудващо вкусни. Майката на Бертран идваше по-рядко, но изпращаше своята чистачка — енергичната и нечистоплътна мадам Льоклер. Тя размахваше прахосмукачката с такава настървеност, че предизвикваше у мен контракции. Родителите ми дойдоха на гости за една седмица и отседнаха в любимия си хотел на улица „Дьоламбр“. Бяха въодушевени от мисълта, че отново ще стават баба и дядо.
	Едуар се отбиваше всеки петък с букет червени рози. Сядаше в креслото до мен и ме молеше да му опиша разговора, който бях провела с Уилям в Лука. Обикновено поклащаше глава и въздъхваше. Повтаряше, че е трябвало да предвиди реакцията на Уилям. Защо и двамата не се бяхме досетили, че Сара е премълчала миналото си?
	— Хайде да му се обадим! — казваше Едуар и очите му се изпълваха с надежда. — Ще му звънна и ще му обясня. — После ме поглеждаше и промърморваше: — Не, не е редно. Колко глупаво от моя страна!
	Попитах лекарката дали може да поканя гости вкъщи. Щях да ги посрещна на канапето в дневната. Тя прие и ме накара да обещая, че няма да вдигам тежко и ще остана в хоризонтално положение. В края на лятото Гаспар и Никола Дюфор дойдоха, за да се запознаят с Едуар. Натали Дюфор също присъстваше. Поканих и Гийом. Беше трогателен и изпълнен с магия момент. Трима възрастни мъже споделяха спомена за едно незабравимо момиче. Наблюдавах ги как разглеждат старите снимки на Сара и писмата на Жюл. Гаспар и Никола ме разпитаха за Уилям. Натали слушаше внимателно, като помагаше на Зоуи да разнася храна и напитки.
	Никола, по-младият вариант на Гаспар, имаше същото кръгло лице и оредяла бяла коса. Той разказа за отношенията си със Сара. Навремето обичал да я дразни, тъй като мълчанието й го вбесявало. Всяка реакция от нейна страна — свиване на рамене, обида или ритник — била огромно постижение. Така тя излизала поне за миг от своето усамотение. Никола си спомни първия път, когато Сара се бе къпала на плажа в Трувил. Това се случило в началото на петдесетте. Сара погледнала със захлас океана. Разперила ръце и се затичала към водата с пъргави стъпки. После се потопила в прохладните вълни с радостен писък. Двамата братя я последвали със същия ентусиазъм, омагьосани от новата Сара.
	— Беше невероятна — заяви Никола. — Красиво осемнайсетгодишно момиче, преливащо от енергия. За пръв път я виждах толкова щастлива. Тогава осъзнах, че все пак има надежда за нея.
	Две години по-късно Сара бе напуснала завинаги живота на семейство Дюфор, за да отнесе тайното си минало в Америка. А след още двайсет бе починала. Зачудих се как ли е прекарала времето в Щатите. Как беше протекъл нейният брак и раждането на сина й? Дали бе намерила щастието в Роксбъри? Само Уилям знаеше отговорите. С Едуар се спогледахме. Той несъмнено мислеше за същото.
	Външната врата се отключи и съпругът ми влезе в стаята. Имаше приятен слънчев загар, а от него се носеше силният аромат на „Аби Руж“. Бертран се усмихна широко и поздрави любезно присъстващите. Изведнъж си спомних за песента на Карли Саймън, която Чарла свързваше с Бертран. „Ти се появи на партито така, сякаш се качваше на яхта.“


	Бертран реши да отложи преместването ни заради проблемите с бременността ми. В странния нов живот, с който още не можех да свикна, той присъстваше физически по един приятен и полезен начин, но не и духом. Пътуваше по-често от обикновено, прибираше се късно и излизаше рано. Продължавахме да спим в едно и също легло, но то не беше брачно. По средата му се издигаше Берлинската стена.
	Зоуи се справяше добре със ситуацията. Говореше често за бебето и го чакаше с нетърпение. По време на посещението на майка ми двете изкупиха почти целия „Бон пойнт“ — безбожно скъп бутик за детски дрехи на улица „Юниверсите“.
	Повечето хора реагираха като Зоуи — родителите и сестра ми, семейството на Бертран и _маме_. Всички се вълнуваха от предстоящото раждане. Дори Джошуа, известен със своята нетърпимост към децата и отпуските по болест, изглеждаше заинтригуван.
	— Не знаех, че човек може да роди на средна възраст — бе казал иронично той.
	Никой не споменаваше за кризата в брака ми. Другите сякаш не я забелязваха. Дали тайно се надяваха, че Бертран ще промени решението си и ще посрещне бебето с отворени обятия?
	Осъзнах, че с Бертран сме се изолирали в някаква черупка. Изобщо не обсъждахме въпроса. И двамата чакахме раждането на детето. После щяхме да вземем решение.
	Една сутрин долових раздвижване дълбоко в мен. Бебето ме риташе за пръв път — странно усещане, което напомняше на стомашни колики. Изведнъж ми се прииска да го взема в прегръдките си. Беше ми омръзнало това състояние на тиха летаргия. Чувствах се като в капан. Копнеех да преместя времето до момента, когато трябваше да родя.
	Ненавиждах последните дни на лятото, жегата и прахоляка, скучните мигове, които се проточваха безкрайно. Мразех френската дума за началото на септември, когато започваше новата учебна година: _la rentrée_. Повтаряха я непрекъснато по радиото и телевизията. Дразнех се на хората, които ме питаха как ще се казва детето. Амниоцентезата бе разкрила пола, но аз не исках да го научавам. Бебето все още си нямаше име. Това обаче не означаваше, че не съм подготвена за него.
	Зачерквах всеки изминал ден на календара. Септември премина в октомври. Коремът ми растеше. Вече можех да ставам от леглото, да посещавам редакцията, да посрещам Зоуи от училище, да ходя на кино с Изабел и да обядвам с Гийом в кафене „Селект“.
	Въпреки че дните ми се струваха по-смислени, празнотата и болката оставаха.
	Уилям Рейнсфърд. Лицето му. Изражението, с което бе погледнал малкото момиче със звездата. Изненадата в гласа му.
	Какво ли правеше сега? Беше ли изтрил от съзнанието си всичко в мига, когато бе обърнал гръб на мен и Зоуи? Беше ли забравил за срещата още по пътя към къщи?
	Или нещата стояха другояче? Може би се измъчваше от истината? Вероятно разкритията ми бяха променили живота му завинаги. Изведнъж майка му се бе превърнала в непознат човек с тайно минало.
	Дали бе споделил нещо със семейството си? Те знаеха ли за американката, появила се в Лука, за да му съобщи, че Сара е била еврейка, арестувана по време на войната?
	Дали Уилям бе потърсил информация за „Вел’д’Ив“? Беше ли чел за случилото се през юли 1942 г. в сърцето на Париж?
	Лежеше ли буден нощем, мислейки си за Сара и нейния живот? За истината и тайните, които оставаха неразбулени?


	Апартаментът на улица „Сентонж“ беше почти готов. Бертран организира всичко така че двете със Зоуи да се преместим след раждането на бебето през февруари. Екипът му бе свършил чудесна работа. Жилището ми се стори красиво и променено. Вече не носеше отпечатъка на _маме_. Различаваше се коренно от мястото, обитавано някога от Сара.
	Докато обаче вървях из празните боядисани стаи, новата кухня и работния кабинет, се запитах дали бих могла да живея в апартамента, където бе починало братчето й. Тайният шкаф вече не съществуваше; бяха го срутили при съединяването на двете стаи. Но това едва ли променяше нещата.
	В една влажна ноемврийска утрин отидох в жилището, за да се заема с избирането на пердета, тапети и килими. Изабел бе обиколила с мен доста магазини и търговски центрове. За радост на Зоуи реших да загърбя бледите тонове, които харесвах преди. Вместо тях се осмелих да разглеждам по-ярките цветове. Бертран махна незаинтересовано с ръка.
	— Двете със Зоуи решавате. Все пак става дума за вашия дом.
	Зоуи се беше спряла на лимоненозелено и лилаво за нейната стая. Вкусът й толкова ми напомняше този на Чарла, че не успях да потисна усмивката си.
	На голия изциклен паркет ме очакваше купчина с каталози. Започнах да ги разлиствам съсредоточено, когато мобилният ми телефон иззвъня. Познах номера. Търсеха ме от старческия дом на _маме_. Напоследък тя беше уморена и раздразнителна. Понякога се държеше непоносимо. Дори Зоуи не можеше да я развесели. Последните ми посещения се бяха превърнали в досадно задължение.
	— Мис Джармънд? Обажда се Вероник от старческия дом. Имам лоши новини. Мадам Тезак получи удар.
	Изправих се. Бях шокирана.
	— Удар?
	— Сега е малко по-добре. Доктор Рош е при нея. Но трябва да дойдете. Вече се свързахме с Едуар. Не можем да открием съпруга ви.
	Затворих слушалката, обзета от паника. Дъждът тропаше по первазите отвън. Къде беше Бертран? Избрах номера му, но попаднах на гласова поща. Никой от офиса до църквата „Мадлен“ не знаеше къде е отишъл, дори Антоан. Обясних му, че се намирам на „Сентонж“. Помолих му да предаде на Бертран да ми звънне незабавно.
	— _Mon dieu_, нещо е станало с бебето ли? — запелтечи той.
	— Не, Антоан. С бабата на Бертран — отвърнах и затворих.
	Погледнах през прозореца. Дъждът се усилваше. Приличаше на плътна сива завеса. Щях да се намокря. Голяма работа, помислих си. Сякаш имаше някакво значение. _Маме_. Прекрасната, очарователна _маме_. Моята _маме_. Не, не биваше да си отива сега. Нуждаех се от нея. Беше твърде рано. Чувствах се неподготвена. Но можех ли някога да се подготвя за смъртта й? Озърнах се из дневната. Именно тук я бях видяла за пръв път. Отново усетих тежестта на всички неща, случили се в този апартамент. Спомените за тях винаги щяха да ме преследват.
	Реших да се обадя на Сесил и Лор, за да се уверя, че са тръгнали към дома. Лор звучеше делово и лаконично. Вече била в колата. Сесил реагира по-емоционално. Гласът й беше сподавен.
	— О, Джулия. Трудно ми е да понеса мисълта за _маме_… Ужасно е…
	Казах й, че не мога да се свържа с Бертран. Думите ми я изненадаха.
	— Но аз току-що говорих с него — отвърна Сесил.
	— На мобилния телефон ли?
	— Не — заяви колебливо тя.
	— В офиса ли го намери?
	— Очаквам го всеки момент. Ще ме закара в старческия дом.
	— Аз не успях да го открия.
	— Така ли? — попита предпазливо Сесил. — Разбирам.
	Изведнъж се усетих. Обзе ме силна ярост.
	— Бил е при Амели, нали?
	— Амели? — повтори любезно Сесил.
	Тропнах нетърпеливо с крак.
	— О, стига, Сесил. Много добре знаеш за кого говоря.
	— Някой звъни на вратата. Сигурно е Бертран — промълви задъхано тя.
	После затвори. Останах в средата на празната стая, хванала мобилния телефон като оръжие. Опрях чело в студеното стъкло на прозореца. Искаше ми се да ударя Бертран. Вече не ме притесняваше неговата безкрайна любовна афера с Амели. Дразнеше ме по-скоро фактът, че сестрите му имат телефонния номер на тази жена. Те знаеха къде да потърсят Бертран в спешен случай като сегашния. А аз нямах представа. Въпреки че бракът ни беше на път да се провали, Бертран не можеше да събере смелостта да сподели, че отново се вижда с Амели. Както обикновено, разбирах последна. За пореден път се превръщах в измамената героиня от някой водевил.
	Стоях там дълго, без да помръдна. Бебето риташе вътре в мен. Не знаех дали да се смея, или да плача.
	Все още ли обичах Бертран? Затова ли бях обидена? Или просто усещах, че е наранил гордостта ми? Амели и нейната парижка изтънченост. Модерният й апартамент с изглед към площад „Трокадеро“, добре възпитаните й деца — „Бонжур, мадам!“ — и силният парфюм, който се носеше от дрехите и косата на Бертран. Щом обичаше нея, а не мен, защо се страхуваше да ми го каже? Нима се тревожеше да не ме нарани? Да не засегне Зоуи? Кое го плашеше толкова? Кога най-накрая щеше да проумее, че не се чувствам засегната от изневярата му, а от липсата на смелост?
	Отидох в кухнята. Устата ми беше пресъхнала. Пуснах водата и пих направо от чешмата. Големият ми корем се докосна в мивката. Надникнах през прозореца. Дъждът сякаш отслабваше. Облякох дъждобрана, взех чантата и тръгнах към вратата.
	В следващия миг някой почука. Три кратки удара.
	Бертран, помислих си мрачно. Антоан и Сесил навярно му бяха предали, че съм го търсила.
	Представих си лицето на сестра му, чакаща в колата отвън. Нейната сконфузеност и неловката тишина, която щеше да настъпи след качването ми в аудито.
	Този път смятах да излея гнева си. Нямаше да мълча и да се преструвам на покорната френска съпруга. Щях да заявя пред Бертран, че отсега нататък очаквам да ми казва истината.
	Отворих рязко вратата. Мъжът, който стоеше на прага, не беше Бертран. Веднага познах едрата фигура и широките рамене. Пепеляворусата коса, потъмняла от дъжда, беше залепнала на главата му.
	Уилям Рейнсфърд.
	Отстъпих изненадано назад.
	— Може би моментът е неподходящ? — попита той.
	— Не — успях да отвърна.
	Защо, за бога, се появяваше тук? Какво искаше от мен?
	Втренчихме се един в друг. Нещо в изражението му се бе променило от последния път. Стори ми се мрачен и угрижен. Нямаше и следа от жизнерадостния кулинарен критик с приятен слънчев загар.
	— Трябва да говоря с вас — започна той. — Спешно е. Съжалявам, но не успях да намеря номера ви. Ето защо дойдох на място. Вчера бяхте излезли. Реших да се отбия пак тази сутрин.
	— Откъде взехте адреса? — попитах недоумяващо. — Не фигурира в указателя. Още не сме се нанесли.
	Уилям извади някакъв плик от джоба на якето си.
	— Адресът се намираше вътре. А и вие споменахте същата улица в Лука. „Сентонж“.
	Поклатих глава.
	— Не разбирам.
	Той ми подаде плика. Беше стар и изпокъсан по краищата. Отгоре не пишеше нищо.
	— Отворете го — подкани ме Уилям.
	Извадих тънка захабена тетрадка, една избледняла рисунка и дълъг месингов ключ, който падна със звън на пода. Уилям се наведе, за да го вдигне, и го стисна в дланта си.
	— Какво е това? — попитах предпазливо.
	— След като напуснахте Лука, изпаднах в шок. Не можех да забравя за снимката. Непрекъснато мислех за нея.
	— Ясно — промълвих. Сърцето ми биеше силно.
	— Отидох в Роксбъри да видя баща ми. Както знаете, той е тежко болен. Умира от рак. Вече не е в състояние да говори. Огледах се из стаята и намерих този плик на бюрото му. Беше го запазил след всички тези години. Никога не ми го беше показал.
	— Защо сте тук? — прошепнах.
	В очите му се четяха страх и болка.
	— Защото искам да разбера какво се е случило с майка ми като дете. Трябва да науча. Вие сте единственият човек, който може да ми помогне.
	Погледнах ключа в ръката му. После приковах очи в рисунката. Беше странна скица на момченце с къдрава коса. Седеше в тесен шкаф с книга в скута. До него се виждаше плюшено мече. На гърба на рисунката бе отбелязано с избелели, разкривени букви: _Мишел, ул. „Сентонж“ 26._ Прелистих тетрадката. Вътре нямаше дати. Само кратки изречения на френски, написани под формата на стихове. Беше ми трудно да ги разчета. Няколко думи изпъкваха сред останалите: _лагер, ключ, никога няма да забравя, да умра_.
	— Прочетохте ли го? — попитах.
	— Опитах се. Френският ми е доста слаб. Разбирам само отделни думи.
	Телефонът в джоба ми иззвъня. Двамата подскочихме. Извадих го. Беше Едуар.
	— Къде си, Джулия? — попита внимателно той. — _Маме_ не е добре. Иска да те види.
	— Идвам веднага — отвърнах.
	Уилям Рейнсфърд ме погледна.
	— Трябва да тръгвате ли?
	— Да, спешно е. Бабата на съпруга ми е получила удар.
	— Съжалявам.
	Той се поколеба и ме докосна по рамото.
	— Кога ще е удобно да се срещнем?
	Отворих входната врата, обърнах се към него и се втренчих в ръката върху рамото ми. Беше трогателно да го видя на прага на този апартамент, на мястото, причинило на майка му толкова болка и страдание. А той дори не знаеше какво се е случило с неговото семейство, с родителите на Сара и с Мишел.
	— Елате с мен — заявих. — Ще ви запозная с един човек.


	Умореното измъчено лице на _маме_. Приличаше на заспала. Казах й няколко думи, но не съм сигурна, че ме разбра. После почувствах как пръстите й обгръщат китката ми. Държеше ме здраво. Явно усещаше присъствието ми.
	Семейство Тезак се бе събрало около леглото. Бертран, Колет, Едуар, Лор и Сесил. В коридора стоеше несигурният Уилям Рейнсфърд. От време на време Бертран го стрелкаше озадачено през стъклената преграда. Може би предполагаше, че това е новият ми приятел. При други обстоятелства щях да се засмея. На няколко пъти Едуар се втренчваше възмутено в сина си, след което ме поглеждаше настоятелно.
	По-късно, на излизане от стаята, хванах под ръка Едуар. Доктор Рош току-що ни бе съобщил, че състоянието на _маме_ е стабилно. Но тя се чувстваше изтощена. Никой не знаеше какво предстои. Трябваше да се подготвим. Очевидно краят наближаваше.
	— Толкова съжалявам, Едуар — промълвих.
	Той ме погали по бузата.
	— Майка ми те обича, Джулия. Много те обича.
	Бертран застана до мен с мрачно лице. За миг ми се прииска да спомена името на Амели. Хрумна ми да изтърся нещо, от което наистина ще го заболи, но в крайна сметка размислих. Можехме да обсъдим проблемите си друг път. Те не бяха важни в момента. Единствено _маме_ и високият мъж в коридора имаха значение.
	— Джулия — заяви Едуар и погледна през рамо. — Кой е този мъж?
	— Синът на Сара.
	Изумен, Едуар се вгледа в едрата му фигура.
	— Ти ли го повика?
	— Не. Наскоро е намерил една тетрадка, която баща му е криел от години. Сара е написала нещо в нея. Уилям е тук, защото държи да узнае цялата история. Пристигна днес.
	— Искам да се запознаем — каза Едуар.
	Отидох при Уилям и му съобщих желанието на моя свекър. Той ме последва. Бертран и останалите приличаха на джуджета до него.
	Едуар Тезак вдигна глава. Лицето му беше спокойно и безизразно, но очите му се насълзиха. Протегна ръка и двамата се здрависаха. Мигът беше силен и затрогващ. Всички мълчахме.
	— Синът на Сара Старжински — промърмори Едуар.
	Колет, Сесил и Лор ги наблюдаваха с учтиво любопитство. Не разбираха какво се случва. Само Бертран знаеше цялата история, въпреки че не бе казал и дума за нея от вечерта, в която откри червената папка. Не го бе направил дори след срещата със семейство Дюфор преди няколко месеца.
	Едуар прочисти гърло. Ръцете им все още бяха сключени. После заговори на английски. Справяше се добре, но имаше силен френски акцент.
	— Казвам се Едуар Тезак. Моментът е много тежък за нас. Моята майка умира.
	— Съжалявам — заяви Уилям.
	— Джулия ще ви обясни всичко. Но майка ви Сара…
	Вълнението го задави и той млъкна. Гласът му се сподави. Жена му и дъщерите му го изгледаха учудено.
	— За какво става дума? — попита загрижено Колет. — Коя е Сара?
	— Става дума за нещо, което се е случило преди шейсет години — отговори Едуар, като се бореше да овладее емоциите си.
	Едва потиснах желанието да протегна ръце и да го прегърна. Едуар си пое дълбоко въздух и се усмихна плахо — изражение, което не бях виждала на лицето му досега.
	— Никога няма да забравя майка ви — изрече накрая той. — Никога.
	Усмивката му изчезна и той помръкна. Болката и тъгата отново го задушиха. Бе реагирал по същия начин в деня, когато ми разказваше за Сара.
	Тишината беше тежка и непоносима. Жените го наблюдаваха озадачено.
	— Изпитвам облекчение от факта, че мога да поговоря с вас след толкова години.
	Уилям Рейнсфърд кимна.
	— Благодаря ви, сър — прошепна той. Неговото лице също беше пребледняло. — Не знам много. Дойдох тук, за да потърся истината. Майка ми е страдала. Трябва да науча защо.
	— Направихме всичко по силите си — допълни Едуар. — Заклевам се. Джулия ще ви обясни. Тя ще ви разкаже историята на вашата майка. От нея ще разберете как баща ми е помогнал на Сара. Сбогом.
	Той отстъпи назад. Изведнъж се превърна в сбръчкан и уморен старец. Бертран го проследи с любопитни студени очи. Навярно никога не бе виждал баща си така разстроен. Зачудих се как ли се чувства в този момент.
	Едуар се отдалечи с Колет и дъщерите си, които го обсипваха с въпроси. Синът му тръгна мълчаливо след тях, пъхнал ръце в джобовете си. Дали Едуар щеше да им разкрие истината? Най-вероятно, помислих си. А после си представих техния шок.


	Останах с Уилям Рейнсфърд в коридора на старческия дом. Навън, на улица „Курсел“, продължаваше да вали.
	— Да пием кафе някъде — предложи той.
	Тръгнахме под дъжда към най-близкото заведение.
	Седнахме и поръчахме две чаши еспресо. За миг настъпи мълчание. После Уилям попита:
	— Близки ли сте с възрастната дама?
	— Да — отвърнах. — Много.
	— Забелязах, че чакате дете.
	Погалих огромния си корем.
	— Да, през февруари.
	Накрая Уилям заяви внимателно:
	— Искам да чуя историята на Сара.
	— Няма да е лесно — отвърнах.
	— Знам, но трябва да науча. Моля ви, Джулия. Започнах разказа си със сподавен глас, поглеждайки го от време на време. Докато говорех, си мислех за Едуар. Навярно сега той седеше в елегантната бледооранжева дневна на своя дом и описваше същите събития пред близките си. Арестите. „Вел’д’Ив“. Лагера. Бягството. Малкото момиче, завърнало се в апартамента.
	Мъртвото дете в шкафа. Двете семейства, свързани от смъртта и ужасната тайна. Двете семейства, споделящи огромна тъга. Една част от мен искаше Уилям да разбере истината. Друга се стремеше да го предпази от жестоката действителност. От кошмарния образ на момичето и нейното страдание. От болката и загубата. Постепенно навлизах в подробности и отговарях на все повече въпроси. Думите ми го пробождаха като острие на нож.
	Когато свърших, приковах очи в Уилям. Лицето и устните му бяха пребледнели. Той извади тетрадката от плика и ми я подаде мълчаливо. Месинговият ключ се намираше на масата между нас.
	Взех тетрадката и се втренчих в него. Уилям ме окуражи с поглед.
	Отворих я и прочетох първото изречение наум. После продължих на глас, като превеждах направо на родния си език. Процесът беше бавен. Едва разгадавах тънкия разкривен почерк.
C>
	Къде си, мой малък Мишел? Красивият ми Мишел.
	Къде си сега?
	Помниш ли ме?
	Мишел.
	Аз съм, Сара, твоята сестра.
	Момичето, което те остави в шкафа
	и никога не се върна. Момичето, което мислеше,
	че си на сигурно място.


	Мишел.
	Годините минават, а аз още пазя ключа.
	Ключа от нашето скривалище.
	Докосвам го и си спомням за теб.
	Той винаги е с мен от 16 юли 1942 година.
	Никой тук не знае. Никой не знае за ключа, за теб.
	За теб в шкафа.
	За мама и татко.
	За лагера.
	За лятото на 1942.
	Никой не знае коя съм аз.


	Мишел.
	Не е изминал и ден, в който да не мисля за теб.
	Спомням си улица „Сентонж“26.
	Нося товара на твоята смърт така,
	както бих носила дете.
	Той ще бъде с мен докрай.
	Понякога искам да умра.
	Не мога да понеса страданието от твоята гибел.
	И от гибелта на мама и татко.
	Постоянно си мисля за вагоните,
	които са ги отвели към смъртта.
	В съзнанието ми отеква шумът на влака.
	Чувам го вече трийсет години.
	Не мога да нося товара на миналото.
	Но не мога да изхвърля ключа от шкафа.
	Той е единственото материално нещо,
	което ме свързва с теб. Освен твоя гроб.


	Мишел.
	Как бих могла да се преструвам на друг човек?
	Как ще ги накарам да повярват, че съм друга жена?
	Не, не мога да забравя.
	Стадиона.
	Лагера.
	Влака.
	Жюл и Жьонвиев.
	Ален и Анриет.
	Никола и Гаспар.
	Детето не ми помага да забравя.
	Обичам го. Той е мой син.
	Съпругът ми не подозира коя съм.
	Не знае каква е историята ми.
	Но аз не мога да забравя.
	Допуснах огромна грешка, че дойдох тук.
	Очаквах да се променя.
	Мислех, че съм способна да загърбя всичко.
	Но не е така.


	Те отидоха в Аушвиц. Убиха ги.
	А братчето ми умря в шкафа.
	Нямам нищо повече на този свят.
	Вярвах, че истината е друга, но сгреших.
	Детето и съпругът ми не са достатъчни.
	Те не знаят нищо.
	Дори не предполагат коя съм.
	И никога няма да разберат.


	Мишел.
	Понякога се връщаш в сънищата ми,
	за да ме избавиш.
	Хващаш ме за ръката и ме отвеждаш от тук.
	Този живот е непоносим за мен.
	Поглеждам ключа и копнея за миналото с теб.
	За невинните щастливи дни преди войната.
	Знам, че раните никога няма да зараснат.
	Надявам се, че моят син ще ми прости.
	Той няма да узнае.
	Никой няма да узнае.


	Зкор. Ал тишках.
	Помни. Никога не забравяй.

C$


	Кафенето беше доста оживено, но около мен и Уилям сякаш имаше стъклена преграда, изолираща шума. Оставих тетрадката на масата, ужасена от това, което току-що бяхме научили.
	— Тя се е самоубила — заяви Уилям с равен глас. — Не е било инцидент. Блъснала се е нарочно в дървото.
	Седях безмълвно. Не можех да говоря. Не знаех какво да кажа.
	Исках да се пресегна към него и да го хвана за ръката, но нещо ми попречи. Поех си дълбоко въздух. Думите все още ми се губеха.
	Месинговият ключ на масата беше ням свидетел на миналото, на смъртта на Мишел. Усетих как Уилям се затваря в себе си. Беше направил същото в Лука, когато разпери длани, сякаш да ме отблъсне. Не помръдваше, но мислите му несъмнено се намираха далеч от тук. Отново потиснах силното желание да го докосна. Защо исках да споделя толкова много неща с този мъж? Не го възприемах като непознат човек, а най-странното беше, че и аз не се чувствах чужда в живота му. Какво ни свързваше така силно? Моята мисия, жаждата за истина, състраданието към Сара? Той не знаеше нищо за мен. Не предполагаше за личните ми проблеми, за инцидента в Лука, не му бях разказвала за работата и ежедневието си. А аз какво бях научила за Уилям, за семейството и кариерата му? Настоящето му оставаше пълна мистерия. Но знаех много за миналото на майка му. Жадувах да му покажа своята загриженост и да го уверя, че участта на Сара е променила живота ми завинаги.
	— Благодаря — продължи накрая той. — Благодаря за историята.
	Гласът му звучеше странно и изкуствено. Бях очаквала да се разчувства, да заплаче, да изрази някаква емоция. Защо ли? Вероятно защото аз самата се нуждаех от облекчението на сълзите. Копнеех те да измият болката, страданието, празнотата. Нямах търпение да споделя чувствата си и да създам някаква близост помежду ни.
	Уилям се накани да тръгва. Изправи се и прибра ключа и тетрадката. Не можех да понеса мисълта, че ще се разделим толкова бързо. Ако си отидеше сега, едва ли щяхме да се видим отново. Той щеше да изчезне, а аз да загубя последната връзка със Сара. Незнайно защо Уилям Рейнсфърд беше единственият човек, с когото исках да бъда в момента.
	Той сякаш прочете мислите ми, тъй като се поколеба.
	— Смятам да посетя тези места — заяви. — Бон-ла-Роланд и улица „Нелатон“.
	— Ще дойда с вас, ако желаете.
	Уилям прикова очи в мен. Отново долових противоречивите емоции, които предизвиквах у него — странна смесица от презрение и благодарност.
	— Не, предпочитам да отида сам. Но ще съм ви много признателен, ако получа адресите на братя Дюфор. Трябва да се срещна с тях.
	— Разбира се — отвърнах, разтворих бележника си и преписах координатите им на листче хартия.
	Уилям седна рязко на стола.
	— Знаете ли, бих се зарадвал на едно питие — каза той.
	— Да. Естествено — отвърнах и махнах на сервитьора.
	Поръчахме вино за Уилям и плодов сок за мен.
	Докато отпивахме безмълвно от чашите, си дадох сметка колко добре се чувствам в негово присъствие. Бяхме просто двама американци, които си правят компания. Нямаше смисъл от думи. Мълчанието не ни смущаваше. Вътрешно обаче знаех, че веднага щом допие виното си, Уилям ще си отиде завинаги.
	Този момент настъпи.
	— Благодаря, Джулия. Благодаря за всичко.
	Той не спомена за размяна на имейли или разговори по телефона. Не каза нищо, но аз можех да разтълкувам мълчанието му. Беше съвсем ясно. _Моля, не ми се обаждайте. Не ме търсете. Трябва да преосмисля целия си живот. Нуждая се от време и спокойствие. Искам да разбера кой съм всъщност._
	Наблюдавах как Уилям се отдалечава под дъжда. Високият му силует изчезна сред оживената тълпа. Сложих длани върху закръгления си корем и оставих самотата да проникне в мен.


	Когато се прибрах вкъщи същата вечер, заварих там цялото семейство Тезак. Те седяха със Зоуи и Бертран в дневната. Веднага усетих напрегнатата атмосфера.
	Очевидно се бяха разделили на две групи. Едуар, Зоуи и Сесил заемаха „моята страна“ и одобряваха действията ми до момента, а Колет и Лор ги отхвърляха.
	Бертран не казваше нищо. Беше потънал в нетипично за него мълчание. Лицето му излъчваше тъга, а ъгълчетата на устните му бяха увиснали. Не ме поглеждаше.
	— Защо си го направила? — избухна Колет. — Как ти хрумна да се свържеш с този мъж, който дори не е подозирал за миналото на майка си?
	— Горкият човек! — отекна треперещият глас на Лор. — Да разбере по такъв начин истината за своите близки! Да научи, че майка му е еврейка, че родителите й са намерили смъртта си в Полша, а вуйчо му е умрял от глад и жажда. Джулия е трябвало да го остави на мира.
	Едуар се изправи рязко и размаха ръце във въздуха.
	— Господи! — викна той. — Какво ви става?!
	Зоуи се сгуши в прегръдката ми.
	— Джулия постъпи смело и великодушно — продължи Едуар, треперещ от гняв. — Искаше да уведоми роднините на момичето за случилото се. Да им предаде нашата загриженост. Да ги убеди, че баща ми е осигурил добър живот на Сара в приемно семейство, където е била обичана.
	— Моля те, татко — прекъсна го Лор. — Джулия е сгрешила ужасно. Не е разумно да съживяваш миналото, особено когато става дума за войната. Никой не желае да си спомня за тези години.
	Лор не ме погледна, но аз усетих цялата й враждебност. Не ми беше трудно да прочета мислите й. Според нея се бях държала като типична американка. Без уважение към миналото и семейните тайни. Без всякакви маниери и тактичност. Недодялана, проста американка. _L’Americaine avec ses gros sabots._
	— He съм съгласна! — намеси се Сесил с писклив глас. — Аз се радвам, че ни разказа за Сара, татко. Историята е потресаваща. Бедното момче е умряло в апартамента, а сестра му се е върнала с надежда да го спаси. Джулия е постъпила правилно, като се е свързала с близките й. Все пак ние не сме направили нищо, от което да се срамуваме.
	— Може би! — заяви Колет със свити устни. — Но ако Джулия не беше проявила такова любопитство, Едуар нямаше да ни информира за случилото се. Така ли е?
	Едуар се обърна към жена си. Подобно на гласа му, неговото лице излъчваше студенина.
	— Колет, баща ми ме помоли да пазя тайна. Успях да удържа на обещанието си цели шейсет години. Сега обаче се радвам, че знаете. Вече мога да бъда искрен, въпреки че някои от вас очевидно се чувстват засегнати.
	— Слава богу, че _маме_ не подозира нищо! — възкликна Колет и приглади пепеляворусата си коса.
	— О, напротив — изписка Зоуи.
	Бузите й почервеняха, но тя се изправи смело пред нас.
	— _Маме_ ми разказа историята. От нея чух за малкото момче. Предполагам, че мама е искала да ме предпази.
	Зоуи продължи:
	— _Маме_ е разбрала веднага за инцидента. Научила за връщането на Сара от портиерката. Дядо е сънувал кошмари за някакво мъртво дете в стаята си. _Маме_ се чувствала ужасно, тъй като не можела да говори за трагедията със съпруга и сина си. Твърди, че прадядо ми се е променил изцяло след това. Не споделял преживяното с никого, дори с нея.
	Обърнах се към Едуар. Той наблюдаваше недоумяващо Зоуи.
	— _Маме_ е знаела? През всички тези години?
	Зоуи кимна.
	— Било е ужасно да носи тайната в себе си. Непрекъснато мислела за момичето. Сега е щастлива, че знам. Съжалява, че не сме го обсъдили по-рано и не сме действали като мама. Според нея е трябвало отдавна да намерим семейството на Сара. Нямали сме право да крием истината. Такива бяха думите й. Малко преди да получи удар.
	Настъпи дълго, болезнено мълчание.
	Зоуи стана от канапето. Погледна Колет, Едуар, двете си лели и баща си. После се втренчи в мен.
	— Искам да ви кажа и нещо друго — добави тя, като плавно премина на английски с подчертан американски акцент. — Не ме интересува какво мислят някои от вас. Може би смятате, че мама е постъпила глупаво и прибързано. Аз обаче се гордея с нея. Радвам се, че тя откри Уилям, за да сподели с него всичко. Нямате представа колко усилия й струваше. Историята на Сара означава много за нея, за мен и вероятно за самия Уилям. И знаете ли какво? Когато порасна, ще стана като мама. Искам децата ми да се гордеят с мен. _Bonne nuit._
	Зоуи се поклони смешно, излезе от стаята и тихо затвори вратата.
	Мълчахме дълго време. Лицето на Колет беше сковано, почти каменно. Лор извади джобно огледалце, за да оправи грима си. Сесил изглеждаше ужасена.
	Бертран не бе казал и една дума. Стоеше с лице към прозореца, сключил ръце на гърба си. Не се обръщаше към мен или другите в стаята.
	Едуар стана и ме погали по главата с нежен бащински жест. После ми намигна и прошепна на френски:
	— Постъпи добре. Свърши чудесна работа.
	По-късно обаче, докато лежах сама в спалнята и наблюдавах разсеяно тавана, се зачудих над тези думи.
	Спомних си за Уилям и опитите му да сглоби пъзела на своя нов живот.
	Помислих за членовете на семейство Тезак, които за пръв път бяха излезли от черупката си, за да се изправят лице в лице с ужасната семейна тайна. В съзнанието ми изплува образът на Бертран, който ми бе обърнал гръб.
	_Tu as fait се qu ’il fallait. Tu as bien fait_, бе казал Едуар.
	Дали беше прав? Не знаех. Продължавах да се чудя.
	Зоуи отвори вратата, пъхна се под завивките и се сгуши в мен като малко кученце. Хвана ръката ми, бавно я целуна и облегна глава на рамото ми.
	Заслушах се в приглушения шум от булевард „Монпарнас“. Минаваше полунощ. Бертран несъмнено бе отишъл при Амели. Усещах, че е ужасно далеч, сякаш беше чужд човек. Мъж, когото едва познавах.
	Днес бях успяла да събера две семейства. Те никога нямаше да бъдат същите.
	Дали взех правилното решение?
	Не знаех какво да мисля. Нито в какво да вярвам.
	Зоуи заспа до мен. Дъхът й нежно ме гъделичкаше по бузата. Спомних си за бебето и усетих как ме обзема спокойствие. Чувството ме утеши за известно време. Болката и тъгата обаче оставаха.


>	Ню Йорк Сити, 2005 г.

	— Зоуи! — извиках. — За бога, дръж здраво сестра си. Ще падне от това нещо и ще си счупи врата!
	Дългокраката ми дъщеря се намръщи.
	— Голяма паника си!
	Тя хвана момиченцето под мишниците и нагласи телцето му върху велосипедчето с три колела. Дребните крачка завъртяха ожесточено педалите, а Зоуи заподтичва до нея. Детето се ухили самодоволно и се обърна назад, за да се увери, че ги наблюдавам. Проявяваше типичната суета на двегодишните.
	В Сентръл Парк се усещаше настъпващата пролет. Изпънах краката си и обърнах лице към слънцето.
	Мъжът до мен ме погали по врата.
	Нийл. Моят приятел. Беше малко по-възрастен и разведен. Работеше като адвокат и живееше във Флетайрън със синовете си. Беше ни запознала Чарла. Харесвах го. Не бях влюбена, но ми беше приятно в неговата компания. Нийл беше интелигентен и възпитан. За щастие не искаше да се женим и от време на време се грижеше за дъщерите ми.
	Откакто се преместихме тук, бях излизала с няколко мъже. Нищо сериозно. Зоуи ги наричаше „обожатели“, а Чарла използваше по-старомодното „ухажори“. Преди Нийл най-сериозният кандидат беше Питър. Той притежаваше галерия, плешиво петно на главата, което го тормозеше, и студен апартамент в Трайбека. Всички мъже около мен бяха почтени и леко досадни американци на средна възраст. Държаха се любезно, сериозно и педантично. Имаха престижна работа, добро образование и отлични обноски. Повечето бяха разведени. Винаги ме изпращаха след среща, подаваха ми ръката по стълбите, държаха чадъра над главата ми. Водеха ме на обяд, в „Метрополитън“ и в Музея за модерно изкуство, на опера и балет. Понякога гледахме постановки на Бродуей, вечеряхме заедно и дори попадахме в едно легло. Аз търпях всичко. Сексът се бе превърнал в задължение. Беше механичен и отегчителен. Страстта, вълнението и тръпката си бяха отишли.
	Усещах, че някой — може би аз самата? — е превъртял напред лентата на моето съществуване. Приличах на непохватен герой на Чарли Чаплин, който прави всичко по бърз и вдървен начин, сякаш няма друг избор. Не свалях скованата усмивка от лицето си и се преструвах на щастлива от новия си живот.
	Понякога Чарла ме поглеждаше и питаше:
	— Добре ли си?
	Тя ме сръгваше в ребрата, а аз промълвявах:
	— О, да. Разбира се.
	Чарла не ми вярваше, но обикновено ме оставяше на мира.
	Майка ми също свиваше тревожно устни.
	— Всичко наред ли е, скъпа?
	Прогонвах безпокойството й с небрежна усмивка.


	Красиво прохладно утро в Ню Йорк. От онези, които човек не би могъл да види в Париж. Свеж въздух, яркосиньо небе. Небостъргачи, издигащи се високо над дърветата. Светлата фасада на Дакота Билдинг. Мирис на хотдог и топли гевречета.
	Протегнах ръка и погалих Нийл по коляното, присвила очи от силното слънце. Ню Йорк и неговият суров, променлив климат. Горещо лято и смразяваща бяла зима. Светлината падаше над града като бляскаво сребристо сияние, което все повече харесвах. Париж и влажната му сивота сякаш се намираха на друга планета.
	Отворих очи и зърнах дъщерите ми, които си играеха наоколо. Зоуи като че ли се бе превърнала в тийнейджърка само за една нощ. Сега се извисяваше над мен със стройни дълги крака. Приличаше на Чарла и Бертран. Беше наследила техния чар и изтънченост — онази силна комбинация между родовете Джармънд и Тезак, която ме запленяваше.
	Малката се различаваше коренно от нея. Беше пухкава и емоционална. Постоянно се нуждаеше от ласки и изискваше далеч по-голямо внимание, отколкото Зоуи на нейна възраст. Дали поведението й се дължеше на отсъствието на Бертран? На факта, че бяхме напуснали Франция скоро след раждането й? Не знаех. Опитвах се да не си задавам подобни въпроси.
	Завръщането в Америка беше странно след толкова години в Париж. Понякога се чувствах особено. Все още не можех да приема Ню Йорк като свой дом. Кога ли щях да свикна? Но вече бях взела решение, макар и то да ми струваше известни усилия.
	Детето се бе появило преждевременно — повод за паника и болка. Случи се точно след Коледа, два месеца преди термина. Подложих се на ужасно дълга операция в спешното отделение на болница „Сен Венсан дьо Пол“. Бертран присъстваше. Беше напрегнат и развълнуван, въпреки че се стараеше да потисне емоциите си. Родих здраво красиво момиченце. Чудех се дали Бертран е разочарован. Аз не бях. Дъщеря ми означаваше много за мен. Борих се за нея докрай. Тя представляваше моята победа.
	Скоро след раждането и малко преди деня, в който трябваше да се преместим на улица „Сентонж“, Бертран най-после призна, че обича Амели. Искал да живеят заедно и да се нанесе в апартамента й до площад „Трокадеро“. Не можел да ни лъже повече. Ето защо предложи бърз и безболезнен развод. Именно в този миг, докато го наблюдавах как обикаля нервно из стаята със сведен поглед и сключени на гърба ръце, за пръв път ми хрумна идеята да замина за Америка. Изслушах го спокойно. Стори ми се изтощен и отчаян, но най-накрая се бе отървал от товара. Беше се осмелил да бъде искрен с мен. И със себе си. Втренчих се в своя красив, чувствен съпруг и му благодарих. Той се изненада и заяви, че е очаквал по-гневна реакция. Крясъци, обиди, скандали. Бебето в ръцете ми заплака и размаха малките си юмручета.
	— О, без скандали — казах. — Нека не се караме. Съгласен ли си?
	— Да — отговори той, след което целуна мен и бебето.
	Бертран вече усещаше, че е напуснал живота ми.
	Беше си тръгнал.
	Същата нощ, докато хранех детето, се размислих за Щатите. Бостън? Не, не исках да се върна в миналото, в града на моето детство.
	После ме осени друга идея. Щях да отида с децата в Ню Йорк. Чарла живееше в Манхатън, а родителите ми също не бяха далеч. Ню Йорк. Защо не? Не познавах добре града и не бях оставала там за дълго, ако не се брояха ежегодните посещения при сестра ми.
	Ню Йорк. Вероятно това беше единственото място, което се различаваше коренно от Париж. Ентусиазмът ми постепенно нарастваше. Не обсъдих плановете си с останалите. Ерве, Кристоф, Гийом, Сузана, Холи, Джан и Изабел щяха да се разстроят. Същевременно обаче знаех, че ще проявят разбиране.
	А после почина _маме_. Тя се бе възстановила след удара през ноември, но не успя да възвърне говора си. Преместиха я в интензивното отделение на болница „Кошен“. Очаквах смъртта й и събирах сили, за да я приема, но новината все пак ме шокира.
	След погребението в Бургундия, докато стояхме на малкото тъжно гробище, Зоуи ме попита:
	— Мамо, трябва ли да живеем в апартамента на „Сентонж“?
	— Баща ти го очаква.
	— А _ти_ искаш ли да се преместим?
	— Не — отвърнах искрено. — Не и откакто разбрах какво се е случило там.
	— И аз не искам — заяви Зоуи и добави: — Тогава къде ще отидем, мамо?
	Отговорът ми прозвуча небрежно и шеговито. Предполагах, че Зоуи ще изсумти неодобрително.
	— Какво ще кажеш за Ню Йорк?


	Зоуи прие лесно решението ми. Бертран не се зарадва особено на новината, че дъщеря му ще замине толкова далеч. Тя обаче не отстъпи. Обеща да го посещава на няколко месеца и го покани да направи същото. Обясних на Бертран, че плановете ни не са окончателни. Едва ли щяхме да останем в Ню Йорк завинаги. Искахме просто да прекараме известно време там. Така Зоуи можеше да научи повече за американския си произход, а аз да приема по-лесно раздялата. Получавах шанса да започна на чисто. Бертран вече се бе събрал с Амели. Връзката им беше официална. Децата на Амели бяха големи. Живееха далеч от дома и често виждаха баща си. Дали Бертран се радваше, че се е отървал от задължението да отглежда деца — своите и тези на Амели? Може би. В крайна сметка той се съгласи, а аз организирах преместването.
	След като първоначално ни приюти при себе си, Чарла ми помогна да си намеря жилище — непретенциозен двустаен апартамент на Западна осемдесет и шеста улица, между Амстердам Авеню и Кълъмбъс Авеню. Имаше „панорамна гледка към града“ и портиер. Предишният наемател — приятел на Чарла — се бе преместил в Лос Анджелис. Сградата беше пълна със семейства и разведени родители. Приличаше на оживен кошер, гъмжащ от бебета, деца, велосипеди, колички и мотопеди. Апартаментът беше уютен, но и там липсваше нещо. Не можех да преценя какво.
	Благодарение на Джошуа ме назначиха като кореспондент в един модерен френски уебсайт. Работех у дома и ползвах услугите на Бамбър, когато ми трябваха снимки от Париж.
	Записах Зоуи в Тринити Колидж, на няколко преки от къщи.
	— Мамо, никога няма да свикна. Всички ми викат „франсето“ — оплакваше се Зоуи, а аз се усмихвах състрадателно.


	Нюйоркчани представляваха изумителна гледка. Възхищавах се на тяхната уверена походка, шегите и любезността им. Съседите винаги ни поздравяваха в асансьора и се закачаха с портиера, а когато се нанесохме, ни посрещнаха с цветя и сладки. Тези отношения ми бяха непознати. В Париж хората бяха вечно сърдити. Те живееха врата до врата, но едва си кимаха, когато се разминаваха на стълбището.
	Най-голямата ирония се криеше във факта, че не спирах да мисля за Париж въпреки вълнуващия нов живот. Липсваше ми Айфеловата кула, която вечер засияваше като блестяща изкусителка. Беше ми мъчно за сирените, огласящи града всяка първа сряда в месеца. Копнеех за съботния пазар на булевард „Едгар Кине“, където продавачът на зеленчуци ме наричаше _„maр’tite dame“_, независимо че бях най-високата му клиентка. Подобно на Зоуи, и аз се чувствах „франсе“. Нищо че бях американка.
	Напускането на Париж се оказа по-трудно, от колкото очаквах. Ню Йорк с неговата енергия, облаците пара от шахтите, безкрайните пространства, мостовете, сградите и задръстванията все още не беше мой дом.
	Постоянно мислех за приятелите си във Франция, въпреки че се запознавах с чудесни хора тук. Често си спомнях за Едуар, с когото се бяхме сближили напоследък. Той ми пишеше всеки месец. Липсваше ми начинът, по който французите се обръщат след жените, техният „разсъбличащ поглед“, както го наричаше Холи. Бях свикнала с него във Франция. В Манхатън ме заговаряха само автобусни шофьори. Обикновено подвикваха на Зоуи: „Ей, хърбо!“, а на мен „Ей, блонди!“ Чувствах се като невидима. Защо животът ми беше толкова празен? Като че ли през него бе минал ураган, оставил след себе си единствено разруха.
	Нощите бяха самотни. Дори онези, които прекарвах с Нийл. Лежах в леглото и слушах звуците на огромния пулсиращ град. Образите от миналото докосваха съзнанието ми като прилив, пропълзял по морския бряг.


	Сара. Тя никога не ме напусна. Промени живота ми завинаги. Носех навсякъде нейното страдание. Чувствах, че съм я познавала лично. Като дете. Като малко момиче. Като четирийсетгодишна домакиня, блъснала колата си на заледения американски път. Виждах лицето и съвсем ясно. Големите зелени очи. Формата на главата. Позата. Ръцете. Необикновената й усмивка. Познавах я. Ако беше жива сега, щях да я заговоря на улицата.
	Зоуи беше доста схватлива. Един зимен следобед ме залови на местопрестъплението, докато търсех информация за Уилям Рейнсфърд в Гугъл. Не бях забелязала, че се е върнала от училище. Тя се бе промъкнала тихо зад гърба ми.
	— Откога се занимаваш с това? — попита. Звучеше като майка, хванала детето си с марихуана.
	Изчервих се и признах, че съм го правила редовно през последната година.
	— И? — каза сърдито Зоуи и кръстоса ръце.
	— Напуснал е Лука — обясних.
	— О! Къде е сега?
	— Върнал се е в Щатите преди няколко месеца.
	Не можех да понеса настоятелния й поглед. Станах и надникнах през прозореца към Амстердам Авеню.
	— В Ню Йорк ли е, мамо?
	Гласът й бе омекнал. Зоуи се приближи до мен и облегна красивата си глава на рамото ми.
	Кимнах. Не се осмелявах да й кажа колко се радвам, че Уилям е в Ню Йорк. Бях възторжена от факта, че сме попаднали в един и същ град две години след последната ни среща. Спомних си, че баща му е нюйоркчанин. Вероятно Уилям бе живял тук като дете.
	Името му фигурираше в указателя. Посоченият адрес беше в Уест Вилидж, на петнайсет минути път с метрото. От няколко седмици се колебаех дали да му се обадя. След Париж Уилям не се бе опитал да се свърже с мен. Оттогава не се бяхме чували. Въодушевлението ми постепенно спадаше. Така и не събрах сили да му звънна. Но не спирах да мисля за него. Ден след ден. Нощ след нощ. Чудех се дали някога ще се срещнем неочаквано в парка, в някой магазин, бар или ресторант. Дали бе дошъл тук със семейството си? Защо изобщо се бе върнал? Какво беше станало?
	— Говори ли с него? — попита Зоуи.
	— Не.
	— Ще го направиш ли?
	— Нямам представа, Зоуи.
	Заплаках тихо.
	— О, стига, мамо — въздъхна тя.
	Избърсах ядосано сълзите си. Чувствах се глупаво.
	— Мамо, Уилям знае, че си в Ню Йорк. Сигурна съм. Той също те е потърсил в интернет. Научил е с какво се занимаваш и къде живееш.
	Тази мисъл не ми бе хрумнала до момента. Уилям да потърси _мен_. _Моя_ адрес. Нима Зоуи беше права? Той наистина ли знаеше, че живея в Горен Уест Сайд? Дали се сещаше за мен? И ако да, какво изпитваше?
	— Забрави за случилото се, мамо. Остави го в миналото. Обаждай се на Нийл и излизайте по-често. Продължи напред.
	Обърнах се към нея. Гласът ми отекна силно и рязко.
	— Не мога, Зоуи. Искам да разбера дали съм му помогнала. Налага се. Нима желанието ми е толкова абсурдно?
	Сестрата на Зоуи заплака в съседната стая. Бях нарушила съня й. Зоуи отиде да я вземе. След миг се появи със закръгленото хълцащо дете на ръце.
	Зоуи ме погали нежно по главата над къдриците на бебето.
	— Едва ли ще го разбереш, мамо. Уилям никога няма да ти каже. Ти промени живота му. Обърка го напълно. Вероятно той не иска да те вижда повече.
	Поех малката и я притиснах силно до себе си. Насладих се на топлината на пухкавото й тяло. Зоуи беше права. Трябваше да обърна нова страница. Да продължа напред.
	Не знаех само как ще го постигна.


	Непрекъснато се занимавах с нещо. Нямах дори минута за себе си. Прекарвах време със Зоуи, сестра й, Нийл, родителите ми и децата на Чарла. Тя и съпругът й Бари често ме канеха на партита, а аз никога не отказвах. За две години се срещнах с повече хора, отколкото през целия си престой в Париж. Наслаждавах се на космополитния начин на живот.
	Бях напуснала Париж, но когато отивах там по работа или за да се видя с приятелите си и Едуар, винаги се озовавах в квартала „Маре“. Мястото ме привличаше отново и отново, сякаш краката ми сами ме водеха по познатия път към улица „Сентонж“. Възприемах я с нови очи. Очи, които помнеха случилото се тук през 1942 г., макар и събитията далеч да предхождаха раждането ми.
	Чудех се кой живее в апартамента на _маме_ сега. Кой стоеше до прозореца над потъналия в зеленина двор? Кой прокарваше длани по гладката мраморна повърхност на камината? Дали новите обитатели знаеха, че в дома им е починало едно момченце — трагедия, променила завинаги живота на сестра му?
	В сънищата си също посещавах „Маре“. Понякога кошмарите от миналото, на които не бях станала свидетел, се явяваха с такава яснота, че трябваше да запаля лампата, за да ги прогоня.
	Именно в тези самотни безсънни нощи, докато лежах в спалнята, изтощена от социалните контакти и големите количества вино, усещах старата болка с пълна сила.
	Неговите очи. Изражението му, когато прочетох на глас писмото на Сара. Образите изплуваха в съзнанието ми и пропъждаха съня, прониквайки дълбоко в мен.
	Гласът на Зоуи ме върна отново към Сентръл Парк, красивия пролетен ден и Нийл, който седеше до мен.
	— Мамо, това чудовище иска сладолед.
	— Не може — отвърнах. — Никакъв сладолед днес.
	Малката се хвърли по лице в тревата и започна да хленчи.
	— Труден характер, а? — каза Нийл.


	През януари 2005 г. постоянно си мислех за Сара и Уилям. Шейсетгодишнината от освобождаването на концлагеристите в Аушвиц присъстваше във всички новини по света. Като че ли никога досега думите Шоа и Холокост не бяха произнасяни толкова често.
	Всеки път щом ги чуех, потъвах в болезнени спомени. Докато гледах церемонията по телевизията, се питах дали Уилям се сеща за мен. Навярно и той виждаше ужасяващите черно-бели снимки, показвани на екрана, купчините безжизнени тела, крематориумите, пепелта, целия кошмар на случилото се.
	Неговото семейство бе загинало на това страховито място. Родителите на майка му. Как можеше да не мисли за тях? Седнала между Зоуи и Чарла, наблюдавах снежинките, които падаха върху двора на лагера, бодливата тел и ниската наблюдателна кула. Тълпата, речите, молитвите и свещите. Руските войници и характерната им танцувална походка.
	Накрая се появи незабравим кадър от настъпващата нощ. Пламтящите покрай железопътните релси свещи светеха сред мрака в знак на възпоменание и навяваха някакво странно чувство на тъга.


	Телефонът иззвъня в един майски следобед, когато най-малко го очаквах. Седях на бюрото и се борех с капризите на новия ми компютър. Вдигнах слушалката. Гласът ми прозвуча доста грубо. „Ало?“
	— Здравей. Обажда се Уилям Рейнсфърд.
	Изправих гръб. Сърцето ми заби силно. Опитах да се успокоя.
	_Уилям Рейнсфърд._
	Не казах нищо. Изумена, допрях слушалката до ухото.
	— Там ли си, Джулия?
	Преглътнах.
	— Да, просто имам проблеми с компютъра. Как си, Уилям?
	— Добре — отвърна той.
	Последва кратко мълчание, но не беше неловко.
	— Мина доста време — заявих глуповато.
	— Така е — съгласи се Уилям.
	Тишина.
	— Разбрах, че вече си нюйоркчанка — продължи той. — Потърсих името ти в интернет.
	Зоуи наистина беше права.
	— Искаш ли да се срещнем? — попита Уилям.
	— Днес ли?
	— Ако имаш време.
	Помислих си за спящото момиченце в другата стая. Вече я бях прибрала от яслите, но не ми пречеше да я изведа отново. Едва ли обаче щеше да е много щастлива, ако прекъснех съня й.
	— Добре — казах.
	— Чудесно. Ще дойда в твоята част на града. Къде да се видим?
	— Бил ли си в кафене „Моцарт“? На Западна седемдесета улица и Бродуей?
	— Да, прекрасно. Ще бъда там след половин час. Затворих слушалката. Сърцето ми биеше толкова силно, че едва дишах. Събудих малката и пренебрегнах протестите й. Облякох я, разгънах количката и излязох навън.


	Уилям беше пристигнал преди мен. Седеше с гръб към входа. Забелязах широките му рамене и гъстата сребриста коса, в която вече не се виждаха руси кичури. Той четеше вестник, но се обърна, когато наближих, сякаш бе усетил погледа ми. После скочи рязко от стола. За кратко се почувствахме неловко, чудейки се дали да се здрависаме или да се целунем. Засмяхме се и Уилям ме прегърна силно. Притисна брадичката ми към гърдите си и ме потупа по гърба. След това се наведе, за да огледа дъщеря ми.
	— Какво красиво момиченце! — възкликна той.
	Малката му подаде любимия си гумен жираф.
	— Как се казваш? — попита я Уилям.
	— Луси — изфъфли тя.
	— Това е името на жирафа… — намесих се, но Уилям стисна играчката и силният звук заглуши гласа ми. Детето изпищя от радост.
	Намерихме свободна маса и седнахме. Дъщеря ми остана в количката. Уилям отвори менюто.
	— Опитвала ли си чийзкейка? — попита той и вдигна едната си вежда.
	— Да — отвърнах. — Страхотен е.
	Той се ухили.
	— Изглеждаш невероятно, Джулия. Ню Йорк определено ти влияе добре.
	Изчервих се като ученичка. Представих си как Зоуи би извъртяла очи.
	Мобилният му телефон иззвъня и Уилям прие обаждането. По реакциите му личеше, че го търси жена. Коя ли беше тя? Неговата съпруга? Една от дъщерите му? Разговорът продължи дълго. Уилям сякаш се смути. Наведох се над детето и се заиграх с жирафа.
	— Съжалявам — заяви накрая той и остави телефона. — Беше приятелката ми.
	— Аха.
	Сигурно прозвучах объркана, тъй като Уилям се засмя.
	— Междувременно се разведох, Джулия.
	Той прикова очи в мен. Изражението му стана сериозно.
	— Животът ми се промени след нашата среща.
	Най-после. Уилям споменаваше онова, което исках да чуя. Последствията. Ефекта от случилото се.
	Не знаех какво да кажа. Опасявах се, че ще замълчи. Продължих да се занимавам с дъщеря си. Подадох й шишенцето с вода, като внимавах да не се залее, и я избърсах с носна кърпичка.
	Сервитьорката дойде, за да вземе поръчката ни. Два чийзкейка, две кафета и палачинка за детето.
	— Всичко се разруши — добави Уилям. — Беше ужасно. Прекарах кошмарна година.
	Помълчахме няколко минути. Огледахме масите наоколо. Кафенето беше светло и оживено, а от скритите тонколони се носеше тиха класическа музика. Дъщеря ми си приказваше нещо и се усмихваше, размахвайки гумения жираф. Сервитьорката се появи с поръчката.
	— Сега добре ли си? — попитах внимателно.
	— Да — отвърна припряно той. — Отне ми известно време да свикна с новата част от мен. Да проумея миналото на майка ми и да преодолея болката. Още ми е трудно да осъзная случилото се, но полагам доста усилия. Вече предприех някои важни стъпки.
	— Като например? — попитах и подадох парченце палачинка на детето.
	— Не можех да се справя сам. Чувствах се изолиран и отчаян. Съпругата ми не проумяваше какво преживявам. А аз не бях в състояние да й го обясня. Не общувахме нормално. Миналата година, точно преди шейсетгодишнината, заведох дъщерите си в Аушвиц. Исках да научат за съдбата на своите прабаба и прадядо. Не беше лесно, но нямаше друг начин. Трябваше да посетим концлагера. Пътуването беше емоционално и тъжно, но най-после намерих покой. Мисля, че дъщерите ми разбраха всичко.
	Лицето му беше мрачно и замислено. Не казах нищо. Оставих думите на него. Избърсах лицето на малката и отново й подадох шишенцето.
	— През януари направих и друго. Върнах се в Париж. В „Маре“ са построили нов паметник на жертвите на Холокоста. Сигурно знаеш за него.
	Кимнах. Смятах да се отбия там при следващото си гостуване в Париж.
	— Ширак го откри в края на януари. До входа се издига стена. Огромна каменна стена, на която са изписани седемдесет и шест хиляди имена. Изброени са всички евреи, депортирани от Франция по време на войната.
	Наблюдавах как Уилям прокарва пръсти по ръба на чашата. Беше ми трудно да го погледна в очите.
	— Отидох, за да потърся имената им. Намерих ги. Владислав и Ривка Старжински. Моите баба и дядо. Почувствах същото успокоение като след Аушвиц. И същата болка. Бях благодарен, че не са ги забравили. Французите си спомняха за тях и им отдаваха заслужената почит. Пред стената стояха много хора. Стари и млади. Те плачеха, Джулия. Докосваха стената и плачеха.
	Уилям замлъкна и си пое дълбоко въздух. Не свалях очи от чашата и пръстите му. Играчката на детето издаде остър звук, но ние едва го чухме.
	— Ширак държа реч. Естествено, не разбрах нищо. По-късно прочетох превода в интернет. Останах впечатлен. Той призна отговорността на Франция за „Вел’д’Ив“ и последвалите събития. Произнесе думите, които майка ми беше написала, преди да умре. _Зкор. Ал тишках._ Помни. Никога не забравяй.
	Уилям се наведе и извади голям бежов плик от раницата под масата. Подаде ми го и заяви:
	— Това са нейни снимки. Исках да ти ги покажа. Изведнъж осъзнах, че не съм познавал майка си, Джулия. Дори не съм предполагал какво се крие зад лицето и усмивката й.
	Избърсах кленовия сироп от пръстите си и ги разгледах. Сара в деня на сватбата й. Висока и слаба, с потайни очи. Сара, гушнала Уилям като бебе. Сара, хванала за ръка малкия си син. Сара в средата на трийсетте, облечена със зелена бална рокля. Сара преди смъртта й. Голям цветен портрет. Косата й бе побеляла преждевременно, но й отиваше. Точно като на Уилям.
	— Помня я като стройна и мълчалива жена — заяви той, докато разучавах снимките с нарастващо вълнение. — Не се смееше често, но беше чувствителен човек и добра майка. След катастрофата никой не предположи, че се е самоубила. Дори татко. Явно е намерил тетрадката много по-късно. Всички смятахме, че е инцидент. Ние не познавахме майка ми, Джулия. Най-трудно ми е да свикна с тази мисъл. Не мога да проумея защо се е самоубила в онзи студен зимен ден. Как е стигнала до подобно решение? Защо не бяхме научили нищо за миналото й? Защо е предпочела да не казва на баща ми? Защо е запазила цялата болка в себе си?
	— Снимките са красиви — заявих накрая. — Благодаря, че ги донесе.
	След кратка пауза добавих:
	— Трябва да те попитам нещо.
	Сложих снимките встрани и най-накрая събрах смелостта да го погледна.
	— Кажи.
	— Имаш ли лоши чувства към мен? — Усмихнах се вяло. — Не ме напуска усещането, че съм унищожила живота ти.
	Уилям се засмя.
	— Не, Джулия. Просто трябваше да помисля. Да разбера. Да сглобя всички части на пъзела. Отне ми доста време. Затова не ти се обадих.
	Изпитах облекчение.
	— Но непрекъснато се информирах къде си — добави той с усмивка. — Положих много усилия да те проследя.
	_Мамо, Уилям знае, че си в Ню Йорк. Сигурна съм. Той също те е потърсил в интернет. Научил е с какво се занимаваш и къде живееш._
	— Кога точно се премести в Ню Йорк? — попита Уилям.
	— Малко след раждането на детето. През пролетта на две хиляди и трета година.
	— Защо напусна Париж? Надявам се, че въпросът не е неудобен…
	Намръщих се.
	— Бракът ми се разпадаше. Току-що бях родила. Не можех да се нанеса в апартамента на улица „Сентонж“ след всичко, което се беше случило там. Исках да замина за Щатите.
	— И как го направи?
	— В началото останах при сестра ми, в Горен Ист Сайд. После тя ми намери жилище, освободено от неин приятел. Моят бивш шеф ми уреди чудесна работа. А ти?
	— Същата история. Животът в Лука ми се струваше непоносим. Със съпругата ми… — Гласът му се сподави. Той размаха пръсти, сякаш се сбогуваше с някого. — Израснах в Ню Йорк, преди да се преместим в Роксбъри. Отдавна ми минаваше през ум идеята да се върна тук. Накрая се осмелих. Първо ме приюти един стар приятел в Бруклин, а след това се преместих в Уест Вилидж. Продължавам да работя като кулинарен критик.
	Телефонът му иззвъня. Отново беше приятелката му. Обърнах се, за да му осигуря усамотението, от което се нуждаеше.
	— Малко е властна — заяви той, след като свърши. — Май ще го изключа.
	Уилям натисна един бутон на телефона.
	— Откога сте заедно?
	— От няколко месеца. — Той ме погледна. — А ти? Излизаш ли с някого?
	— Да. — Спомних си за любезната усмивка на Нийл. За внимателните му жестове и рутинния секс. Едва не добавих, че връзката ни не е сериозна. Исках да призная пред Уилям, че просто не мога да бъда сама, тъй като всяка нощ през последните две години мисля за него и майка му. Вместо това обаче казах: — Той е приятен човек. Разведен е. По професия е адвокат.
	Уилям поръча още кафе. Докато пълнеше чашата ми, забелязах за пореден път красивите му ръце. Имаше фини дълги пръсти.
	— Шест месеца след срещата ни се върнах на улица „Сентонж“ — каза той. — Трябваше да те видя и да поговоря с теб. Не знаех къде да те открия. Нямах телефонния ти номер и не помнех фамилията на съпруга ти. Мислех, че още живееш там. Не предполагах, че си се преместила.
	Уилям спря и прокара пръсти през сребристата си коса.
	— Прочетох всичко за „Вел’д’Ив“. Посетих Бон-ла-Роланд и улицата, където се е издигал стадионът. Отидох при Гаспар и Никола Дюфор. Те ме заведоха до гроба на вуйчо ми в Орлеан. Много любезни хора. Но цялото изживяване беше трудно. Исках да бъдем заедно в този момент. Съжалявах, че не съм приел предложението да дойдеш с мен.
	— Сигурно не съм била достатъчно настоятелна — казах.
	— Трябваше да те послушам. Не можех да се справя сам. Когато се върнах на улица „Сентонж“ и заварих там непознати хора, почувствах, че си ме предала.
	Уилям сведе очи. Аз оставих ядосано чашата. Как смееше да говори така след всичко, което бях направила за него?
	Той усети смущението ми и бързо ме докосна по ръката.
	— Извинявай — промърмори.
	— Никога не съм те предавала, Уилям. — Гласът ми звучеше сковано.
	— Знам, Джулия. Съжалявам. — Неговият глас беше силен и дълбок.
	Отпуснах се и се усмихнах. Двамата отпихме безмълвно от кафето. От време на време коленете ни се докосваха под масата. Чувствах се спокойна в негово присъствие. Сякаш се познавахме от години. По нищо не си личеше, че се срещаме за трети път в живота си.
	— Бившият ти съпруг как прие преместването ви тук? — попита той.
	Свих рамене. Погледнах дъщеря си, която бе заспала в количката.
	— Не му беше лесно. Но Бертран обича друга. Отдавна е така. Това му помогна. Той не вижда момичетата често. От време на време идва в Ню Йорк, а Зоуи прекарва ваканциите във Франция.
	— Същото е с бившата ми жена. Наскоро роди момче. Аз ходя постоянно при дъщерите си в Лука. Те ме посещават по-рядко. Вече са големи.
	— На колко години са?
	— Стефания е на двайсет и една, а Джустина на деветнайсет.
	Подсвирнах от учудване.
	— Бил си млад баща.
	— Да, може би твърде млад.
	— Не знам — заявих. — Понякога се чувствам странно с малката. Съжалявам, че не съм я родила по-рано. Двете със Зоуи имат голяма разлика.
	— Много е сладка — каза Уилям и отхапа от чийзкейка.
	— Да. Съкровището на изкуфялата си майка.
	Избухнахме в смях.
	— Съжаляваш ли, че нямаш момче? — попита той.
	— Не, а ти?
	— Не. Обичам дъщерите си. Някой ден може би ще родят момчета. Името й е Луси, нали?
	Втренчих се в него. После в дъщеря ми.
	— Не, така се казва играчката — обясних.
	Последва кратко мълчание.
	— Името й е Сара — прошепнах.
	Уилям спря да дъвче и остави вилицата в чинията. Очите му се промениха. Той погледна мен и спящото дете, но не продума.
	После зарови лице в дланите си. Остана неподвижен дълго време. Чудех се как да реагирам. Докоснах го по рамото.
	Тишина.
	Отново изпитах вина. Чувствах, че съм направила нещо непростимо. Но още от началото бях убедена, че бебето ще се казва Сара. Знаех го от мига, когато тя излезе от мен и лекарите ми съобщиха, че е момиче.
	Не можех да си представя друго име за дъщеря ми. Тя беше Сара. Моята Сара. Превъплъщение на другата Сара, малкото дете с жълта звезда, което ме бе променило изцяло.
	Изведнъж Уилям разкри лицето си. Беше мрачно и красиво. Очите му излъчваха дълбока тъга и вълнение. Той не се страхуваше от мен. Не преглътна сълзите си. Като че ли искаше да видя всичко — красотата и болката в живота му, благодарността и признанието, които изпитваше.
	Хванах ръката му и я стиснах силно. Беше ми трудно да понеса погледа му. Ето защо затворих очи и допрях неговата длан до бузата си. Заплакахме заедно. Усетих как пръстите му се навлажняват от сълзите ми, но не го пуснах.
	Седяхме там дълго, докато кафенето се изпразни и светлината около нас се промени. Докато почувствахме, че очите ни отново могат да се срещнат, този път без сълзи.
