	Готвачът вареше супа. Сипа сол, пипер, сложи и няколко глави лук. Неочаквано отдолу, от самото дъно се вдигна кипящо мехурче, плъзна се покрай лукчетата, сграбчи пиперец и солчица и излетя от тенджерата. Скочи на челото на готвача и го ухапа.
	Готвачът се разсърди и се плесна по челото — мислеше, че комар го хапе. Даже извика ядосано:
	— Ах ти, комаре, дребни пакостнико! Ще те науча аз тебе, как се хапе!
	А кипящото мехурче с пипереца и солчицата и с капчицата лучена супа се заля в сребрист смях и даже почерня. И му порасна опашчица — малка и рунтава, показаха се и бодливи рогца. Писука мехурчето и се подсмива:
	— Да, да, аз съм дребен пакостник, аз съм дяволчето Потанка! Бъди здрав, готвачо, не забравяй Потанка!
	И излетя през прозорчето. Лети, свисти, врещи, трещи, жужи, а комарите пулят очи и се чудят:
	— Откъде се появи такъв комар — с рогца и опашка?
	А Потанка отговаря:
	— Не съм комар, а дребен пакостник. Аз съм дяволчето Потанка, крал на гафовете, на неточните думи, на всички малки бъркотийки и дребни неприятности.
	Подухна вятър и подхвана комарите. Понесе ги кой знае накъде. А те летяха и ругаеха:
	— Леле, какъв е този дявол Потанка! Истински пакостник!
	Оттогава тръгна по света Потанка.
	Едно момиченце излезе от къщи и нещо го цапардоса по тила. Портиерът беше подпрял метлата на вратата и беше отишъл някъде; вратата скръцна и метлата тупна момичето отзад.
	— Ах, горко ми! — проплака пострадалата и затърка удареното място.
	А дяволчето Потанка се киска:
	— Аз ти скроих този номер. Аз съм дребен пакостник.
	Лети Потанка по-нататък, настига един студент.
	— Двайсет години живея — изненадва се студентът, — такова чудо за пръв път виждам. Зоология уча, биология уча, а не съм чувал за комар с рунтава опашка и рогца.
	Смее се дяволчето:
	— Аз не съм комар, аз съм дяволчето Потанка, верен спътник на всички намусени и разсеяни, на всички невнимателни и лениви. Значи малко и твой!…
	Студентът отвори чантата си, погледна — забравил е най-важната си тетрадка. А малкият дявол се залива от смях:
	— Да, да, студенте, моя работа е това! Чао, не забравяй Потанка!
	Такива номера правеше на всеки, когото срещнеше.
	Едно момче си загуби парите за сладолед.
	Един артист закъсня за репетиция.
	В автобуса на спретнатата Галя Василиева й се скъса чорапа. Потанка и край нейната спирка беше минал.
	Щеше да се ядоса Галя, но изведнъж се разсмя:
	— Та това е дяволчето Потанка, можеш ли се скри от него?! Позасмей се и толкоз! Него само смехът го плаши. Само жизнерадостните хора го надвиват.
