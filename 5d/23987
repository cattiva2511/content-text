P>
	Ще се завърнат ластовките черни
	да свият над балкона ти гнезда
	и пак, с крило докосвайки стъклата,
			навън ще те зоват;

	но тез, що си възпираха крилете
	да видят твоя чар, възторга мой
	и имената наши да научат,
			не ще се върнат те.

	Ще се завърнат орловите нокти
	на твоя двор зида да изкачат
	и по-красиви вечер цветовете
			отново ще цъфтят.

	Но тези, по които росни капки
	ний гледахме засмени да трептят
	и падат като сълзи на зората,
			не ще се върнат те.

	На любовта възпламналите думи
	в ушите ти отново ще звучат;
	сърцето ти ще се пробуди негли
			от своя сън дълбок.

	Но ням и удивен и на колени,
	тъй както пред олтар се тачи бог,
	тъй както аз те любех, мила, вярвай,
			не ще те люби друг.
P$
