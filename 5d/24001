P>
	Слънцето прежуря. Нищо
	друго не съзира взора,
	само жълтите стърнища,
	ширнати до кръгозора.

	Времето бе дъждовито,
	но градушка не удари.
	И големите хамбари
	пълнят се със русо жито.

	През пушилката, до болка
	остра, в пладнята гореща
	къмто селото отсреща
	спуща се една двуколка.

	И далеч накрай полята
	своя скелет горд възправя
	тайнствена и величава
	стара мелница крилата.
P$
