	[* _Мавърският крал изгубва Алама_. — Алама била превзета на 20 февруари 1482 г. от Родриго Понсе де Леон.]
P>
	На мургавите маври кралят
	разхожда се из град Гранада
	от тежката врата Елвира*,
	[* _От тежката врата Елвира_ — врата на град Гранада.]
	та до вратата Виварамбла.*
	[* Вратата _Виварамбла_ — също врата на Гранада.]
	„Ах, клета ми Алама!“
	Писмо проводено му беше,
	че е превзел врагът Алама:
	писмото в огъня захвърли
	и вестоносеца погуби.
	„Ах, клета ми Алама!“
	От черно женско муле слиза
	и върху кон един възседна;
	пое от Сакатин* нагоре
	[* _Сакатин_ — някога и сега улица в Гранада.]
	и изкачи се до Алхамбра.
	„Ах, клета ми Алама!“
	Едва пристигна във Алхамбра
	и даде заповед веднага
	високо да тръбят тръбите,
	зурните сребърни да свирят.
	„Ах, клета ми Алама!“
	И барабаните набързо
	да призоват на боен поход,
	за да ги чуят всички маври
	от Вега*, както от Гранада.
	[* _Вега_ — плодородна долина в провинция Гранада.]
	„Ах, клета ми Алама!“
	И маврите, за миг дочули
	на кървавия Марс тръбата,
	поединично и по двама
	се сбират за голяма битка.
	„Ах, клета ми Алама!“
	Един стар мавър заговори
	и думите му бяха тези:
	„Защо, кралю, ни призоваваш,
	защо е тоя боен призив?“
	„Ах, клета ми Алама!“
	„Да знаете е нужно, друже,
	едно известие злочесто:
	сърцати, храбри християни
	отнеха ни Алама вече.“
	„Ах, клета ми Алама!“
	Тогаз един законоведец,
	с брада голяма, бяла, каза:
	„Добре, кралю, си го заслужил
	Кралю добър, ще го заслужиш!“
	„Ах, клета ми Алама!“
	„Абенсерахите* убихте,
	[* _Абенсерахите убихте_ — мавърско племе, което имало голям дял в управлението на Гранада през XV в.]
	цвета те бяха на Гранада;
	на Кордова вероотстъпна
	неверните чеда приехте!“
	„Ах, клета ми Алама!“
	„И затова, кралю, напълно
	ти заслужаваш двойна казън:
	и кралството си да загубиш,
	и да загине тук Гранада.“
	„Ах, клета ми Алама!“
P$
