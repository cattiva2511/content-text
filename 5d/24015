P>
	О, тая мъка,
	мъката да нямаш вече сълзи;
	мъката да нямаш вече плач,
	праха за да полееш.
	О, тоя поплак на Испания,
	която днес е само засуха и бръчка…
	гримаса,
	покруса суха на земята
	под небеса без дъждове
	и хълцане на геранило
	над празен кладенец,
	стар механизъм на плача без сълзи!
	О, таз испанска паметна гримаса,
	гримаса смешна и трагична!
	Сух поплак на праха
	и по праха…
	праха на всичките износени неща в Испания,
	праха на всичките умрели
	и всичките развалини в Испания…
	праха на стара каста,
	загубена в Историята навеки!
	Сух поплак на праха
	и по праха. Прахът
	на къща без стени
	и род без кръв,
	на очни кухини без сълзи
	и вади без вода…
	Сух поплак на праха
	и по праха, безсилен да се слепва,
	за да се построи един коптор,
	нито да се закрили една надежда.
	Проклет и жълтеникав прах,
	ти ни донасяш злобата и гордостта
	на векове
	и векове,
	и векове…
	Защото тоя прах не е от днес,
	ни е дошъл отвън:
	че всички ний сме африканци и пустиня.

	. . . . . . . . . . . . . . .

	Земя неоросявана и песъчлива,
	до сетни сълзи изцедена плът,
	бунтовен прах на злобни канари
	и враждебни лави,
	безплодни атоми на жълта
	пустиня,
	мъстителни бодили
	и пясъчник на завистта…
	очаквайте забравени и сухи,
	дордето се разлей морето.
P$
