P>
	Между две тополи злачни,
	заедно извили арка,
	птиците да не събуди,
	мълчалив течеше Тахо.*
	[* _Тахо_ — най-голяма река в Пиренейския полуостров. Извира в Испания от хребета Универсалес, тече през Испания и Португалия и се влива в Атлантическия океан.]
	Искат стволите сребристи
	да сплетат любовно клони,
	но реката завистлива
	пречи им да се достигнат.
	Силвио ги гледа дълго
	от една висока чука —
	сянка на водите хладни,
	кула на полята злачни.
	Пръснали са се овцете
	във водата, из лъката,
	едни пият, други хрупат,
	трети спират и го слушат.
	Жален жали се овчарят
	от ревнивостта на Лаусо,
	който, по-богат на злато
	от реката, ала глупав,
	от Елиса го отделя
	както Тахо дървесата,
	силен да дели телата,
	не и да дели душите.
	Взе си свирката овчарят
	и на неговите жалби
	славеите от гората
	му отвърнаха със песен:

		Ще сплетете своите клони,
		гиздави тополи,
		спаднат ли водите бистри
		на реката Тахо;
		но ако злочести има,
		страдали години,
		с време ще се умножават
		техните обиди.
P$
