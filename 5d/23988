P>
	Ти ме издигаш, о земя кастилска,
	на твойта длан корава към небето,
	което те изгаря и разхлажда,
			небето, твой стопанин.

	Земя постала, жилеста, просторна,
	ти, майка на сърца и мишци яки,
	днес придобиваш багрите старинни
			на миналото златно.

	Граничат твоите гюлета голи
	с небесната огъната ливада
	и люлка, гроб, светилище голямо
			в теб слънцето си има.

	Простора ти ограждат остри чуки
	и с теб се чувства извисен в небето,
	човек планински въздух диша тука
			във твоите голи степи.

	Олтар огромен, о земя кастилска,
	по твоя вятър пускам моите песни:
	ако достойни са за теб, ще слязат
			от висините твои.
P$
