P>
	В Париж е доня Алда,*
	[* _Доня Алда_ — невеста на Ролдан. Ролдан ще рече Ролан, герой от френския народен епос.]
	невеста на Ролдан*,
	[* _Роланд_ — според легендата Ролдан или Ролан бил един от военачалниците на Карл Велики, загинал през 778 г. при боя с маврите в Ронсевал.]
	и триста дами знатни
	я придружават там.
	В едни и същи дрехи,
	с обувки все едни,
	софра една и съща
	за тристате жени,
	освен за доня Алда,
	най-личната сред тях.
	Предат сто златна сърма,
	коприна сто тъкат,
	сто свирят — доня Алда
	с това да развлекат.
	И доня Алда тихо
	под звуците заспа:
	лош сън един сънува,
	сън пълен със тъга.
	Събуди се в уплаха,
	досетила беда,
	и викове нададе,
	та чу се из града.
	Тогава я запитват
	придворните жени:
	— Какво, госпожо, има?
	Кой зло ви причини?
	— Лош сън сънувах, мили,
	обзе ме скръб и страх:
	на планина незнайна
	сред пустош се видях,
	един сокол летеше
	над острата скала,
	преследваше го ядно
	една орлица зла.
	Соколът в мойто рухо
	се пъхна бързо сам,
	но гневната орлица
	последва го и там:
	перата с нокти скубе
	и го кълве със бяс.
	Едната от жените
	продума й тогаз:
	— Съня ви, о госпожо,
	ще изтълкувам в миг.
	Соколът от морето
	е вашият жених,
	орлицата сте вие,
	а оня връх е храм
	и двама ви със него
	ще ви венчават там.
	— Ако така е, мила,
	ще ви възнаградя.
	Писмо с известие важно
	донасят сутринта,
	отвътре със мастило,
	отвън със кръв и кал,
	че бе Ролдан загинал
	при боя в Ронсевал.*
	[* _Ронсевал_ — местност в западните Пиренеи, където араби и баски унищожават ариергарда на френските войски на Карл Велики след несполучливата им обсада на град Сарагоса.]
P$
