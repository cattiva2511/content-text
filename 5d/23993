P>
	О, сянко, спътнице сърдечна,
	ненужна, няма и покорна,
	ти вред ме следваш неуморна,
	като съмнението вечна.

	Другарка незабележима,
	другарка, що не се забравя,
	животът с теб се утвърждава
	и те смъртта от нас отнима.

	Рисунка си, карикатура…
	Напомняш ме и си различна,
	една особеност безлична,
	шега досадна — ще притуря.

	За стихотвореца самотен
	си постоянно развлечение
	и тема си за размишление
	в превратностите на живота.

	На тялото груб отпечатък,
	а може би и на душата…
	Покоят ти и немотата
	усещам като недостатък.

	Да те изтрия, искам аз,
	рисунко на дебела четка,
	но спомням си в последна сметка,
	че чул съм нейде твоя глас.

	Познавам твойта доброта,
	полезна, скришна и позната,
	и твоите шеги с луната,
	когато скитам се нощя.

	Разкъсал земната верига,
	щом легна в черната могила
	и светлина до мен не стига,
	къде ще идеш, моя мила?

	Другарка незабележима,
	другарка, що не се забравя…
	Животът с теб се утвърждава
	и те смъртта от нас отнима.
P$
