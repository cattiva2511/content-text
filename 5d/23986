P>
	Наистина ли, щом сънят докосне
	със пръсти розови очите морни,
	духът от своята тъмница бяга
			с чевръст и волен полет?

	Наистина ли, гост на мрачините,
	със полъха на нежния вечерник
	крилат се вдига в празното пространство,
			за да се срещне с други?

	И там, оголен от човешки облик,
	и там, разкъсал земните окови,
	той часове на чистата идея
			живей в света безмълвен?

	И смей се, плаче, мрази и обича
	и от скръбта и радостта запазва
	черта, каквато нейде в небесата
			оставя метеорът?

	Не знам тоз свят омаен на видения
	навън ли или вътре в нас живее,
	но знам, че се познавам с много хора,
			които не познавам.
P$
