	Има един много стар анекдот за колумбовото яйце. Толкова стар, че службите за записване на анекдоти още не са съществували, и ще трябва да го цитирам по памет.
	Завистници на Колумбовата слава обидили великия мореплавател, че е проста работа да се открие Америка. Колумб се съгласил с тях. Рекъл им, че това наистина е толкова просто, колкото да се закрепи едно варено яйце да стои право върху масата ей така:
	{img:kolumbovo_jajtse1.png}
	Завистниците започнали да се опитват, но яйцето заставало все в едно от следните положения:
	{img:kolumbovo_jajtse2.png}
	Тогава Колумб го взел, чукнал му дъното и яйцето застанало право:
	{img:kolumbovo_jajtse3.png}
	— Е, то така всеки може — завикали противниците на Колумб.
	— Ами то и Америка всеки може да открие — отвърнал Колумб.
	С други думи, откритието е просто нещо, но човек трябва да се сети.
	Та искам да разкажа как Панчо се сблъска с едно откритие, без което пък не би имало и колумбово яйце.
	Още щом пристигнахме на село, Панчо пое грижата да събира яйцата от полозите на кокошките. Първия ден донесе доста, но на втория и третия се върна с празни ръце, ругаейки кокошките и баба си, че не ги хранела достатъчно.
	Баба му се усъмни и отиде на проверка.
	— Така си и знаех — тюхкаше се тя. — Панчо е прибрал оня ден всичките им яйца, без да им остави за полог.
	— Какво значи това? — запита Панчо.
	— Оф, оф. Градско чедо — селско добиче! — въздъхна баба му. — Това значи, че съм пропуснала да ти кажа. Вземат се останалите яйца, но едно винаги се оставя в полога. Кокошките по него се ориентирват къде да снесат новите си яйца.
	— Ама че кокоши мозък — надсмиваше се Панчо. — Нали си знаят гнездата, полозите де. Защо трябва вътре да има и яйце?
	— Не е толкова просто, Панчо — казвам му. — Кокошките искат да видят, че не им се отнема всичко, че остава нещо и за тях.
	— Я стига сте му сеяли на корена ряпа — сопна се и на двама ни Панчовата баба. — Не зная защо е, но от памтивека е така. Иначе отиват да снасят при съседите.
	Както и да е, Панчовата баба скоро оправи работата и към края на седмицата кокошките започнаха да снасят, където си беше редно.
	Панчо обаче не се предаваше, а продължаваше да твърди, че това било измама спрямо кокошките. Аз пък възразявах, че не е измама, а уважение.
	Изглежда, Панчо много продължаваше да мисли по тоя въпрос, защото в скицника му за рисуване видях такава картина:
	{img:kolumbovo_jajtse4.png}
	Това вероятно означаваше яйце с въпросителна. Издебнах го и написах отдолу:
P>
	Яйца щом искаш да събираш, не е лошо
	да уважаваш малко племето кокошо.
	В противен случай, подчертай си го за памет,
	кокошките наистина ще те измамят…
P$
