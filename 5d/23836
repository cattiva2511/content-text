	[* _Публикация:_ Маскарад. Седмично художествено-хумористично списание. София, г. I, бр. 14 от 4 март 1923 г., с подпис _Ведбал_.
	Печата се със следната поправка:
	Ст. 45: „В светото име на Исуса“ вм. „В свето име на Исуса“.
	Написано по повод състоялото се на 24 февруари 1923 г. в Стара Загора околийско събрание на земеделските дружби, на което били разгледани причините, наложили излизането от състава на правителството на М. Турлаков, К. Томов и Хр. Манолов, които се обявили против самостоятелното управление на БЗНС и били за съюз с буржоазните партии. На събранието Драгнев (вж. тук, стр. 397) изложил мотивите и съдържанието на интерпелацията си срещу Турлаков, след това говорил Калъчев (вж. тук, стр. 401), който го обвинил в користно използуване на служебното положение и незаконно забогатяване. Турлаков е обвинен и за участие в спиртната, шарановата афера, в контрабанда с куфари през митницата и пр.
	Турлаков от своя страна отправя редица обвинения към земеделски ръководители, нарича новите членове на БЗНС „януарчета“, оправдава се, че контрабандата с куфари била извършена от Кисов, а аферата с розово масло от Янченко — и двамата роднини на земеделски големци. — Бел. Веска Иванова. Събрани съчинения, том 4. Български писател, 1979.]
P>
	__Евангелие от Калъчев*:__
	[* Калъчев, Ст. — деец на земеделския съюз, един от редакторите на „Земеделско знаме“.]
	Вониш ми, Марко*, ти на спирт,
	[* Турлаков, Марко — деец на БЗНС, министър на железниците, пощите и телеграфите (1919–1920) и министър на финансите в правителството на Стамболийски (1920–1923). Марко Турлаков е обвиняван за участие в редица афери, които му донесли големи печалби.]
	излез от храма жълт навънка
	и карай с болка своя флирт
	и политиката си тънка…
	Махни се ти, безчестен мъж
	сред толкоз люде честни,
	измокрен цял от златен дъжд
	и кражби всеизвестни.
	Блестят по твоето чело
	позорните петна —
	търговец с розово масло
	и собствената си жена,
	която нямаше сукман,
	а тъй богато се натруфа,
	заловена при Драгоман
	с един пломбиран куфар*.
	[* Представителите на мнозинството около Стамболийски обвиняват Турлаков за участие в спиртната и шаранова афера, говорят, че съпругата му минала границата с дипломатически пломбиран куфар, без да бъде спряна от митническите власти и пр. (Бел. към изданието на „Събрани съчинения“, Български писател, том 2 от 1959 г.)]

	__Евангелие от Марка:__
	Ех, жълт е още твоя клюн,
	о, младо януарче*,
	[* Турлаков нарича новите членове на БЗНС „януарчета“.]
	но гълтай топлия самун
	и думи недей харчи.
	Че у светия ни съюз
	сте влезнали от вчера,
	но всинца ви вреди Исус
	на тайната вечеря.
	Кажи си, както е реда,
	да си го чуем двамка:
	Не виждам цялата греда,
	а виждам дребна сламка.
	Разправяш, че съм бил наред.
	Та кой е днес последен?
	Когато пада берекет,
	къде ти, братко, беден?

	__Калъчев:__
	Не искам, Марко, притчи аз —
	слушах ги до насита,
	но я поразправи пред нас
	ти нещо за кибрита.
	Кажи за лозето, кажи
	за търгове интимни,
	и с колко грехове тежи
	винарския ти зимник.

	__Марко:__
	Едва ли повече тежи
	от твоите лъжи.

	__Исо от Драгиев:__
	Алилуйя, алилуйя —
	за шарана да те чуя.

	__Калъчев:__
	В светото име на Исуса,
	какъв бе на шарана вкуса?

	__Марко:__
	Не предизвиквай много, братко,
	че ще събудиш в мен желание
	да прочета и аз накратко
	светото ви писание:
	краварник, чекове и арсенал,
	и трийсет куфари от Генуа,
	на Обова* металния скандал
	[* Обов, Ал. — министър на земеделието в правителството на Стамболийски, обвиняван за участие в известната на времето метилова афера.]
	и…

	__Един херувим с цепеница:__
	Осанна, осанна, осанна!
	Мълчи там, че ако маана.

	__Марко:__
	Не ще мълча: друг лапа мед,
	а подло крие се на сенка.
	Кажете Кисов на кого е зет
	и кой е тоз Янченко*?
	[* Кисов и Янченко — и двамата роднини на земеделски големци. Турлаков се оправдава, че контрабандата с куфари била извършена от Кисов, а аферата с розово масло — от Янченко.]

	__Херувимите:__
	От бай Марко чтение първо,
	туй съвсем не ни отърва!
	Бух! Бух! Бух!

	__Калъчев:__
	Призовавам свети дух —
	кой е честен, да ни каже.

	__Драгиев:__
	Вървете си со миром, братя,
	днес няма честни по земята:
	и Марко наш, и ваш Стамбол
	все дренки от един са дол…
P$
