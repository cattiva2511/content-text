	[* _Публикация:_ Маскарад. Седмично художествено-хумористично списание. София, г. I, бр. 7 от 14 януари 1923 г., с подпис: _Нитроглицерин_.
	Повод за написване на стихотворението дава голямата експлозия в една леяро-техническа работилница на ул. Антим I. — Бел. Веска Иванова. Събрани съчинения, том 4. Български писател, 1979.]
P>
	В сърцето си аз нося спомен жив
	и образа на мъртвата любов:
	сърцето ми е пълно с експлозив,
	и всеки ден, и всеки миг на взрив —
	на взрив ужасен съм готов.

	Незабравима, гибелна жена,
	в усмивката си — разтопен рубин —
	и днес ти криеш тайна не една:
	зла кат пикринова киселина
	и мощна кат пироксилин.

	Аз знам: в часа на някой нов копнеж
	ще те потърся уморен и плах
	и ти над мене огнен взор ще спреш;
	и в хаоса от гръм, от плам, тътнеж
	сърцето ми ще стане прах.

	Сърцето ми, разкъсано в печал,
	ще полети без цел, без път;
	и своя взрив, и своя грях признал —
	ще викна: „Влюбен съм във цял квартал!
	Ах, дайте, дайте ме под съд!“
P$
