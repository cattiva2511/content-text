P>
	Аз я отведох на реката;
	бях сигурен, че е девойка,
	ала тя имала си мъж.

	Бе през нощта на свети Яков
	и с дълги уговорки стана.
	Фенерите се загасиха
	и се разпалиха щурците.
	Чак при последната ограда
	допрях гърдите й заспали
	и се отвориха те мигом
	подобно люлякови гранки.
	Колосаната нейна фуста
	във моите уши пращеше
	безспир като парче коприна,
	раздирано от десет ножа.
	Дърветата с върхари тъмни
	израстваха пред нас грамадни
	и лаеше отвъд реката
	с далечни псета кръгозорът.
	Щом минахме безмълвно двама
	къпини, тръни и тръстики,
	коравият й кок изрови
	във тинята една трапчинка.
	Аз смъкнах мойта вратовръзка.
	Тя смъкна горната си дреха.
	Аз — ремъка със пистолета.
	Тя — своите четири корсета.
	Такава гладка кожа нямат
	ни охлювът, ни кринът нежен
	и не гори с подобен блясък
	дори кристалът под луната,
	Под мен в уплаха като риби
	изплъзваха й се бедрата,
	ту пламнали като жарава,
	ту като сняг и лед студени.
	По най-добрия друм безумно
	през тая тъмна нощ препусках,
	седефена кобила яхнал
	без никаква юзда и стреме.
	Аз като мъж не ще повторя
	това, което тя ми каза,
	защото моят ясен разум
	ме учи предпазлив да бъда.
	Изцапана от кал и ласки,
	аз я отведох от реката.
	А кремовете с дълги саби
	се биеха със злия вятър.
	Държах се както подобава
	на всеки циганин достоен.
	Дарих я на раздяла щедро
	с красива кошница от слама
	и не склоних да я залюбя,
	защото имаше си мъж,
	а каза ми, че е девойка,
	кога я водех към реката.
P$
