P>
	Корубата на моята китара
	не е коруба, а тъмница тъмна,
	където страда цялата Испания.

	Четирите стени на таз тъмница
	са от дърво, дърво кораво,
	отдето не излиза никой.

	И струните й са железни пръчки,
	прозорчето е само от желязо,
	отдето моите викове излитат.

	А ключовете й какво са,
	ако не ключове, които
	загасват светлината на сърцето.

	Сега започвам аз да пея
	и повече кръв носят моите песни,
	отколкото морето носи пясък.

	Кръв на въстаници безстрашни,
	селяци и рудокопачи,
	бойци, войници и моряци,

	на цяла доблестна Испания,
	Испания със пътищата прашни,
	извеждащи към свободата!

	Въстаници безстрашни от Галисия
	и от Астурия, и от Леванте,
	от Арагон и Андалусия!
	От всички краища левенти!

	Възпявам падналите братя,
	които са в земята черна
	и вече раждат се в житата.

	Защо да плача, ако мойта мъка
	върху сърцето слага само
	решетки повече и повече вериги

	Най-хубавата моя жалба
	ще бъде пушка да намеря,
	да ида в планината да се бия.
P$
