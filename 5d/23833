	[* _Публикация:_ — Маскарад. Седмично художествено-хумористично списание. София, г. I, бр. 9 от 28 януари 1923 г., с подпис: _Нагел Смуглий_.
	Стихотворението е написано във връзка с изборите за окръжни съветници, проведени на 14 януари 1923 г. — Бел. Веска Иванова. Събрани съчинения, том 4. Български писател, 1979.]
C>
	„Ето как народното доверие е расло прогресивно спрямо Земледелческия съюз.“
T>
!	                   | 25. I. 1920 | 28. III. 1920 | 14. I. 1923
	Пашмаклийски окръг | 0           | 4718          | 9143
	Мастънлийски окръг | 0           | 6855          | 14289
T$
@	(Вестн. „Победа“)
C$
P>
	Победа ли не сме удържали?
	Пак меншество ли сме били?
	Я погледнете къмто Кърджали,
	а погледнете в Мастънли!

	Я, как е, а? Нали хареса ви,
	нали вий виждате сами
	грамадата от мазни фесове
	и ярки шарени чалми?

	В Тузлука мрачен и в Родопите
	народа, братчета, е с нас!
	В дългогодишните си опити
	избра той най-добрата власт.

	През дните славни на Пастухова*
	[* Дните славни на Пастухова — дните на жесток полицейски терор през 1919 г., когато министър на вътрешните работи и полицията е Кр. Пастухов.]
	широките бяха кале*,
	[* Кале (тур.) — крепост, укрепление; преносно — неопоклатим.]
	ала като купчинка пухова
	цървула днес ги разпиле.

	И жълтото народовластие
	заби победния си флаг,
	днес там народа в свойто щастие,
	кога го бият, рита чак…

	Победа ли не сме удържали,
	пак меншество ли сме били?!
	Я погледнете къмто Кърджали,
	я погледнете в Мастънли.
P$
