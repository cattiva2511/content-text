P>
	Подобно грозд, подобно вишна овдовяла
	от славея, привикнал весел и унесен
	да призовава призори с омайна песен
	на древния Титон* къщовницата бяла;
	[* _Титон_ — син на троянския цар Лаомедонт, брат на Приам и баща на Мемнон, възлюбен на Еос, която го отвела със себе си на края на земята и небето.]

	подобно кораб, в нощ беззвездна и самотна,
	без капитан сред бурното море заскитан;
	подобно пътник, без един водач изпитан,
	попаднал във гора незнайна и страхотна;

	подобно облак, бит от ветрове насрещни,
	подобно птица, що запримчена се мята,
	подобно бърз елен, от своя бяг погубен;

	подобно дух, сразен от скърби безутешни,
	или каквато след Потопа бе земята,
	такъв останах аз без теб, красив и влюбен.
P$
