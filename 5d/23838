	[* _Публикация:_ Маскарад. Седмично художествено-хумористично списание. София, г. I, бр. 16 от 18 март 1923 г., с подпис: _Християн Снежни_. — Бел. Веска Иванова. Събрани съчинения, том 4. Български писател, 1979.]
P>
	Съдрал се сякаш на „Епоха“*
	[* Епоха — всекидневен информационен вестник, неофициален орган на широкосоциалистическата партия. Излиза в София от 25 юни 1922 г. до 29 декември 1925 г. Води клеветническа кампания срещу БКП и комунизма, бори се за събаряне правителството на Стамболийски.]
	редакционния чувал,
	та с локви, дъждове и кал
	пак мартенските дни дойдоха.

	И пак прониза ме със тръпки
	любовно-мокрия сезон,
	а древният ми панталон
	усмихна се през пет закръпки.

	Но, да не беше ми неловко,
	заел бих министерски пост,
	макар да не съм толкоз прост
	и да не мисля под диктовка.

	И служил бих аз твърде жарко,
	докато някой милион,
	под формата на комисьон,
	докопам като бае Марко*.
	[* Турлаков, Марко — деец на БЗНС, министър на железниците, пощите и телеграфите (1919–1920) и министър на финансите в правителството на Стамболийски (1920–1923). Марко Турлаков е обвиняван за участие в редица афери, които му донесли големи печалби.]

	Но по`врага таз политика!
	Ценя си още аз гърба.
	Единствено сега скърбя
	за поскъпнялата мастика.

	А друго хич не ме тревожи
	сред тия смутни времена:
	не ща ни власт, нито жена
	с дванадесет самсарски кожи*.
	[* Жена с дванадесет самсарски кожи — във вестниците е публикувано едно заловено писмо на земеделски големец — съдия от държавния съд, — в което между другото той пише, че имал връзки с жена, която носи дванадесет самсарски кожи.]
P$
