P>
	Кралице обаятелна на Океана,
	която кичат благородство, дух и сила
	и без която сигурно би се лишила
	от свойта хубост и величие Испания,

	как да те нарека, светило в свода светъл
	на материка наш? Земя ли? Не. Не може
	в туй слово толкова богатство да се вложи
	Небе ли? Да. Небе на чудна добродетел.

	За тебе слушат хората, но който сварва
	да види твойта мощ, се плаши и не вярва,
	тъй славата си надвишаваш ти самата.

	Ти град не си, а свят; което разпиляно
	е вредом другаде, аз виждам в теб събрано
	част от Испания, от нея по-богата.
P$
