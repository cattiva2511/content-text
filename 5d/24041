P>
	Камъкът е чело, дето сънищата стенат
	без вода шуртяща, нито кипариси скрежни.
	Камъкът е рамо, годно времето да носи
	с дървеса от сълзи, от кордели и планети.

	Аз видях как тичат дъждовете към реките,
	как ръце издигат, изподупчени и крехки,
	за да ги хване проснатият тежък камък,
	дланите да смаже, без кръвта им да попие.

	Камъкът събира посеви, мъгли и бури,
	полусиви вълци, скелети на чучулиги;
	но не дава звуци, ни кристали, нито огън,
	а арени само и арени, и арени.

	Върху камъка е благородният Игнасио.
	Свърши; що се случи? Погледнете му лицето;
	залезът покри го със петна от жълта сяра,
	а смъртта му даде вид на тъмен минотавър.

	Свърши. Той е мъртъв. Дъжд в устата му прониква.
	Вятърът напусна като луд гръдта му празна,
	ала любовта му, със сълзи от сняг пропита,
	изведнъж се стапя горе в пасбищата тучни.

	Що си шепнат? Тегне тук мълчание зловонно.
	Ний следим как бавно тялото се заличава
	и с бездънни дупки виждаме да се изпълва
	ясната му форма, дето славеи звучаха.
	Кой савана бърчи? Думите му са лъжовни!

	Тук не пее никой, нито в ъгъла ридае,
	ни боде със шпори, ни усойницата плаши;
	тук с очи разкрити искам аз да видя само
	туй могъщо тяло, за което няма отдих.

	Искам тук да видя хората със глас гръмовен,
	на коне и бързеи укротители безстрашни;
	хора с кости звънки, хората, които пеят
	със уста засмяна, пълна с кремък и със слънце.

	Искам да ги видя. Тук пред този хладен камък.
	Пред туй стройно тяло с изпокъсани дезгини.
	Искам да ми кажат де е изходът за този
	капитан прославен, от смъртта без време свързан.

	Нека ми посочат плач като река, която
	под мъгли сребристи, между брегове високи
	мъртвия Игнасио да отнася и се губи,
	без да чуй на биковете двойното мучение.

	В кръглата арена на луната да се губи,
	на луната, бледа като хилаво момиче,
	да се губи в мрака, дето рибите не пеят,
	в бурените бели на замръзналия пушек.

	Не, лика не искам да покривате със кърпа,
	нека той привикне към смъртта, която носи.
	Топлото мучение не усещаш ти, Игнасио.
	Спи. Лети. Почивай. И морето тъй умира.
P$
