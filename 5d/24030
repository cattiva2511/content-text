P>
	Връщането не е връщане назад.
	Онова, което искам от Испания,
	то не е далечният й спомен:
	не усещам никаква тъга по нея.

	Искам аз да я усетя само:
	моите нозе пръстта й да докосват;
	светлината й в очите ми да грее
	и да ослепява моя поглед,
	въздухът й да навлиза в мене
	чак до костите на моята душа.

	Връщането не е връщане назад.
	Не изпитвам никак съжаление:
	миналото вече се не връща,
	върне ли се, то е привидение.

	Искам аз да се завърна само,
	без назад да се завръщам с нищо.
	Искам аз да виждам и докосвам
	със петте си сетива Испания,
	и, възкръснала, да я усещам
	като животворен сън наяве.

	Искам да я видя аз отблизо,
	гръд до гръд, очи в очите:
	пак да я позная, като пипам
	белега на тежките й рани.

	И защото моята душа е мъртва,
	непогребана, далеч от нея,
	искам във земята й да се завърна,
	за да мога да я погреба.

	И когато я земята скъта
	в топлата си пазва като зърно,
	искам, върнал се, да се надявам,
	та надеждата й да се върне.

	Връщането не е връщане назад;
	аз не се завръщам никога със нищо.
P$
