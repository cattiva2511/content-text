P>
	„Да, бял съм аз, госпожо моя,
	по-бял от слънчев блясък бях:
	кажете, тая нощ ще спя ли
	с доспехи снети и без страх?
	Години цели седем има,
	откак не съм доспехи снел.
	Месата ми по-черни вече
	са станали от въглен чер.“
	„Поспи, поспи, сеньоре мили,
	с доспехи снети и без страх,
	че на Леон* във планините
	[* _Леон_ — кралство Леон (X–XIII в.). Сега провинция Леон.]
	на лов отиде моят граф.“
	„Бяс псетата му да изтръшка,
	сокола му да рват орли,
	до къщи да го влачи конят
	по камънаци и скали.“
	И двама тъй догдето бяха,
	пред къщата съпругът спря.
	„Що правиш тук, девойко Бланка,
	на стар изменник дъщеря?“
	„Сеньоре, къдрите си реша,
	какво да правя у дома?
	Заминахте си в планините
	и ме оставихте сама.“
	„Девойко, тази твоя дума
	измяна черна е и срам:
	кажи ми, чий е конят, който
	сега изцвили долу там?“
	„Сеньоре, той е на баща ми,
	баща ми го изпраща вам.“
	„Чии са и онез доспехи,
	що виждам в тоя коридор?“
	„На моя брат са те и днеска.
	Изпрати ви ги той, сеньор.“
	„Чие е копието остро,
	което тук стърчи пред нас?“
	„Вземете го, сеньор, и с него
	без жал убийте ме завчас:
	че тая смърт, любими графе,
	напълно заслужавам аз.“
P$
