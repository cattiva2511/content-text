P>
	„Абенамар, Абенамар,
	мавър от рода на маври,
	твоят ден рожден се помни
	със знамения големи!
	Беше стихнало морето
	и луната беше пълна:
	който в ден такъв се ражда,
	той е длъжен да не лъже.“
	И тогаз отвърна маврът,
	чуйте туй, което каза:
	„Истината ще ти кажа
	и живота да ми струва,
	аз, сеньор, съм син на мавър
	и робиня християнка;
	бях дете невръстно още,
	учеше ме мойта майка
	със лъжа да си не служа,
	че е подлост да се лъже;
	затова, кралю, ме питай:
	истината ще ти кажа.“
	„Много съм ти благодарен,
	че си искрен, Абенамар.
	Тези замъци какви са,
	тъй сияйни и високи?“
	„Туй, сеньоре, са Алхамбра*
	[* _Алхамбра_ — дворци на мавританските владетели в Испания (XIII и XIV в.), близо до град Гранада.]
	и джамията до нея,
	а зад тях са Алихарес,
	изработени чудесно.
	Маврът, който ги строеше,
	вземаше сто добла* дневно,
	[* _Добла_ — стара испанска монета от злато.]
	а когато не строеше,
	губеше по сто наравно.
	Там пък е Хенералифе,*
	[* _Хенералифе_ — палат и градина на мавърските крале, недалеч от Гранада.]
	няма другаде градина,
	по-пленителна от нея;
	ето Алената кула,
	крепост яка, скъпоценна.“
	Кралят дон Хуан* отвърна,
	[* Кралят _Дон Хуан_ — разговорът станал през 1431 г. между крал Хуан II (1419–1454) и един пленник на име Абен Аламар.]
	чуйте туй, което каза:
	„Ако искаш ти, Гранада,
	аз за теб да се оженя,
	откуп ще ти дам и зестра
	Кордова, на и Севиля.“
	„Женена, кралю, съм вече,
	женена, не вдовица;
	люби ме с любов по-силна
	маврът, който ме владее.“
P$
