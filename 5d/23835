	[* _Публикация:_ — Червен смях. Седмично илюстровано литературно-хумористично списание. София, г. IV, бр. 10 от 28 февруари 1923 г., с подпис: _Хр. См._
	Написано по повод срещата с цар Борис III, която са поискали ръководителите на Конституционния блок, за да изложат положението на страната във връзка с предстоящите законодателни избори. На срещата блоковите водачи се обръщат с молби и увещания към монарха да бъде свалено земеделското правителство и да им се повери управлението на страната. — Бел. Веска Иванова. Събрани съчинения, том 4. Български писател, 1979.]
P>
	Ветрец откъм двореца лъхва,
	развява се измачкан фрак:
	о, кой ли гладен, мършав влъхва*
	[* Влъхва — мъдрец, звездоброец.]
	край портите се мъкне пак?

	Ветреца издебело духа,
	но тънка песничка реди:
	„Не е ни Сандо*, ни Пастуха**,
	[* Сандо — Александър Стамболийски]
	[** Пастуха — Пастухов, Кръстьо (1874–1949) — политически и държавен деец, един от водачите на Социалдемократическата партия (широки социалисти); непримирим враг на комунизма и на Съветския съюз. Като министър на вътрешните работи през 1919 г. става известен с жестокия полицейски терор и кърваво задушаване на работническите акции.]
	ни синодалните бради!

	А трима братя — секретари —
	глави на безтелесен блок* —
	[* А трима братя — секретари — // глави на безтелесен блок — на срещата с царя са присъствували ръководителите на блока — Ал. Гиргинов, Ц. Бръшлянов и Н. Найденов.]
	превиват там гръбнаци стари
	и правят пак поклон дълбок.

	Тригласно тримата се молят:
	— Спаси ни, царю, помогни!
	Като кокичета напролет
	са девствени душите ни!

	Хем мъдър вожд си, хем си харен;
	подай ти, царю, властен знак,
	че веч редът парламентарен
	обърна се на лански сняг.

	Недей ни вързва ти кусура
	за стари грехове безброй,
	но виж как в жълта диктатура
	огъва се народа твой.

	Отечеството нас ни чака
	във тия тежки времена;
	с бензин изчистихме си фрака*
	[* с бензин изчистихме си фрака // от тъмни кървави петна — Смирненски припомня предишните престъпления на буржоазните политици.]
	от тъмни, кървави петна…“

	… Така те тримата нареждат
	и се покланят ред по ред,
	а царя слуша и поглежда
	един особен жълт портрет.

	В портрета Сандо се усмихва,
	сърдечно мил и детски прост,
	но неочаквано той кихва
	и му пораства царствен нос.

	В миг лягат всички на паркета:
	„О, Фердинанде, бди над нас!“…
	А Сандо шепне от портрета:
	„Добре, но Фердинанд съм аз!“
P$
