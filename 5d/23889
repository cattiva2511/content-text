	[* _Сераниля_ — лирична песен на селска тема с кратки стихове.]
P>
	Не знам, макар и боса,
	девойка с хубост ярка
	като оназ краварка
	от село Финохоса.

	По пътя, що се вие
	от Калатрава* горе
	[* _Калатрава_ — някога Кампо де Калатрава, населено място, сега останки в провинция Сиудад Реал.]
	за към Света Мария,
	ме дрямката обори,
	попаднах в местност коса,
	де зърнах в пладня жарка
	красивата краварка
	от село Финохоса.

	В зелените ливади
	със шипките, с цветята
	ведно с пастири млади
	наглеждаше чердата
	и сякаш ме магьоса:
	та можех ли повярва,
	че беше тя краварка
	от село Финохоса?

	Не би ми се сторила
	и розата уханна
	тъй хубава и мила,
	да бях видял по-рано
	висока, русокоса
	сред толкоз цвят и шарка
	чаровната краварка
	от село Финохоса.

	Не биваше да гледам
	тъй чара самороден,
	щом исках с нея редом
	да бъда аз свободен.
	Зададох й въпроса
	лукаво, но със мярка:
	„Где младата краварка
	от село Финохоса?“

	Отвърна ми засмяно:
	„Добре дошли при нас!
	Но вашта цел отрано
	добре отгатвам аз.
	Не ще да знай какво са
	любов и ласка жарка
	онази там краварка
	от село Финохоса.“
P$
