P>
	Несетно вечерта припада
	върху тъгата на полето.
	От окосените ливади
	ухае на сено и билки.

	Заспаха боровете стари.
	Със блясък теменужен грее
	високо над рида небето.
	Един събуден славей пее.

	Вървя по витата пътека
	подир една печална песен,
	на същото годишно време
	пропита с аромата пресен.

	Оплаква тази песен свята
	не знам каква любов умряла
	през друга вечер, в друго лято
	със мирис на сено и билки.
P$
