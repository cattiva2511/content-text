P>
	Ще искам да скъся възхвалата си тука:
	задоволявам се със кратката поука,
	със малката жена и словото, което,
	добро и кратко, запечатва се в сърцето.

	Че във живота на бъбривите се смеят.
	Обичам силно малката жена и нея
	не сменям аз за хиляди жени големи,
	на тази смяна и от тях да се приеме.

	За малките ме любовта замоли даже
	добро да кажа. Аз веднага ще го кажа,
	вземете го и за една шега ей богу:
	студени като сняг, пламтят те като огън.

	Те от любов пламтят, макар наглед студени,
	на улицата шеговити и засмени,
	а в къщи умни, тихи, непредвзети;
	ще видите и друго, ако в тях се взрете.

	И мъничкият камък скъпоценен святка,
	и бучицата захар, знае се, е сладка.
	На малката жена е любовта такава:
	без много думи умният го проумява.

	Във чушката е дребно семенцето скрито,
	но повече от орех стопля и крепи то,
	така е малката жена, ако залюби,
	нито една наслада в нея се не губи.

	И както розичката е на цвят богата,
	голяма — на парченцето злато цената,
	и в балсама упоен сладък мирис има,
	тъй малката жена е скъпа и любима.

	И както свети с ален цвят рубина дребен
	и нежен, топъл е светликът му вълшебен,
	така във себе си жената малка крие
	любов и красота, и вярност, и магия.

	От дрозда и от славея по-малки няма,
	но пеят по-добре от птицата голяма,
	и затова жената малка по-добра е,
	че нейната любов като цветец ухае.

	Колибрите са също много малки птици,
	но с багрите си грабват нашите зеници.
	Подобно нещо и с жената малка става:
	душата ни със чар и доброта пленява.

	И равна на жената мъничка не зная,
	та тя е за човека на земята рая
	и щастие, и радост, и любов гореща,
	във брака по-добра, отколкото при среща.

	Жената малка винаги ми беше драга,
	виж, от голямата е умно да се бяга.
	От две злини по-мъничката избери ти,
	най-малките жени са, значи, най-добрите.
P$
