P>
	Във тъмна нощ потайно,
	обхваната от обич и желания,
	о щастие случайно,
	излязох невидяна,
	додето спеше къщата смълчана.

	Едничка безопасно
	по тясната потайна стълба вита
	прокраднах се безгласно,
	във булото укрита,
	додето спеше къщата честита.

	В мълчанието вещо,
	без никой да ми виждаше лицето,
	ни аз да виждах нещо,
	без друго да ми свети,
	освен светлика кротък на сърцето.

	Той водеше ме в мрака
	по-сигурно от слънчев ден тъдява,
	където, знаех, чака
	тоз, който ме познава,
	и дето никой нямаше тогава.

	О нощ, над мен замряла,
	о нощ, по-сладка от зора зорила,
	о нощ, ведно събрала
	любим с любима мила,
	любима във Любим преобразила.

	На мойта гръд уханна,
	която аз за него пазех щедра,
	задрямал той остана
	и аз го милвах ведра,
	обвяна от ветрилото на кедра.

	И повеят полека
	върху гръдта ми къдрите му пръсна,
	с ръката своя мека
	врата ми позабръсна
	и мойте чувства изведнъж прекъсна.

	Потънах във забрава,
	лика си над Любимия склонила;
	свърши светът тогава
	и грижите надвила,
	сред лилиите паднах аз без сила.
P$
