P>
	Сваля гащи, сваля риза
	Панчо и в морето влиза.
	Но морето го не иска:
	с капки ледени го плиска.
	С бяла пяна му се пени:
	— Панчо, махай се от мене!
	С пръски яростни го пръска
	и с вълни навън го блъска,
	сякаш Панчо му е враг.
	Но напира Панчо пак.
	И успява, и успява —
	до гърди се потопява.
	И вълните, вече кротки,
	му се галят като котки.
	Иска Панчо да се връща,
	но водата го прегръща,
	пяната го лисва с ласка —
	пак в морето тя го тласка.
	Капки милват го приятно,
	връщат го и те обратно.
	Плачат пръски насълзени:
	— Панчо, Панчо, стой при мене!

	Смелост има ли детето,
	става му другар морето.
P$
