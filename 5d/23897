	[* _Дон Родриго_ — последен вестготски крал в Испания, разбит от мюсюлманите в битката за Гваделете (711).]
P>
	Войниците на дон Родриго
	смутено бягаха в безреда,
	дордето в осмата им битка
	сразяваха ги враговете.
	Родриго белите палатки
	на своя боен стан остави,
	пое несретен и самотен,
	защото нямаше другари;
	и конят му безкрайно морен
	накуцваше с последни сили,
	отбиваше се, дето иска,
	и скиташе се без посока.
	Изгубил вече дух, отпаднал,
	безчувствен беше станал кралят;
	тъй изтощен от глад и жажда,
	че беше жално да го гледаш;
	вървеше той опръскан с кърви
	и бе досущ като жарава.
	Доспехите му нащърбени,
	макар със камъни безценни;
	бе мечът на трион превърнат
	от вражи удари несметни,
	а шлемът, смачкан и нагънат,
	вдълбаваше му се в главата;
	отекло беше му лицето
	от непосилната умора.
	Той изкачи една могила,
	от всички други най-висока,
	оттам да гледа свойте люде,
	които бягаха сразени,
	оттам да гледа знамената,
	доскоро горди и развени,
	днес вече стъпкани в земята
	и до едно със кал покрити.
	Той дири своите пълководци,
	ала не се показва никой,
	и виждайки полето бойно,
	от вади кръв почервеняло,
	в сърцето си при тази гледка
	изпитваше голяма мъка
	и като плачеше с очите,
	с уста мълвеше тези думи:
	„До вчера крал бях на Испания,
	днес крал не съм и на паланка;
	с безбройни замъци до вчера,
	днес нямам ни един-едничък;
	до вчера с толкова прислуга,
	не ми прислужва днеска никой;
	днес нямам даже бойна кула,
	която да наричам моя.
	Проклет да е часът злокобен,
	проклет да е денят нещастен,
	във който се родих без време
	и наследих такова кралство,
	щом трябваше да го изгубя
	в един и същи ден напълно.
	О, смърт, защо сега не дойдеш
	и от това нищожно тяло
	душата моя да изтръгнеш,
	та да ти бъда благодарен?“
P$
