P>
	Ботуши груби и шинела тежка,
	пищов и пушка: ето го човекът.
	С брада небръсната и гъста
	той храчи, проклетисва, крачи
	със твърд вървеж и поглед вперен,
	спи несъблечен: ето го човекът.
	Такъв е тук човекът днешен
	и друг човек не се съзира
	във улицата, влака, входа,
	под дъждове, под слънце,
	между катурнати столове,
	фенери вече загасени,
	между книжа омазани и мръсни,
	които севернякът зимен гони.
	Градът от край до край е негов
	и малко го тревожи
	къде ще подслони
	главата своя натежала
	с умората на десет нощи.
	Изглежда, не е имал
	стада, ни работа в полето,
	ни близки да го гледат
	или жена да й се радва.
	Той пие, пее, бие се и гине
	(такава е съдбата на мъжете),
	кажи-речи, не знае нищо
	(това се случва на мъжете).
	Би искал той да е стопанин
	и равен на останалите люде.
	Би искал също да се учи,
	да има хляб, легло и почит,
	да има работа, да се развлича
	и всичките неща, които
	човек създава за човека
	или природата му дава
	като поредна придобивка.
	Под бавната дъждовна зима
	между оръдията тежки
	аз виждам как човекът скита
	в града опустошен, огромен
	като една фиданка млада,
	която дири своя корен.
	Това е днешният човек!
P$
