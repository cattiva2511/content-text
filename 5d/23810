P>
	Панчо с длан стъклото бърше,
	Панчо вика с глас висок:
	— Спри колата, щом се свърши
	слънчогледовия блок.

	Искам там да видя, тате,
	кой командва слънчогледа
	тъй, че без да се поклати,
	все към слънцето да гледа.

	Ей това е то команда —
	цяла нива като жива.
	А в квартала мойта банда
	много-много я не бива.

	Тоя гълъбите зяпа,
	оня сандвича си вади.
	Не е банда, ами ряпа,
	дето дядо белобради…

	— Панчо, слънчогледът няма
	ни водач, ни командир,
	но си има цел голяма:
	следва слънцето безспир.

	А пък ти на твойта банда
	цел такава май не даде,
	та дори и без команда
	да върви към нея. Ха` де!

	— Мен да следват — офицера
	най-разумен и най-смел, —
	мога ли да им намеря
	по-добра от тая цел?

	Панчо блъска си главата
	над задачата коварна.
	Доста тихо бе в колата.
	Лесно стигнахме до Варна.
P$
