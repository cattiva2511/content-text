P>
	Мени се, бързо спада
	тревогата голяма,
	яви ли се надеждата желана:
	човек се чувства в ада,
	когато признак няма,
	че ще настъпи в мъката промяна.
	Доброто като рана
	боли, щом закъснява;
	утеха е, че времето минава.

	Орачът си лекува
	умората, когато
	брадата му корава скреж покрива,
	за жътвата бълнува
	на огненото лято
	и гроздето на есента щастлива;
	а сърпът с радост дива,
	щом още плуга стяга,
	изпълва неговия дух веднага.

	С желязо раменете
	готов дори да смаже,
	потегля младият към битки смели.
	Изнизват се денете,
	превръщайки във вражи
	рождените приятелски предели,
	и ако се изсели,
	във боя с чужди войни
	бленува за победи многобройни.

	Друг всичко поверява
	на две дъски в морето,
	защото е на злато ненаситен.
	Денят му потъмнява,
	талази към небето
	се качват да се бият с висините:
	не стряскат го вълните,
	не плаши го смъртта му
	и мисли за пари и злато само.

	Оставя още с мрака
	грижлив и як ловеца
	във топлото легло жена си млада.
	Търпи той северняка,
	иглите на снежеца
	и има за това като награда
	голямата наслада
	в планинската усоя
	да пресече на дивеча покоя.

	За своя труд човека
	цел и награда има,
	едната е за другата подкана;
	и лятото отвека
	изхранва злата зима,
	един сезон за друг стои на смяна.
	Надеждата остана
	едничка на земята,
	избяга всичко друго в небесата.

	Ако надежда няма,
	какво в света остава?
	Дома й ти рушиш и го разлагаш
	и туй като измама
	захвърляш във забрава,
	нима от края си, Флерида, бягаш?
	Щом шията изпрягаш
	от дланите любими,
	за грижите с какво възнагради ме?

	Любов, която тука
	разграничават грубо,
	целта си най-подир сама издава.
	И всяка злополука
	на тоя, който люби
	(аз няма да го скрия), позволявам.
	Не се съпротивлявай,
	сърце, сърце смутено,
	че в случая е всичко позволено.
P$
