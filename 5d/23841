	[* _Публикация:_ Непечатано приживе на поета стихотворение. Първите две строфи са печатани в „Звънар“, г. I, бр. 5, 1924 под заглавие „Миражи“, със следната бележка: „Недовършено стихотворение“.
	Последните три строфи се публикуват за пръв път тук (в том 4 на „Събрани съчинения“, 1979 — Бел.кор.ел.изд.). Печата се по ръкопис, който се съхранява в музей „Хр. Смирненски“ (инв. №55).
	Варианти на първите две строфи в „Звънар“: Ст. 6: мълком есента целува с хладни, кървави уста. Ст. 8: и обкичат, и обличат храста в бисерни зрънца. — Бел. Веска Иванова. Събрани съчинения, том 4. Български писател, 1979.]
P>
	В тихи утрини в полето виждала си ти, нали,
	като плачущи девици, сини есенни мъгли.
	Те витаят, те ридаят между голите брези
	и поръсват, и разпръсват ситни маргарни сълзи.

	И над някой храст самотен, дето сетните листа
	есента целува хладно с бледокървави уста,
	спрат случайни и незнайни тези плачущи деца
	и обкичват, и обличат храста с бисерни зрънца.

	А листата помразени тръпнат в странната шега,
	тях целуват цветовете на небесната дъга,
	сякаш мина тук царкиня, угнетена от печал,
	и забрави, изостави накит с бисер и корал.

	Но докоснеш ли случайно празника на някой лист,
	бърже есента прекъсва многоцветний си каприз.
	Блясък, краски, нежност, ласки… всичко пръсне се завчас,
	пак самотен и сиротен стене оголелий храст…

	В тихи утрини сапфирни над самотните сърца
	ръсиш ти капризно щедра многоцветните зрънца.
	Мигом сетне незаметно разпиляват без тъга
	свойта цветна, мимолетна и безмилостна шега.
P$
