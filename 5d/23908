P>
	Сънувах сън злокобен снощи,
	сън кратък на душата моя,
	сънувах, че със обич луда
	прегръщам моята изгора.
	Видях една госпожа бяла,
	по-бяла и от сняг, да влиза.
	— Отгде ли влезе, обич моя?
	Кажи ми, мой живот, как влезе?
	Заключих снощи вечер всичко:
	врати, прозорци и решетки.
	— Не съм аз любовта, младежо:
	Смъртта, която бог ти праща.
	— Ах, Смърт, сурова и жестока,
	дай ден един да поживея!
	— Не може ден един, не давам,
	час ти оставям да живееш.
	Набързо се обу тогава,
	облече се по-бързо още;
	върви по улицата вече
	към къщата на свойта мила.
	— Вратата отвори ми, бяла,
	вратата отвори ми, скъпа!
	— Как мога аз да ти отворя
	във час такъв, в такова време?
	В двореца не отиде тате,
	не е заспала още мама.
	— Ако таз нощ не ми отвориш,
	не ще ми никога отвориш.
	Смъртта ме търси, мила моя,
	аз бих при тебе жив останал.
	— Иди под светлия прозорец,
	където везя, дето шия,
	там ще ти спусна връв от свила
	да се качиш по нея горе,
	и ако тази връв не стига,
	ще я принадя с моите плитки.
	Но свилената връв се скъса;
	Смъртта дойде и го подкани:
	— Да тръгнем, влюбени младежо,
	уречения час изтече.
P$
