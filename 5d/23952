P>
#	I

	Щом кажа ма Лусинда*, че ме тя убива
	[* _Лусинда_ — възлюбена на поета.]
	и едновременно запалва и смразява,
	отвръща ми, че мойта скръб не проумява,
	лишавайки ме от отплата справедлива.

	С това, що би разбрала и гората дива,
	не се Лусинда и до днеска съгласява;
	надеждата за изцеление забавя
	и продължава мойта скръб немилостива.

	Скали, на мъката свидетели бъдете,
	вий, камъни, де плаках толкоз дни нещастни,
	реки, от моя плач прелели бреговете,

	предайте и бълнуванията ми неясни;
	за мойта скръб, стени, поне и вий кажете,
	дарени със душа от воплите ми страстни.


#	2

	Когато проследя съдбата си човешка
	и виждам пътя, минат досега от мен,
	аз се учудвам, че човек тъй заблуден
	накрай е стигнал да познае свойта грешка.

	Когато гледам отлетелите години,
	захвърлен разума божествен в мрак и зло,
	разбирам, че добро небето е било,
	щом на душата ми не даде да загине.

	Аз влязох немощен във лабиринта чуден,
	на нишката на битието поверил
	спомнянето свое толкоз закъсняло.

	Надмогна твоя блясък мрака ми разблуден
	и ето се завръща в своя край немил
	чудовището на заблудата умряло.


#	3

	Овчарю, който ме от сън дълбок извади
	с любовните свирни на своята цафара
	и върху гегата във лятната омара
	разтягаш си ръцете жилави и млади,

	възвий очи към мойта клетва милостиви:
	за мой изгорник и стопанин те признавам,
	ще следвам вредом упорито, дума давам,
	свирнята ти и твоите нозе красиви.

	Ти, който от любов умираш, чуй за бога,
	не се плаши от моите грешки и безсилие,
	другар на всички ни, от обич обладани,

	почакай и изслушай моята тревога;
	ала защо ти казвам да почакаш, мили,
	щом твоите нозе са като приковани.


#	4

	Кога те гледам, боже, в моите ръце
	и святото причастие вземам на колене,
	уплашвам се за миг от мойто дръзновение,
	трептя пред благостта на твоето сърце.

	Ту в уплах се отдръпва моята душа,
	ту от любов отдава се на плач безкраен,
	защото аз, за греховете си разкаян,
	от мъки се боя и всуе се теша.

	Към мене обърни ти милосърден взор,
	че на заблудата в пътеките омразни
	ме тласнаха неудържимо мисли празни.

	И нека не тъжи тъй моя чер позор:
	от този, който те държи в ръце негодни,
	да не оттегляш ти ръцете си господни.


#	5

	Аз казвах, казвам и ще казвам всеки ден,
	че е приятелството благо най-голямо.
	Кой грък, кой римлянин и кой испанец само
	ще ни даде такъв приятел съвършен?

	Да бъде тачен и навек благословен
	комуто е небето дало вярно рамо,
	приятел съвършен в скръбта и радостта му;
	великодушно бе, признавам, то към мен.

	Да имаш тъй голям приятел е повеля
	и висше благо. О, жадувал бих тогаз
	душа, добро и зло със него да споделя.

	Но да живея, без да го познавам аз!
	Защото се страхувам, ако го спечеля,
	случайно да го не загубя в някой час.


#	6

	Ти, дъщеря на времето, живя през оня
	далечен златен век невинна на земята,
	отдето силом днес изселва те лъжата
	във таз епоха на желязото и стона.

	Свещена истина, украса на небето,
	което твойто слънце огнено затваря,
	ти мир донасяш на войната наша стара,
	съкровище си на човечеството клето.

	Девица непорочна, гола, величава,
	от алчността и силата непобедена,
	на слънцето прозорец чист, какво аз мога

	да сторя, със какви слова да те прославя,
	живот и дух, език на цялата вселена,
	щом, дивна истина, едно си ти със бога?


#	7

	Овчарят, цял премръзнал, в планината строга
	поваля с брадвата една борика черна
	и щом изгрее едрата звезда вечерна,
	наклажда огън и заспива без тревога.

	Оставя волът кротък привечер полето
	и своя полет ластовката уморена,
	пътеката си — скитникът, косата — лена:
	отдъхва всичко под стрехата на небето.

	Макар нощта със своята наметка чудна
	да ръси сън над цялата природа жива,
	очите мои не почиват в тъмнината.

	Страхът и стонът ги превръщат в стража будна,
	дори Меркурий засиял не ги приспива:
	високо взират се очите на душата.
P$
