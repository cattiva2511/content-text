P>
	От мен щом бягаш, Лисида*, тогава
	[* _Лисида_ — зад това име се крие Луиса де ла Серда, от дома на Мединасели. Тя е любимата, по която Франсиско де Кеведо напразно въздишал цели двадесет и две години.]
	бъди и като ручея студен,
	що вечно бяга от брега зелен
	и винаги го щедро оплодява.

	От моите ласки бягаш с вид спокоен,
	но виж в очите пламъка игрив:
	макар и пътем, този огън жив
	поне за стрък тревичка е достоен.

	Тъй като причиняваш мойта мъка
	и смееш се над скръбния ми зов
	във пустошта на нашата разлъка,

	при своите лъкатушения нови,
	прости ми, горда, моята любов
	и отнеси със тебе моя повик.
P$
