P>
	Едно теле наивно и младо
	си пасеше край овче стадо.
	Но кучето като се задърли,
	че върху него като се хвърли.
	И телето, подгонено зле,
	гледаше просто като теле.

	Аз го потупах по потната шия
	и му рекох:
	— Всичко ще ти разкрия.
	Ти, разбира се, не си вълк.
	Но псето си има дълг
	и трябва на стопанина да покаже,
	че и телета не пуска даже,
	а камо ли да не уварди
	от вълци, тигри и леопарди.
	И си е право псето.
	Защото, додето
	телето трева пасе,
	месо яде всяко псе.
	А кой ще му го даде?
	Така де!
	Но и не само зарад храната
	псето ще си троши краката.

	Към туй го тласка самата природа
	на неговата вълча порода.
	Не може все да лежи и лапи да лиже.
	Не може все срещу мухите да мижи.
	Трябва и кръвта си да пораздвижи.
	Но где толкова вълци, колкото псета?
	Та се налага да гонят телета…
P$
	{img:podgonenoto_tele.png}
