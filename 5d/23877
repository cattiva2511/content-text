	Известният швейцарски писател и преводач Франц Каспар е роден през 1916 година в Раперсвил. Основната си професия и специалност етнология дълго време упражнява в Южна Америка, където заедно с научната си работа създава и няколко книги, посветени на индианците. След това е главен редактор на редакция за детска и юношеска литература в голямо швейцарско издателство. Франц Каспар е инициатор и организатор на фондацията „Йохана Спири“. Написал е много детски книги, които са издадени и се четат от децата по целия свят. Между тях са: „Сам сред индианците“, „Розичката Хю отново пътува по света“, „Фридолин“, „Малкото мече“, „Минарик“, „Петер тромпетистът“, „Ела да поиграем“, „Френци отива да спи“ и много други.
	„Фридолин“ е едно от най-четените и превеждани произведения на Франц Каспар. Чрез нея малките български читатели ще се запознаят едновременно с известния детски писател и с неговия герой, малкия дакел Фридолин.
	Написана за малки деца, в книгата се разказва за веселите приключения на симпатичното кученце Фридолин, което получава за рождения си ден от своя млад господар нов красив нашийник, но го загубва някъде и отчаяно тръгва да го търси.
	„Фридолин“ е една чудесна весела история, която се чете с голямо увлечение. Животните разговарят помежду си и с хората, а Фридолин със своите чисти и наивни постъпки става симпатичен и служи за пример на децата.
	Приключения, весели истории, криминални случки и всеки път победа на доброто, сърдечността и безкористната любов. Това, заедно с близкия до децата художествен стил на автора, с богатия познавателен ефект на книгата, прави от „Фридолин“ любимо четиво за малките. Само в Швейцария историите и приключенията на дакела Фридолин са претърпели десет издания.