	[* _Нумансия_ — град в древна Испания, недалече от днешния град Сориа, разрушен от Сципион Емелиано през 133 г. преди н.е. след продължителна обсада. Жителите му загинали под развалините, но не се предали.]

#	Испания

	Небе просторно, ясно и високо,
	що с даровете си обогатяваш
	от мойта шир това место широко
	и го над другите възвеличаваш,
	смили се над теглото ми жестоко
	и щом към скръбните благоволяваш,
	благоволи за тежките страдания
	и към самотна сирота Испания.

	Достатъчно е, че на мойто тяло
	ти членовете беше изсушило,
	в недрата ми пред слънцето изгряло
	бе царството на мъртвите разкрило;
	богатства на безчет тирани дало,
	на финикийци беше подарило
	царствата ми, защото тъй поиска
	или заслужих го с простъпка ниска.

	Нима ще бъда аз на чуждо племе
	безропотна робиня непрестанно
	и знамето си в толкоз подло време
	не ще съзра, от свобода развяно?
	Ах, толкова страдания големи
	със право сполетяха ме отрано,
	защото моите чеда сърцати
	се разминават като непознати.

	Тъй се и никога не помириха
	душите в своята враждебност бясна,
	по-силно даже се отдалечиха,
	когато немотията порасна,
	накрая тази тяхна разпра лиха
	на варварите ме в ръцете тласна:
	и грабиха те моето богатство,
	и мъчиха ме дълго със злорадство.

	Едничка е Нумансия, която
	от ножницата меч искрящ извади
	и гордо защити си свободата,
	като до капчица кръвта си даде.
	Сега настъпва с края на борбата
	и сетен час за стари и за млади.
	Умря градът, но неговата слава
	и днес подобно феникс оживява.
