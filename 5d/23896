P>
#	1

	В зори дойди, приятелю мой весел,
	дойди в зори.

	В зората на най-хубавия ден,
	приятелю любим, дойди при мен.

	Със светлината на деня дойди,
	ала другари с тебе не води.

	Със светлината на деня дойди,
	ала с дружина само не бъди!


#	2

	Залюбиха ме трима маври
	в Хаен:*
	[* _Хаен_ — град, столица на провинция със същото име.]
	Аша и Фатима и Мариен.

	Напети тримата, припряни,
	отиваха маслини да берат,
	но ги намериха обрани
				в Хаен:
	Аша и Фатима и Мариен.

	И ги намериха обрани,
	и върнаха се онемели,
	безпомощни и побледнели
				в Хаен:
	Аша и Фатима и Мариен.

	Тъй трима маври възгордени
	отиваха развеселени
	да късат ябълки червени
				в Хаен:
	Аша и Фатима и Мариен.


#	3

	Топлеха ме, мое сърце,
	очите твои тъмнозелени.
	Кой ги стори чужди, студени?
	Мои бяха, непозната, очите,
	които впиваше в мен дяволити.
	Като ме гледаш, ме умъртвяваш,
	като ги гледам, живот ми даваш.
	Не бъди непозната за мене,
	не ги сторвай чужди, студени,
	очите твои тъмнозелени.


#	4

	В малката градина
	ще умра,
	в розовия храст
	ще ме убият.
	Аз отивах, майко,
	рози да бера,
	свойта смърт да найда
	в малката градина.
	Аз отивах, майко,
	рози да откъсна,
	свойта смърт да найда
	в розовия храст.
	В малката градина
	ще умра,
	в розовия храст
	ще ме убият.


#	5

	При тополите отидох, мамо,
	да видя как ги вятърът поклаща
	При белите тополи на Севиля
	да видя мойта хубава изгора.
	При тополите отидох, мамо,
	да видя как ги вятърът поклаща.


#	6

	Очите си вдигни, девойче:
	те от любов към мен искрят.

	Не ги повдигаш ти надменни,
	но приветливи и засмени,
	та мойте болки изцелени,
	щом ги съзрат, да се смирят.

	Те мъртъвците съживяват,
	свободните те роби правят,
	към мен ли чужди се отправят,
	усещам, ще ме уморят.

	Очите си вдигни, девойче:
	те от любов към мен искрят.
P$
