	[* _Публикация:_ — Червен смях. Седмично илюстровано литературно-хумористично списание. София, г. IV, бр. 11 от 8 март 1923 г., с подпис: _Гаврош_.
	Стихотворението е написано по повод щедрите предизборни обещания, давани от столичния кмет Крум Попов. Ръководителите на софийската община често говорят за благоустройството на столицата, обещават, че ще павират улиците, ще продължат трамвайните линии и пр. — Бел. Веска Иванова. Събрани съчинения, том 4. Български писател, 1979.]
P>
	Никой не е предполагал
	шум и нулите да вдигат,
	но да бъда толкоз нагъл,
	само глупостта не стига.

	Трябват шайки детективни,
	ред закони беззаконни,
	и тогаз лъжи приспивни
	дрънкам в кметствата районни.

	Избори в неделя има —
	златни кули обещавам.
	С трима души, точно с трима,
	„Пиротска“ пак разкопавам.

	Бре трамвай без колелета,
	бре училищни реформи,
	и тъй, само за адета,
	на месото турям норми.

	Въглища ако ви трябват —
	Перник цял да ви харижа;
	ако скъп ви е пък хляба —
	аз поемам тая грижа.

	Хлябът четири бе лани,
	лев — днес, щом ви е приятно!
	Гълтайте бе, столичани,
	гълтайте лъжи безплатно.
P$
