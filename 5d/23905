P>
	За Франция пое момата,
	нагиздена и натъкмена:
	отиваше в Париж, където
	тя имаше баща и майка.
	Не щеш ли, път погрешен хваща,
	а хваща и водач погрешен,
	до дъб един се приближава,
	за да дочака верен спътник.
	Видя — насреща иде рицар,
	водач добър в Париж го води.
	Щом го видя, момата тихо
	такива думи му отправи:
	„Мой рицарю, ако обичаш,
	вземи ме с твоята дружина!“
	„Със радост — рече той, — госпожо,
	със радост, мой живот!“ — отвърна.
	И слезе тутакси от коня
	да й се поклони дълбоко,
	отзад на коня сложи нея,
	а той качи се на седлото.
	Не минали полвин от пътя,
	захвана той да я ухажва.
	Щом думите му чу, момата
	веднага го прекъсна смело:
	„Поспрете, рицарю, поспрете,
	такава глупост не правете:
	дете съм на един прокажен
	и на прокажени съм щерка,
	човекът, който ме досегне,
	прокажен изведнъж ще стане.“
	Изпадна рицарят в уплаха,
	ни думица не й отвърна.
	Когато във Париж да влязат,
	момата се усмихва хитро.
	„Защо се смеете, госпожо?
	Защо ти, мой живот, се смееш?“
	„На рицаря се смея само
	и неговото малодушие.
	Мома да имаш сред полето
	и да му мислиш за учтивост!“
	Тогава рицарят засрамен
	намери да й отговори:
	„Госпожо, хайде да се върнем,
	че нещо съм, комай, забравил.“
	Момата досетлива рече:
	„Не бих желала да се върна,
	ала и да се върнем, никой
	не би докоснал мойто тяло:
	на краля френски дъщеря съм
	и на кралица Константина;
	човекът, който ме досегне,
	ще заплати това прескъпо.“
P$
