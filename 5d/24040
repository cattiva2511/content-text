P>
	Не искам да я видя!
	Кажете на луната да изгрее,
	не искам на Игнасио кръвта
	въз пясъка да видя.
	Не искам да я видя!

	Луната се открива цяла,
	бял кон на облаци спокойни.
	Блещука сънната арена
	с върби по всички бариери.
	Не искам да я видя!
	И нека моят спомен да помръкне!
	Ясмините невинно бели
	за тая гибел известете!
	Не искам да я видя!
	А кравата на дните стари
	облизваше с език печален
	муцуна от червени кърви,
	по пясъка разлени,
	и биковете на Гисандо
	почти от смърт, почти от камък
	мучеха като две столетия,
	досита бъхтали земята.

	Не искам да я видя!

	Игнасио, смъртта нарамил,
	се изкачи по стъпалата.
	Той търсеше зората бяла,
	ала я нямаше зората.
	Той търси своя верен профил,
	ала сънят го заблуждава.
	Той търси свойто стройно тяло,
	а си кръвта изтекла найде.
	Не искайте от мене да я видя!
	Не искам да усещам аз струята
	как мъничко по мъничко отслабва,
	струята, дето озарява
	най-предните места и пада
	по кожите и кадифето
	на жадната възбудена тълпа.
	Кой там ми вика да погледна?
	Не искайте от мене да я видя!

	Очите му не трепнаха, когато
	до себе си рогата остри зърна,
	но майките страхотни
	издигнаха глава.
	И чак от пасбищата като вятър
	изви се зов на гласове потайни
	към стадото от бикове небесни,
	пастири на мъглата бледа.
	Не е видяла княз до днес Севиля
	по хубост и по смелост с него равен,
	ни сабя като неговата сабя,
	пито сърце така правдиво.
	Като река от лъвове сърдити
	бе неговата чудна сила
	и като торс от светъл мрамор
	бе очертана мъдростта му.
	На Андалусия небето
	му позлатяваше главата
	и неговият смях бе цвете
	от прелест и от разум.
	Какъв безстрашен бикоборец!
	Какъв добър планинец в планината!
	Как беше благ със класовете!
	Как твърд със шпорите звънливи!
	Как мил и ласкав със росата!
	Как ослепителен във празник!
	Как страховит на тъмнината
	със бандерилите последни!
	Но ето вече спи навеки.
	И мъховете, и тревата
	със пръсти сигурни разтварят
	цвета на неговия череп.
	И пеейки, тече кръвта му,
	тя пее по лъки и по ливади,
	по ледени рога се плъзга,
	люлей се без душа в мъглата,
	с копита хиляди се сблъсква
	като език печален, дълъг, тъмен,
	за да остане локва от агония
	до звездния Гвадалкивир!
	О бяла крепост на Испания!
	О черен бик на скръб и мъка!
	О кръв могъща на Игнасио!
	На неговите вени славей!
	Не.
	Не искам да я видя!

	За нея няма на света потир,
	ни има ластовици да я пият,
	ни светъл скреж да я смразява,
	ни песен, ни поток от лилии,
	ни със сребро кристал да я покрива.
	Не.
	Не искам да я видя!
P$
