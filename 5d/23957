	[* _Развалините на Италика_ — това дълго стихотворение е било приписвано на Франсиско де Риоха (1583–1659), „нежния поет на цветята“, библиотекар на краля и съветник на Трибунала на Инквизицията.]
P>
	Полетата пустинни, Фабио, и оня
	гол хълм, що виждаш ти с душа опечалена,
	били са някога Италика* преславна.
	[* _Италика_ — древен римски град, близо до Севиля.]
	На Сципион* победоносната колония
	[* _Сципион Африкански_ — римски пълководец, който воювал през Втората пуническа война в Испания и победил Ханибал през 202 г. пр.н.е.]
	намирала се тук. Жестоко повалена,
	страхотната стена лежи с земята равна,
	една останка стародавна,
	която скръб и жалост буди.
	От войнствените древни люде
	възпоминания остават погребални,
	велики сенки нам за пример и поука.
	Туй място е било стъгда и храм бил тука;
	до нас са стигнали едни следи печални.
	От баните и от игрището голямо
	във въздуха се носи лека пепел само.
	И кулите, на малко ветрове надвили,
	под свойта тежест днес са рухнали без сили.

	А този срутен запустял амфитеатър,
	на боговете чест, която оскърбява
	със жълтите си цветове лопенът прашен,
	се е превърнал във трагически театър,
	където времето единствено представя
	триумфа прежен и разгрома му сегашен.
	Защо и днеска с крясък страшен
	навалицата разярена
	не пълни пустата арена?
	Щом равнината с хищници е още пълна,
	где гладиаторът? Где силните атлети?
	Изчезна всичко, а смехът и гласовете,
	звучали някога, мълчание погълна;
	но още времето с останки от стените
	ужасни зрелища поднася на очите
	и гледат те руината така смутени,
	че пред печалния й вид душата стене.

	Тук се роди светкавицата на войната,
	велик баща на нашата родина скъпа,
	победния Траян*, благочестив отрано,
	[* _Траян_ — римски император, роден в Италика.]
	в нозете на когото се простря земята,
	която вижда Изгревът, която къпе
	кадикското море с талази непрестанно.
	Тук някога на Адриано,*
	[* _Елио Адриан_ — осиновен син на Траян и също император на Рим.]
	на Кайо*… странникът известен,
	[* _Кайо Силио Италико_ — римски поет, роден в същия град.]
	и Теодосия* божествен
	[* _Флавио Теодосий I Велики_ — римски император.]
	били люлени люлките от кост и злато.
	Тук, щедро увенчани с лаври и ясмини,
	са ги посрещали уханните градини,
	сега потънали във къпинак и блато.
	Дворците мраморни, за Цезаря градени,
	са грозно жилище на гущери зелени.
	Дворци и цезари умрели са отдавна
	и даже камъните с името им славно.

	Ако не плачеш, Фабио, при таз обида,
	тогава взри се в улиците разрушени,
	виж арките и мраморите разпилени,
	виж тези статуи, които Немезида*
	[* _Немезида_ — гръцка богиня на скръбта, а после и на възмездието.]
	е повалила ничком, как лежат прострени
	и спят погребани в дълбокото мълчание
	прославените им стопани.
	Такава си представям Троя,
	злочеста във съдбата своя,
	и Рим, от който името едва остава,
	отечество на боговете и царете,
	и тебе, за която нямаше обети,
	ни справедлив закон, Атина величава,
	съперница на вековете неуморна,
	днес само пепелище, пустота просторна,
	която ни смъртта, ни ориста помилва,
	макар че мъдра бе, макар че бе и силна.

	Ала защо така умът се уморява
	да търси за тъга и жал причини нови?
	Достатъчно е и това да го принуди,
	щом още дим се вие, още тлей жарава,
	звучат стенания и плачове сурови!
	Поверие ли или някой гений буди
	ума на тукашните люде,
	та те разправят възхитени,
	че чуват в тиха нощ да стене
	един печален глас от миналото време:
	„Падна Италика“, а Ехо* жалостива
	[* _Ехо_ — нимфа от древногръцката митология, чието име се свързва с несподелена любов.]
	отвръща му „Италика“ в гората дива,
	която шепотом с листата си подема
	„Италика“, и чули името любимо,
	въстават сенки, множество неизброимо,
	и стона подновяват в тъмната руина.
	Тъй простолюдието жали и проклина!

	Тез стихове, които, гостенин доволен,
	дължа на твойте прадеди свещени,
	тям посвещавам аз, Италико ревнива.
	Ти (ако моя глас и тоя дар неволен
	са угодили на руините студени,
	отдето нося тая вест тъй жалостива)
	ми дай като благочестива
	отплата тази милост още
	да видя тук светите мощи
	на кардинал Геронцио* многострадален.
	[* _Геронцио_ — авторът Родриго Каро бил и археолог. Той издирвал гробницата на споменатия прелат и може би на това дължим стихотворението, което в много отношения може да се вземе като предвестник на романтизма.]
	Къде е неговият гроб, ми покажи ти,
	ще издълбая с топли сълзи канарите,
	укрили саркофага му от камък дялан.
	Но всуе прося аз единствено утеха
	за благото, що небесата ти отнеха.
	Със злак и хвойна си краси развалините
	за завист на света, за завист на звездите.
P$
