	[* Ръкописът на тази „Любовна поема“ е намерен в края на XIX в. Публикувана е от А. Морел Фатио, който я разделя на две отделни части: „Любовна поема“ и „Спорът на виното и водата“. Смята се, че поемата е написана в началото на XIII в.]
P>
	В един април след обедния час
	полегнах под една маслина аз.
	На ябълков зелен върхар
	съгледах сребърен пахар.
	И вино бистро и червено
	догоре в него бе налено;
	покрито беше с кърпа бяла,
	та жега да го не разваля.
	Навярно сложила го бе на сянка
	на таз градина знатната стопанка,
	та щом приятелят й се отбие,
	от виното да му даде да пие.
	И който би такова вино пил
	с похапката си сутрин подранил
	и с него всеки ден се би гощавал,
	той никога не би се разболявал.
	На ябълковия върхар
	по-горе зърнах друг пахар;
	напълнен беше със вода студена
	отнякъде в градината зелена.
	Готов бях с удоволствие да пия,
	но се боях да нямаше магия.
	Сложих глава на билките ливадни,
	да не слънчасам в огненото пладне.
	Съблякох дрехите послушно,
	да ми не бъде тъй задушно.
	Лежах до извор чист и зашуртял,
	такъв едва ли някой е видял;
	той толкова голямо благо беше,
	че с хладина ливадата поеше;
	наоколо от злак и ведрина
	не се усещаше горещина.
	Навред благоухаеха тревите,
	които бяха близо до водите:
	градински чай и перуника,
	и теменужки, и вратика;
	там имаше треви неизброими,
	едва ли някой знае ги по име.
	Но мирисът им благ и лек
	би съживил умрял човек.
	Аз от водата глътчица отпих
	и отведнъж се освежих.
	Наведен взех тогава цвете
	(и не най-лошото) в ръцете
	и за любов да пея пожелах.
	Една девойка в тоя миг съзрях,
	по-хубава до днес не съм видял,
	ликът й беше руменен и бял…
	Наметката, плещите й покрила,
	не бе от друго, а от чиста свила.
	Широкопола шапка на главата,
	за да й не вреди горещината.
	А на ръцете ръкавици бяли,
	не прости люде бяха й ги дали.
	Върви така и си бере цветя
	и с глас висок за обич пее тя:
	„Приятелю, какъв е моят жребий!
	Дали ще можем да се видим с тебе?…“
	Когато туй мълвеше мойта дама,
	тя мислеше, че близо никой няма,
	ако ме бе видяла, без съмнение
	не би избягала от мене.
	„Кажете, дамо, казах в порив нов,
	познали ли сте някога любов?“
	„Обичам, да — отвърна ми тогаз,
	но милия си не познавам аз…“
	„Какво говорите вий, моя дамо,
	какъв залог ви даде любовта му?“
	„Тез ръкавици, тая шапка бяла
	и пръстена ми заедно с воала
	за своята любов ми е изпратил,
	за да ги нося, моя мил приятел.“
	И накитите си познах тозчас,
	които бях проводил аз.
	Тозчас и тя ми пояса позна,
	тъкан от хубавата й ръка.
	Свали наметката си от плещите,
	целуна ми устата и очите…
	„Обичам те, ми каза мойта мила,
	за крал дори не бих те заменила.“
	След туй отиде си, без да се бави,
	и безутешен ме остави.
	Щом вън я от градината видях,
	помръкнах цял, за малко не умрях.
	Наистина поисках да умра,
	но снежнобяла, нежна и добра
	една незнайна гълъбица мина,
	летейки над овощната градина.
	Звънеше за крачето закачено
	едно звънченце позлатено.
	Тя щеше в извора да се окъпе,
	но ме видя и на часа отстъпи
	и гмурна се в пахара заблудена,
	но тъкмо да излезе разхладена,
	катурнала пахара със крила,
	водата му във виното изля.
P$
