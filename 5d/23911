P>
#	1

	Когато осъзнавам своето тегло
	и през какви места ме е превело зная,
	намирам, заблуден, че съм могъл накрая
	да се натъкна и на по-голямо зло.

	Ала река ли да забравя моя път,
	не зная толкоз зло отгде ме е слетяло;
	аз свършвам и усещам как със мойто тяло
	тревогите и грижите ми ще умрат.

	Ще свърша аз — че се предадох, без да ща,
	на оня, който ще умей да ме погуби,
	ако тя иска и рече да го залюби.

	И тъй като и мойта воля е смъртта,
	какво ще може друго нейната да стори,
	към мен така враждебна на това отгоре?


#	2

	За миг един надеждата ми се възправя,
	но от усилието свое уморена,
	отново пада и накрая примирена,
	на недоверието свободно място дава.

	Кой би понесъл толкоз тягостна промяна
	от добрина към зло? О ти, сърце разбито!
	Поободри се в своите бедствия, които
	ти носят негли щастие освен имане.

	Готов съм да разбия страшната грамада,
	която моят злополучен дял иззида
	от хиляди несгоди, трудности и злости.

	Не могат смърт, нито затвор, нито преграда
	да ми попречат да отида да ви видя,
	свободен дух или човек от плът и кости!


#	3

	В душата ми изписано ви е лицето;
	и туй, що искам да напиша днес за вас,
	сама го вий написахте, чета го аз,
	тъй както го самотен съхраних в сърцето.

	Във него ще пребъда и макар далече
	цял да не се побира образът ви в мен,
	аз вярвам туй, що не разбирам изумен,
	и вярата за истина приемам вече.

	Аз се родих да ви обичам и се радвам;
	по мярката на своята душа ви аз скроих
	и според кройката за обич ви избирам.

	Което имам, вам дължа го, изповядвам;
	за вас живея аз, за вас се аз родих;
	готов да мра за вас, за вас сега умирам.


#	4

	Обети сладостни, за мое зло обети,*
	[* _Обети сладостни, на мое зло обети…_ — според Кенистън този сонет бил написан по повод смъртта на доня Исабела Фейре.]
	тъй радостни, когато бог бе щедър с мен!
	Бъдете живи в моя спомен съкровен
	и с него заедно за мойта смърт заклети!

	Кой би ми казал тук, когато в часовете
	изминали живях, от вас ощастливен,
	че ще ви призовавам скръбен някой ден
	със толкоз поплаци и сълзи и навети?

	И тъй като за миг отнехте ми доброто,
	което давали ми бяхте час по час,
	сега със него отнемете ми и злото.

	Със право иначе ще подозирам вас,
	че ме дарихте с толкова блага, защото
	сте искали по тях от жал да гасна аз.


#	5

	На роза и на крин цвета догдето
	лицето ви невинно притежава
	и погледът ви огнен укротява
	и пали едновременно сърцето;

	догдето вятърът разрошва, рие
	косата, в златни кичури прибрана,
	и я стремглаво гони разпиляна
	по бялата красива права шия;

	плода узрял на пролетта берете,
	преди сърдито времето в гнева си
	със сняг върха прекрасен да поръси.

	Ще свехне розата от студовете,
	че възрастта мени чевръста всичко,
	но не променя своята привичка.
P$
