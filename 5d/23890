P>
	Бе майка явно по жалейката и черна,
	набързо турната, след като бе видяло
	окото й в носилка кървавото тяло
	на тоз, що бе отгледала с любов безмерна.
	Небето хули тя, в проклятия избухва,
	със нови болки покосява свойто здраве
	и толкоз мъка силите й съкрушава,
	че клета на земята прималняла рухва.

	Дере сама лицето си със всичка сила,
	с пестници бие се жестоко по гръдта,
	целува своя син в студената уста,
	кълне ръката, що го беше умъртвила,
	кълне войната, що това й зло навлече,
	избира жалба от свирепа по-свирепа,
	отказвайки се от утехата нелепа,
	и още жива сякаш е умряла вече.

	Безспир ридаейки, тя вика страховито:
	„О ти, убиецо на моя син тъй мил!
	Да беше мен убил, а него пощадил:
	не бих се била като него упорито;
	туй би било за мене по-достойно нещо,
	по-малък и грехът, убиецо, за тебе
	и ти не би почернил неговия жребий,
	ни мене би оставил да скърбя горещо.

	Смъртта да бе ме преди него сполетяла,
	очите ми на братята си пред очите
	би склопил моят син с ръцете си честити
	и аз веднъж бих само на света умряла,
	а тъй безбройно пъти ще умирам клета,
	додето му измивам кървавите рани
	с печални топли сълзи, сълзи невидяни,
	макар от майка му покрусена пролети“.
P$
