P>
D>
	На Диего Оларте*
D$
	[* _Диего Оларте_ — приятел на поета.]
	Когато гледам небесата
	от светлини безбройни украсени,
	а после взирам се в полята
	от дълга нощ обиколени
	и в дрямка и забрава потопени;

	любов и мъка във гърдите
	събуждат смут, подобно огън ален,
	без да усетя от очите
	изтръгват ми поток кристален
	и казвам аз накрая с глас печален:

	О, храм на красота свещена,
	обител, от сияния обзета,
	макар и горе в теб родена,
	каква съдба, каква несрета
	държи в тоз чер затвор душата клета?

	Какво безумство отстранява
	от истината свята сетивото,
	та без да иска, то забравя,
	че е божествено доброто
	и гони празни сенки във живота?

	Отдаден на мечта щастлива,
	човек нехай за своя дял, додето
	със крачката си мълчалива
	безспирно се върти небето
	и дните на живота му краде то.

	Събуждайте се вие, смъртни,
	и погледнете как сте ощетени,
	ще могат ли души безсмъртни,
	от добротата сътворени,
	с лъжата да живеят примирени?

	Ах, погледа си подигнете
	към вековечната небесна сфера,
	от днес прищевките презрете,
	със суета и със химера
	живота ви изпълвали довчера.

	Не е ли малка точка само
	земята наша тромава, сравнена
	с изображението голямо
	на величавата вселена
	преобразяваща, преобразена?

	И кой не се учудва много
	от сговора на светилата славни
	и от движението им строго,
	от стъпките им, тъй неравни,
	а всъщност съразмерно плавни?

	Търкаля колело сребристо
	луната и светлика му изпраща,
	де властва знанието чисто
	и ненагледна и блестяща
	Венера пътя на Меркурий хваща;

	след тях по други път небесен
	Марс кървав и сърдит си следва хода
	и кротко Юпитер понесен
	сред толкоз благо и изгода
	с лъча си влюбен прояснява свода;

	баща на вековете златни
	кръжи Сатурн по божата повеля,
	съзвездията благодатни
	като добра разумна челяд
	имането от светлина поделят.

	И всичко туй когато знае
	и низостите на земята съди,
	кой не ридай и не желае
	душата волна пак да бъде
	и да витае радостна навсъде?

	Блаженството е тук дълбоко,
	тук властвува покоят, тук смирена
	върху престола си високо
	седи и Любовта свещена,
	със почит и наслади окръжена.

	Безкрайно чудна красотата
	тук цяла се показва; и сияе
	невинно бяла светлината,
	защото мръкване не знае,
	тук вечна пролет грее и ухае.

	О, вий, поля необозрими!
	О, пасбища прохладни и приятни!
	О, извори неизтощими!
	О, вие, лона` благодатни!
	И долини с богатства необятни!
P$
