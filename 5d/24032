P>
	Река Дуеро, стар Дуеро,
	не слиза никой с теб да тръгне,
	не спира никой, за да чуе
	звънът на твойта вечна строфа.
	Коварен или равнодушен,
	градът ти хладно гръб обръща.
	Не иска в твойто огледало
	зида си нащърбен да вижда.
	Дуеро стар, ти се усмихваш
	сред корените си сребристи,
	докато лошавите жътви
	със своите романси мелиш.
	Между светиите от камък
	и чародейките тополи
	минаваш и с вълните носиш
	слова за обич, сладки думи.
	Кой едновременно би могъл
	спокоен и в неспирен поход
	един и същи стих да пее,
	но винаги с вода различна?
	Река Дуеро, стар Дуеро,
	не слиза никой с теб да тръгне
	и вече никой не желае
	да чуе твойта вечна строфа.
	Еднички влюбените млади
	при теб дохождат да те питат
	и ронят в твойта бяла пяна
	слова за обич, сладки думи.
P$
