P>
	Който от любов се раздели
	и за свойто безпокойство жали,
	лъже: без душа кое ли тяло
	би почувствувало, че го боли.

	Да заминеш, означава смърт:
	никой не допуска, че в разлъка
	само позволително за мъка
	притежава бедната ни плът.

	Ако аз усещах на света
	и отсъстващ зло така надменно,
	без душа живял бих непременно
	въпреки закона на смъртта.

	Който изменил е на душата
	и е тялото погубил клето,
	поделил е царството, което
	за опустошено вече смята.

	Предпочитам да съм мъртъв аз,
	не отсъствуващ от място пусто;
	мъртвите се тачат с благо чувство,
	не отсъстващите като нас.

	Ще отдъхне, който е умрял,
	ще ридае, който заминава;
	почест на умиращия правят,
	към заминалия нямат жал.

	Аз ти пиша тих и търпелив,
	не че с теб животът ми не свършва,
	а защото трябваше да върша
	и отсъствуващ неща на жив.

	И когато, чужд и непотребен,
	предусещах, Лиси, своя край
	и се виждах вече мъртъв, знай,
	жив оплаках се заради тебе.

	Туй, що днес ме мие, плач не беше,
	ни сълзи, че с тебе се деля,
	бе вода, която се изля
	в оня огън, който ме гореше.
P$
