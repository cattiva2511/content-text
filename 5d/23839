	[* _Публикация:_ Маскарад. Седмично художествено-хумористично списание. София, г. I, бр. 17 от 25 март 1923 г., с подпис: _Нагел Смуглий_.
	Печата се със следната поправка:
	Ст. 9: „Виното младостта отравя ни“ вм. „Виното младостта оправя ни“. — Бел. Веска Иванова. Събрани съчинения, том 4. Български писател, 1979.]
P>
	Не сме в живота изоставени,
	навред като всеблаг Христос,
	когато гибел застрашава ни,
	полицията е на пост.

	Човек е често невнимателен —
	настине в полунощний мраз,
	и виж по начин занимателен
	гърбът му стоплен е завчас.

	Виното младостта отравя ни,
	а младостта е скъпа нам,
	но в кръчмите не сме забравени —
	полицията бди и там.

	С гласец лирично приспивателен
	за младостта държи ни тост
	и с взор до дъно изпивателен
	тя денонощно е на пост.

	В опасност ли ви е слугинята,
	прозорците когато мий,
	уви, не ще умре мърцина тя —
	бъдете си спокойни вий.

	Знам — случаят е тъй трогателен:
	виж плъзнал се кракът й бос,
	но с поглед строго изпитателен
	полицията е на пост.
P$
