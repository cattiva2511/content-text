	Бе от годината сезонът на цветята,
	във който на Европа* злият похитител —
	[* _Европа_ — дъщеря на финикийския цар Агенор, похитена и отведена на остров Крит от Зевс, престорил се на бик.]
	чело със полумесеците на рогата
	и косми, смесени на слънцето с лъчите
		блестяща слава на небето —
	пасе звезди в небесните полета,
	когато тоя, що от момъка на Ида*
	[* _Ида_ — име на планина в Крит, известна с лечебните си билки.]
	би бил по-пъргав виночерпец на Юпитер, —
	клет корабокрушенец — с мъка и обида
	нададе толкоз кротки жалби и стенания,
		че съжалил се, Океана
		спря вятъра, смири вълните
		на клетника при стона,
	напомнил му за лирата на Ариона.*
	[* _Арион_ — гръцки поет и музикант. Херодот разказва, че когато се връщал от Италия, отрупан с богатства, моряците от кораба му поискали да го хвърлят в морето. Преди това обаче той получил позволение да пее. Песента му примамила един делфин, който го отнесъл на нос Тенеро.]

	От бора, който вечно бори се във планината
		със северния вятър,
		останка счупена и жалка,
	една дъска от кораба не беше малка
		на тоя странник за доброто,
	що пътя си бе поверил на океана,
		а на едно дърво — живота,
		и тя делфин за него стана.
	Погълнат от сърдитата стихия,
		насмалко не загина
	и после блъвнат с водорасли и със пяна
	наблизо до скала подводна, увенчана
	със суха тръст и топла перушина,
	подслон намери там, където вият
		гнездата си орлите.
	Целува пясъка и от останките разбити
		с благоговение дъската,
	която го спаси, отдава на скалата:
		и канарите се оставят
	подарък благодарствен да им правят.

	Младежът дрехите си разсъблече,
		изпили океана вече,
	изстиска ги на пясъка крайбрежен
	и ги простря на слънцето тогава,
	а то пък на езика си червен и нежен,
	облизвайки ги с кротката жарава,
	нападна ги и от най-малката им нишка
	най-малката вълна изсмука без въздишка.
	Не виждаше той кръгозорите пустинни,
	които на деня без светлината златна
	размесваха в далечината необятна
	рътлини от вода, морета от рътлини,
	когато пак облечен във това, което
		бе горд избавил от морето,
		изкачва между тръни потъмнели
	по-малко уморен, отколкото уплашен,
	високите скали, които птици смели
		не стигат със летеж безстрашен.
		Възлязъл върху канарата —
		между водата, винаги бучаща,
		и сушата, която шиба,
	зид непристъпен и закрила справедлива —
		със стъпка все по-сигурна отива
	към слабата искра на светлинката,
		що в далнината се поклаща:
		фенер невям от някаква колиба,
	която в тоя залив, от мъгли очистен,
	закотвена, показва, че това е пристан.
