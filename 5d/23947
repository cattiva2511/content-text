	[* _Доменико Греко_ — Доменико Теотокопулос (1541 — 1614), наричан Ел Греко, роден в Крит и живял в град Толедо. Най-прочутият художник на Испания през XVI в.]
P>
	Тоз паметник надгробен с форми вечно млади
	от чист порфир, поклонниче, и чисто злато
	отказва на Всемира четката, която
	живот на глината, дух на дървото даде.

	С гръмовен ек като на Славата тръбите,
	но със дихание безкрайно по-голямо
	прославя склепът името му с тоя мрамор,
	склони колени и си пътя продължи ти.

	Почина Греко. Наследи изкуство ново
	природата, то — знание, а багри — Ирис,*
	[* _Ирис_ — крилата вестоноска на боговете, символ на небесната дъга.]
	Феб — светлини, Морфей* — тъма и сянка свята.
	[* _Морфей_ — бог на сънищата, син на Хипнос. Изобразяват го като старец с крила.]

	Такава урна, и от вещество сурово,
	пий жадно сълзи и с незнаен сладък мирис
	дъхти на аравийското дърво кората.*
	[* _Дъхти на аравийското дърво кората…_ — в оригинала арбол сабео (от Саба в Арабия), прочуто с благоуханието си, от чиято кора правят тамян.]
P$
