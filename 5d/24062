P>
#	4

	Донесоха ми облаците днеска
	възлюбената карта на Испания.
	Ах, колко мъничка върху реката
	и колко върху пашите голяма
	бе сянката, отхвърлена от нея.

	С коне и със кобили се напълни
	от нея хвърлената сянка.
	Аз от седлото в сянката й дирех
	народа си и родната си къща.

	И влязох в двора, де преди години
	една чешма с вода стоеше.
	Макар и да я нямаше чешмата,
	чешмата все така шуртеше.
	И струята, която не течеше,
	потече, за да ми даде вода.


#	12

	Нека създадеме новия човек,
	като пеем.

	Новия човек на утрешна Испания,
	като пеем.

	Новия човек на нашата планета,
	като пеем.

	Пея под звездите в тая нощ студена,
	във която съм самотен и прокуден,

	ала на света не е самотен никой,
	ако има обич и от обич пее.

	От листата се дървото придружава
	и не е дърво, когато стане сухо.

	Птицата — от облака и ветровете,
	и замлъкне ли, престава да е птица.

	От вълните се морето придружава
	и напевите му корабите радват.

	Огънят — от пламъците, от искрите
	и дори от сенките, кога е буен.

	Нищо, знай, не е самотно на земята,
	Новия човек да създадеме с песен.
P$
