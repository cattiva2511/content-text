P>
	О прелестна стена, о кули, увенчани
	с величие, със хубост, с почести и птици!
	О ти, река,* на Андалусия кралице,
	[* _О, ти река на Андалусия, кралице…_ — Гвадалкивир.]
	със златни пясъци, не златни, но пространни!

	О плодна шир, о планина със синкав гребен,
	които утрото злати, небето спира!
	О, винаги еднакво с меч или със лира*
	[* _О, винаги еднакво с меч или със лира…_ — намек за великите кордовяни Сенека, Хуан де Мена и Гонсало де Кордова, наричан Великия капитан.]
	прославян роден край, бленуван и вълшебен!

	Ако между онез развалини безбройни,
	що Даро* къпе и Хенил** накичва лете,
	[* _Даро_ — река в Испания, приток на Хенил, извира от Сиера Невада.]
	[** _Хенил_ — река в Испания, приток на Гвадалкивир.]
	не бяха твоите спомени кърмата моя,

	не биха били моите очи достойни
	да видят твоите кули и реката твоя,
	на хубава Испания омайно цвете!
P$
