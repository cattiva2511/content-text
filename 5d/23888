P>
	И тъй за нашите търговци какво тогаз да кажа тука,
	такъв щом им е занаята да гонят винаги сполука?
	Те могат клетви да изричат, да ги престъпват всеки път,
	забравят бога и душата и мислят, че не ще умрат!

	Във работата тяхна има безкрайно много бъркотия,
	престореност и вероломство, лъжи, лъжи до поразия;
	бог иска да ни са полезни и с нас да не постъпват зле,
	те, както и да се стараят, играят винаги с иле.

	За сукно някакво ще искат отпърво петдесет дуката,*
	[* _Дукат_ (итал.) — монета, сечена през средните векове вън Венеция, отначало сребърна, а после само златна. Това название се приема и от останалите държави.]
	но щом неотстъпчив ви видят, му намаляват те цената
	и изведнъж любезно казват: „За тридесет ще ви го дам!“
	Добре годината да свършат, от нищичко не ги е срам…

	Ако поискате отсрочка, покачват два пъти цените:
	което петдесет не струва, тогава сто ще го платите.
	И полица да им дадете, без друго ще ви задължат,
	отгоре лихва ще платите, ако просрочите денят…

	Строят дюкяните си тъмни и ги оскъдно осветляват,
	платно от Брюге ви показват, но от Руан платно ви дават;
	и моравия плат на тъмно представят за червен дори,
	ала прозорците отварят, когато им броят пари.

	Тъй както казано е в евангелието пресвято,
	тоз, който иска зло да стори, затулва хитро светлината,
	а който е обикнал мрака, заслужено ще види мрак,
	низвергнат в пъкленото царство на нашия всевечен враг.
P$
