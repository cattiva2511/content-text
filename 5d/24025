P>
	Ти първом чрез мълчанието смогна
	да влезеш в мен; в душата ми нахлула
	като вихрушка мълчалива,
	отвя ти мигом съществата празни,
	които населяваха ме всуе.
	И твоето владичество започна
	с мълчание такова,
	че то се смесваше почти с небитието.

	И бе досущ като небето
	между нощта и идващия ден,
	когато то изглежда пусто
	и като че опразва се за светлината,
	прииждаща и неизбежна.
	Огромна сцена, тишина хоризонтална,
	която се изпълва цяла,
	защото твоите устни се разтварят нежно.

	И беше ти накрая глас, и толкоз хубав,
	че можеше да бъде взет за поглед.
	Глас, който не е бил слуга
	на никакъв език, на никакви слова;
	клавиши само,
	където свириш вечната си песен.

	И тъй, когато ти говориш,
	говориш не за да спасяваш
	нещата мимолетни от забрава.
	Пребъдва твоят глас, гласът ти гол,
	що сам незабравим се назовава.
P$
