P>
	На победените зенетци*
	[* На победените _зенетци_ — хора от берберското племе от Сенети, Северна Африка.]
	между конете изтървани,
	които диреха в полето
	посред кръвта трева зелена,

	мъжествен от Оран испанец
	улавя кон един свободен
	със цвилене необуздано
	и със космясали копита,

	за да го отнесе веднага
	с един ранен във боя мавър,
	на двеста конници водител,
	когото беше хванал пленник.

	Двамината възсядат коня
	и пъргавият кон, изглежда,
	от шпори четири пришпорван,
	със четири крила летеше.

	Арабинът печален язди
	и колкото се може тихо
	стенания горещи рони
	и сълзи горестни пролива.

	Затуй испанецът учуден,
	че вижда, колчем се обърне,
	как толкоз нежно плаче оня,
	когото е ранил сурово,

	със основание голямо
	го пита скромен и любезен
	защо въздиша да му каже,
	ако не го възпира нещо.

	Без уговорки, като пленник,
	плененият се покорява
	и му молбата милостива
	задоволява с тия думи:

	„Ти храбър си, о капитане,
	и тъй любезен, както храбър,
	със свойта сабя и обноски
	ти два пъти плени ме днеска.

	Попита ме защо въздишам
	със толкова въздишки топли,
	ще трябва да ти отговоря
	аз кой съм и за мен ти кой си.

	Родих се в Хелвес* аз, когато
	[* _Хелвес_ — испанско име на остров Черва до крайбрежието на Тунис.]
	Испания изгуби Хелвес,
	от мавританка благородна
	и от един побойник турчин.

	Израснах в Тременсен* под взора
	[* _Тременсен_ — някога крепост в Берберия. Сега област и град със същото име в Алжир.]
	на мойта майка и роднини,
	след като татко си изгубих,
	корсар на цели три гемии.

	Живееше до нашта къща,
	защото гаснеше до нея,
	една жена от потеклото
	на знатните мелионеси*,
	[* _Мелионеси_ — родом от Мелиона, място, близо до град Оран, който някога (XVI и XVII в.) бил испанско владение.]

	цветът на всички хубавици,
	макар да беше най-свирепа,
	дете на пясъците пусти,
	змии които въдят само.

	(Такава беше хубостта й,
	че ти по-скоро карамфили
	на устните й би намерил,
	отколкото във май и юни.)

	И колчем скришом я погледнех,
	въз челото пламтеше слънце
	и в кръг по него всеки косъм
	подобно слънчев лъч трептеше.

	Така растяхме ние двама
	и Любовта във нашто детство
	рани сърцата ни дълбоко
	с харпуна два, ала различни.

	Изплете златото във мене
	чудесни примки, нежни мрежи,
	оловото додето в нея
	роди презрение и волност.

	(Но ето разумът покорен
	ми с думи вече повелява
	жестокостта й да прощавам
	и хубостта й да си спомням.)

	Едва видях да се променя
	на тази зла змия злината,
	когато ти ме хвана пленник:
	кажи, не съм ли прав да стена?

	Затуй, испанецо безстрашен,
	по целия ни път въздишам:
	виж, право имам ли да плача
	от толкова неволи вкупом!“

	„Напети мавре, той му дума,
	щом обожаваш, както казваш,
	и както казваш, я обичаш,
	тогава ти щастливо страдаш.

	Кой би могъл да си представи,
	като тъгите твои вижда,
	че в гръд тъй силна и корава
	една душа тъй нежна носиш?

	Ако на Любовта си пленник,
	оттука можеш да се върнеш:
	не ща за плячка да ми смятат
	туй, що е твоя участ само.

	Не искам аз за тебе откуп
	да ми изпраща твойта мила
	най-хубавите си килими,
	ни платове със живи багри.

	Върви си смиром и обичай
	и страдайки, ти ще живееш,
	но ако я повторно видиш,
	за мен те моля да си спомняш.“

	Той рипна изведнъж от коня
	и мавърът след него слезе
	и проснат наземи, поиска
	да му целуне коленете.

	„Векувай, мъдри капитане,
	ти, казва, повече спечели,
	като ми даваш свободата,
	отколкото кога ме хвана.

	Аллах да бъде с теб навеки,
	да те дарява със победи
	и твойта слава да разнасят
	навред добрите ти постъпки.“
P$
