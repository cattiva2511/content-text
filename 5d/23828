P>
	Мама
	е познавачка голяма
	на нашите температури.
	Няма термометър да тури
	като хората и да чака,
	ами целува мене,
	целува кака
	и казва:
	— Днеска Петьо добре е! Гледам,
	че има трийсет и седем.
	Обаче кака му Нина
	има трийсет и седем и две десети.
	Знаете къде е хинина,
	бързо го донесете!
	Ние вдигаме с кака гълчава,
	зер хинина не носи сладост.
	Да, но термометърът потвърждава
	мамините думи до градус.
	От някоя и друга година
	не се и опитваме даже
	да протестираме с кака Нина —
	гълтаме, каквото ни каже.
	Само на мен ми се струва,
	че мама мъничко хитрува,
	та с целувки проверки прави
	доста често, когато сме здрави…
P$
