	[* _Публикация:_ Червен смях. Седмично илюстровано литературно-хумористично списание. София, г. IV, бр. 2 от 4 януари 1923 г., с подпис: _Хр. Смирненски_.
	По повод завръщането на Ал. Стамболийски от двумесечната му обиколка в Европа. По време на тази обиколка той отива и в Лозана, където участвува в Лозанската конференция. — Бел. Веска Иванова. Събрани съчинения, том 4. Български писател, 1979.]
P>
	Атлетската му фигура не лъхва
	свещена мъдрост на пророк,
	но той помазан е за скитник-влъхва*
	[* Влъхва — мъдрец, звездоброец.]
	и търси божия отрок.

	Уви, подобно мъдреците древни
	не е внушителен с брада,
	но пътя му покриват пътни-дневни
	и грей оранжева звезда.

	А в пастирските ясли на Лозана
	не беше малкия Исус;
	напразно с Кързон* пееше „Осанна“
	[* Лорд Кързон — Кързън, Джордж Натаниел (1859–1925) — английски политически деец и дипломат, консерватор. Вицекрал на Индия през 1899–1905; като министър на външните работи (1919–1924) бил активен поддръжник на политиката на чуждестранната военна интервенция в Съветска Русия.]
	светия наш оранжев Туз*.
	[* Туз — първенец, големец.]

	Но дарове: ливан*, злато и смирна,
	[* Ливан — смола, която мирише хубаво при поставянето й върху огън; тамян.]
	той не понесе пак назад;
	със смирна моето перо немирно
	дари премъдрий дипломат.

	С ливана Кързон той добре поръси
	и с пъстра кърпа го изтри;
	лорд Кързон пък, макар че се навъси,
	два куфара му подари.

	Те бяха празни, но златото сложи
	не в тях, а в джоба си дълбок;
	и неуспял да зърне младенеца божи,
	замина тлъстия пророк.

	Къде?… Та в пътя златоносен аз ли
	бих спрял мъдрец богоизбран?
	Една душа, копнееща за ясли,
	не спира в път предначертан…

	Варшава, Прага, Букурещ и проче
	ще зърне президента пак
	и пак ще дири божето отроче
	пред всеки ъгъл, всеки праг.

	И ето някой ден светия влъхва,
	навел премъдрата глава,
	в мрака крачи, пъшка и въздъхва
	и шепне горестни слова:

	„Ох, идвам, братя, ама сила не остана!
	Товара коледен тежи.
	Шега ли е да мъкнеш от Лозана
	два пълни куфара с лъжи?“
P$
