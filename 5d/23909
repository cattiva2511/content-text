P>
	Кой сред водите на морето
	късмет е имал тъй голям,
	какъвто бе на граф Арналдос
	във утрото на Сан Хуан!
	Отиваше на лов тогава,
	понесъл сив сокол в ръка,
	и зърна някаква галера
	да се насочва към брега.
	Платната бяха от коприна,
	въжата сукани от лен.
	И странна песничка морякът
	си пееше развеселен:
	от нея стихваше морето,
	на злия вятър яростта
	и рибите от дълбините
	издигаха се на ята,
	по мачтата безбройни птици
	накацваха в захлас дълбок.
	„Галеро моя, ти, галеро,
	от зло да ми те пази бог
	и от премеждията морски,
	гнева на океана стар,
	от равнините алмерийски,
	от провлака на Гибралтар,
	от залива венециански,
	от фландърските низини
	и на Леон от бреговете
	въртоп на напаст и злини.“
	И заговори граф Арналдос,
	послушайте що каза той:
	„За бога, тая чудна песен
	кажи ми ти, моряко мой!“
	И отговори му морякът,
	гласът му беше откровен:
	„Ще кажа тая песен само
	на тоя, който тръгне с мен.“
P$
