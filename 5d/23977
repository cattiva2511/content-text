P>
	Лице горещо, умерено във морето,
	наплисква слънцето; и на обида ранна
	облича тъжната премяна
	ливадата опечалена, а небето
	би си сменило, за да стене
	с езици огнени очите позлатени.

	Изплашени от своя тъмнолик тиранин,
	цветята са затвор за себе си самите,
	в зелената си длан укрити,
	и не желаят своя дъх благоуханен
	да отдадат на тъмнината,
	обгърнат от хлада на вечерния вятър.

	Дръвчетата от лавър милват с обич топла
	високото небе, загледани нагоре,
	с езика им пръстта говори
	и песента любовна сменя се със поплак:
	подир изгорника далечен
	смехът на извора щастлив е плач сърдечен.

	Зората бяла със ръката своя бяла
	вратите алени на изтока отваря;
	зелената лъка в немара
	показва сълзите, които е проляла,
	замръзнали, едва пролени
	и сред смарагди, като бисер разпилени.

	Гласът си кръшно славеят извива
	с еднаква радост, както и с тъга еднаква,
	тъй с нежни стонове оплаква
	той на нощта повелята несправедлива
	и твърд в страданието свое,
	по глас е само птица, а по цвят листо е.

	По бряста, постоянният й страж в тъмата,
	закрилникът й сигурен в нощта неверна,
	лозницата се покатерва
	на слънцето да види бързо светлината
	и благодарствено, смирено
	да увенчае челото му извисено.

	Широката лъка, тъгата на небето
	без слънце могат, но насладата гореща,
	с която тоя ден посреща,
	усеща, Селия, единствено сърцето,
	сърцето мое прималняло,
	при тебе живо, но далеч от теб умряло.
P$
