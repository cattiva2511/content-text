P>
	Пастирю свят, какво направи?
	Ти в тая мрачна горестна долина
	си стадото само остави
	и през въздушната пустиня
	за своя вековечен дом замина.

	Следовниците ти избрани,
	преди блажени, днеска натъжени,
	които учи и отхрани,
	те при кого, от теб лишени,
	ще идат, за да бъдат утешени?

	До днес лицето твое дивно
	що им е съзерцавало окото,
	какво не ще им е противно?
	Привикнало на твойта кротост,
	за друго глухо ще им е ухото.

	Кой яростта на океана
	ще умири? Кой в дивата природа
	ще обуздае урагана?
	Без теб коя звезда от свода
	към пристан ще насочва ветрохода?

	О, облак, пълен с завист още
	по тая радост, ти не съжаляваш?
	Къде отиваш бърз и мощен?
	О, как богат ти отлетяваш!
	О, колко бедни, слепи ни оставяш!
P$
