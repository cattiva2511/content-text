P>
	Като пръснали моите дечурлига
	оловни войници ту там, ту тук.
	А после от пода кой ще ги вдига?
	Ами таткото! Кой друг!

	Вземам ги — леки като перца.
	Не били оловни, а от пластмаса.
	Рекох: — Да ме простите, деца,
	ама що за войници това са?

	Войникът, рекох, на живот и на смърт
	отива на война да се бие.
	Войникът трябва да бъде метално твърд.
	Затова с оловни играехме ние.

	Панчо на моето пламенно слово
	възразява с присмехулна гримаса:
	— Тромави са войниците от олово.
	Истинският войник е от пластмаса!

	На Панчовата надменност голяма
	аз отвръщам: — Не бързай, скъпи.
	Толкова голяма разлика няма.
	Правят ги в едни и същи калъпи…
P$
