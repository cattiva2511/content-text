#	Песен втора
#	Реч на Колоколо

	Аз не от жажда за водителство говоря
	на вас, бранители на родния ни кът,
	и не че някои от вас ще ми оспорят
	това, което всички тука ми дължат,
	та аз достигнал съм такава възраст, хора,
	когато се запътвам към света отвъд;
	но любовта, която вечно в мене свети,
	ми повелява да ви дам добри съвети.

	Защо за звания и служби да ламтиме
	и търсим име и признание навред,
	щом като пъшкаме сега неутешими
	под чуждестранното владичество и гнет?
	Не, ние никога не ще се съгласиме
	да бъдем роби на испанеца проклет.
	Таз ярост да обърнем, ще е по-достойно
	срещу врага ни страшен на полето бойно.

	У вас разпалената ревност на душите
	не ме смущава, радва ме по-скоро тя,
	но се боя, от пътя ще се отклоните,
	ако не сложите юзди на ревността,
	родината си вие ще обезглавите,
	възникнат ли сред вас раздори за властта;
	и ако се налага тоя начин, първо
	ви моля, прережете мойто старо гърло.

	Това безсилно тяло, изтерзано, клето
	от ударите на съдбата и светът,
	на сабята очаква само острието,
	тъй като мъките не ще го уморят.
	Щастливо е това съществование, което
	се увенчава от внезапна ранна смърт.
	Но ето благото всеобщо ни налага
	да предприемем нещо още тук веднага.

	Еднакви вие сте по храброст и по сила,
	с еднаква доблест всеки е от вас познат,
	еднакво всеки е съдбата сподобила
	със положение, със чин и род богат
	и всеки на духа под благата закрила
	би сам могъл да управлява този свят.
	Но този дар, от вас еднакво непризнаван,
	ни е довел до днешния ни дял безславен.

	Затуй е нужно вожд един да има само
	и за такъв предлагам да се избере
	тоз, който може сам с едно дърво голямо
	да стигне най-далеч, без никъде да спре.
	Надявам се на крепкостта на вашто рамо,
	то ще се справи със задачата добре.
	И тъй като сте вие всички равни, нека
	сред вас най-силен се стреми да бъде всеки.
