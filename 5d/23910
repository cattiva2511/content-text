P>
	Спокоен оставете ме, о мисли тежки!
	Не ви ли стига тоя срам и тая горест?
	Ако туй всичко преживях, кой с дива корист
	за мене готви още мъки нечовешки?

	Природата ми своите подтици изгуби;
	на болката докрай се покори душата,
	привикнала дори за доброта да смята
	такива теглила, такива случки груби.

	Любов, съдба и смърт ведно ме водят тайно
	по своите пътища към края ми неведом
	и мисля, че съм стигнал сетните предели.

	Вълнението ми отслабне ли случайно,
	ако обърна лик следите да огледам,
	треперя, виждайки през де са ме превели.
P$
