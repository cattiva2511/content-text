P>
	Кажи ми, Татко наш, при твойта правда свята
	как провидението твое позволява,
	докле невинността без срам се оковава,
	измамата да бъде съдник на земята?

	Кой дава тая мощ и дързост на ръката
	срещу законите господни да въстава,
	че пада със небето почитта тогава
	на победителя несправедлив в краката?

	Защо да вдигат пак ръце несправедливи
	победни палми, добродетелта да стене
	на победилите сред веселбите диви?

	Така мълвях, кога, дошла от висините,
	една небесна нимфа се яви пред мене:
	„Земята мигар е обител на душите?“
P$
