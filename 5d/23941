P>
	Завързан о скамейка тежка
	на някаква галера турска
	със две ръце върху веслото
	и взрени две очи в земята,
	един неволник на Драгута*
	[* _Драгута_ — турски корсар, умрял през 1565 г.]
	срещу крайбрежието ниско
	изплаква свойта жалба хрипла
	ведно с веригата, с веслото:
	„Море свещено на Испания
	със ниски брегове спокойни,
	грамаден и прочут театър
	на хиляди трагедии морски!
	Ти както и преди целуваш
	със приливите си пенливи
	стените каменни и яки
	на моята родина горда.
	Отново донеси ми вести
	от моята съпруга мила
	и ми кажи дали са верни
	ония сълзи и въздишки,
	които пълнят й писмата;
	ако наистина оплаква
	тя моя плен на твоя пясък,
	сълзите й Морето южно
	със бистър бисер ще напълнят.
	Ти отговор, море свещено,
	на моите питания дай ми;
	а можеш ти, ако е вярно,
	че имали език водите;
	но тъй като не ми отвръщаш,
	тя несъмнено е умряла.
	А трябваше да не умира,
	докле съм жив, далеч от къщи;
	та аз живях години дълги
	без свобода, без дом, без нея,
	осъден да въртя веслото:
	не, мъки не убиват никой.“
	Но шест платна с внезапен трясък
	се над неволника издуха,
	надзорникът му заповяда
	веслото силно да налегне.
P$
