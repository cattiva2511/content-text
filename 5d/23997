P>
D>
	На Франсиско Хинер де лос Риос*
D$
	[* _Франсиско Хинер де лос Риос_ (1839 — 1915) — испански философ, писател и педагог.]
	Когато си учителят отиде,
	в оная утрин светлината
	ми каза: „Става три дни,
	откакто моят брат Франсиско се не труди.“
	„Умря ли?“… „Знаем само,
	че ни напусна по една пътека ясна
	с поръка: — Помен ми сторете
	със работа и със надежди.
	Бъдете честни и добри, бъдете туй, което бях
	сред вас: човек.
	Живейте тук, животът продължава,
	умрелите умират, сенките си отминават:
	понася, който е останал, и живее, който е живял.
	Звънете, наковални! Млъквайте, камбани!“
	Към друга светлина по-чиста
	замина братът светъл на зората,
	на слънцето от работилниците будни,
	безгрижният и весел старец на живота.
	Приятели, носете
	ковчега с тялото му в планината
	към върховете сини
	на гордата широка Гвадарама.
	Там има урви и ровини
	със борове зелени, дето пеят ветровете.
	Сърцето му спокойно да почива
	под някой дъб столетен,
	в земя със мащерка, където пърхат
	златисти пеперуди…
	Там някога учителят мечта
	за нова пролет във Испания.

@	Баеса, 15 февруари 1915
P$
