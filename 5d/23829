	Вече мисля сериозно да ходя до Индия. И то на свои разноски. Причината не е толкова влечението ми към древната индийска литература, колкото общопризнатото умение на някои индийски факири. Ще ги помоля да ме научат да спя върху дъска с гвоздеи. Тогава сигурно ще мога да спя и на легло от стъклени топчета. Защото засега това не ми се удава.
	Често пъти, щом се тръшна по пижама на спалнята, предвкусвайки блаженството на покоя, скачам обратно с див рев и синини по гърба. Панчо пак е правил преброяване на колекцията си от стъклени топчета и е забравил няколко под одеялото.
	— Къде е торбата с топчетата? Само на топчета ще ми стане! — викам аз и тършувам из къщи. Но не е толкова просто да се намери Панчовото съкровище.
	— Поне да не ги брои на моето легло — въздъхвам съкрушен и като не мога да сторя друго, сядам да напиша едно стихотворение срещу голямата напаст на стъклените топчета:
P>
	Прадядо ни се прослави
	с топчето си черешо`во.
	А сега какво направи
	поколението ново?

	Смята то да се прочуе
	май със стъкленото топче.
	Панчо, недостойно туй е.
	Можеш ли ми каза копче?
P$
	Преписах стихотворението на чисто, вдигнах постелята на Панчовото легло и пъхнах листа така, че Панчо да го намери, прочете и се засрами.
	Сутринта го поглеждам ехидно, а той нищо. Нула внимание. Явно, че младото поколение е заслужавало още по-силно бичуване от моя страна.
	Вдигам завивките му и намирам стихотворението смачкано на топче. Панчо спал отгоре му, но хич не го и забелязал. Книжно топче…
	{img:slovo_za_topchetata.png}
