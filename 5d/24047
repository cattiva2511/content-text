P>
	Прекрасно е, прекрасно скромен и доверчив, дълбок и животворен
	да се почувствуваш под слънцето, между останалите тласкан,
	понесен, воден, смесен, грохотно повлечен.
	Не е добре
	да оставаш на брега,
	подобно вълнолом или подобно мекотело,
	което, станало варовик, канара наподобява.
	Ала е чисто и спокойно в щастието да се плъзнеш,
	да течеш и да се губиш,
	да се намираш във движението, с което
		мощното сърце на хората трепти разпространено.
	Тъй както оня, що живее там, не знам на кой етаж,
	видях по стълби някакви да слиза,
	да нахълтва смело във навалицата и да се изгубва в нея.
	Голямата тълпа минаваше. Но припознато беше
	малкото сърце, притекло се веднага.
	Там кой би го познал? С решителност, с надежда или вяра,
				с плаха смелост,
	със мълчалива скромност
	и то се втурна там.
	И бе един голям открит площад, със мирис на съществование,
	със мирис на голямо и открито слънце, със бушуващ вятър,
	със силен вятър, който рошеше косите със ръка,
	с ръката си голяма галеше челата доближени, даваше им сила.
	И лъкатушенето се стремеше
	като едничко същество, не знам дали безпомощно,
				дали могъщо,
	но съществуващо и осезаемо, покривайки земята.
	Там всеки може да се види, може да се радва,
				може да се опознае.
	Ако във марна вечер сам във свойта стая
	с учудени очи и със въпрос на устни
	за нещо ти поискаш да попиташ своя образ,
	във огледалото не се търси,
	не се търси в един замлъкнал разговор,
				във който не се чуваш.
	Слезни полека, между другите се подири.
	Там са всички и ти си между тях.
	О, съблечи се, потопи се и се опознай.
	Влез бавно, както плах плувецът с много обич
				и без боязън от водата
	потапя първо в пяната нозете
	и усеща как водата се изкачва
	и се осмелява и, кажи го, се решава.
	Сега до кръста във водата, той се колебае още.
	Ала ръце прострял, разтваря ги, отдава се напълно.
	И там се опознава силен; и се укрепва, и се гмурва,
	пристъпя той и пръска пяна, скача и се изпълва с вяра,
	разсича, бие живите води и пее, и е млад.
	Така и ти навлез със голи колена.
	Навлез в кипението, на площада.
	Навлез в пороя, който те зове, и там се ти показвай.
	О, мъничко сърце смалено, о, сърце жадуващо да бие,
	за да се слее със единодушното сърце, което го досяга.
P$
