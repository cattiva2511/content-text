	[* _Публикация:_ Маскарад. Седмично художествено-хумористично списание. София, г. I, бр. 12 от 18 февруари 1923 г., с подпис: _Нагел Смуглий_. — Бел. Веска Иванова. Събрани съчинения, том 4. Български писател, 1979.]
P>
	Думба-лумба, думба-лумба,
	зная тайни милион;
	без да съм брат на Колумба
	или внук на Едисон* —
	[* Едисон, Томас Алва (1847–1931) — американски електротехник и изобретател в областта на практическото използуване на електричеството, изобретил фонографа, кинескопа, апарата за записване на телефонни разговори, усъвършенствувал електрическата крушка, телефона и др.]
	откривател съм и ключа
	знам за всеки тайнствен случай,
	думба-лумба, тра-та-та —
	всичко сметка е в света.

	Долу всяка скучна маска!
	Всички мъдрости — лъжи!
	Под най-пъстрата окраска
	сива глупост пак лежи;
	под костюми златошити
	вред разхождат се крадците.
	Думба-лумба, бим-бам-бум —
	много хора — малко ум.

	Дипломати, магистрати,
	короновани глави,
	кърви, бомби, атентати —
	всичко с маска е, уви;
	цялата таз пъстра гледка
	е една гигантска сметка —
	всички тайнствени игри
	все за власт са, за пари.

	А над всичко с нова маска
	стар диктатор пак седи,
	трима вече той изтласка*
	[* трима вече той изтласка — от състава на земеделското правителство били извадени Марко Турлаков, Коста Томов и Христо Манолов. Те възглавявали оформилата се десничарска група на БЗНС, която била за помирение и сътрудничество с буржоазните политически партии.]
	и за други двама бди.
	А народа сред прозявки
	гледа циркови оставки…
	Думба-лумба, иха-ха —
	сам да си бере греха!
P$
