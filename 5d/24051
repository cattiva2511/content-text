P>
	Толкоз нещо ни разделя!
	Толкоз нещо ни сближава!
	Мисля си за самотата,
	мой дон Мигел, що обгражда
	малкото живот,
	който още ми остава
	и за таз, която стресна
	твоята предсмъртна мъка
	с леден грохот на окови.

	Самота! У мен и тебе
	както в пещера подводна
	екне на света гласът,
	на човека и скръбта му.

	Твойта самота и мойта…
	Ти седемдесет прехвърлил
	между две войни испански
	от дете пророк до старост.
	Аз — четиридесет и осем,
	векове на гръб понесъл! —
	уморен да влача кости
	около долапа вечен
	на годините, принуден
	да изтръгвам прясна влага,
	бъдещето да поливам.
	И с мощта на жили земни
	неизменно като хляб
	да подквасвам за човека
	обещанията днешни.

	Ти умираш там отчаян;
	мене тука мълчаливо
	чакането ме убива.
	А каква самотност висне
	върху двама като камък!
	Ти, погребан, татко мили,
	под гранитна хладна почва,
	де полето се раздипля
	и раздиплено бленува
	да пробуди семената!

	Аз смъртта си ще намеря
	в чуждата земя, когато
	трябва гроб да ми отстъпят, —
	дават този гроб насила,
	никога книжа не дават
	на чуждинци като мене, —
	хладен гроб назаем,
	в чужда пръст, легло последно!

	Чужда и, кажи го, моя
	пръст, като земята люлка
	на съня на моите мъртви
	и мечтите мои празни
	(от детинство, та до старост,
	на реколти и на зрялост,
	мойта младост бе тогава
	като чаша, що разчупват,
	цяла стоплена отвътре,
	а отвън съвсем студена),
	пръст естествена и нова
	като кожата, когато
	сменя космите си звярът.

	Таз земя и там онази…
	Тази, нашата и твойта,
	за която те болеше
	и тъгуваше сърцето
	и която ми душата
	чак до дъното изгаря,
	днеска, татко, тя е цяла
	в тежки гроздове от люде
	под едно небе стъмено.

	Кой ще защити лозята,
	кой — народа и земята?
	Ех, Испания, Испания!
	Ами моята Европа,
	нашата Европа стара
	и Америка далечна!
	Цялата планета. Тя е
	кръв, която оросява
	живото човешко тяло,
	на живота му сърцето!
	Твоят път завърши вече.
	И заседна твоят кораб
	в неподвижната самотност
	на човек, живял достойно
	и насочвал свойта роля
	както трябва във играта.
	Аз на дока своя чакам;
	после бавната разруха.
	Туй е жребият печален,
	който никой не е искал
	в нашия живот нетраен.

	Но преди да е отсякла
	брадва моите антени,
	искал бих да видя само
	как от знамена и блясък
	корабите разцъфтяват
	и ги весело зората,
	жадна за светлик, пришпорва
	към деня, когато никой
	самота не ще изпитва.

	И през облаците лоши
	утрото добро ще грее:
	светлината му сърцето
	и очите ми ще пълни!
	Нека тъй да бъде!
P$
