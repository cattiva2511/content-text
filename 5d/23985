P>
	Какво представяше народът, ми кажете,
	когото крал в света провъзгласи съдбата,
	крал, който си простря над суши и морета
	божествения герб и скиптъра от злато?
	Възземаше се той на Запад
	и на просторния Атлантик бе водата
	покрита с неговата слава и сполука.
	В която да е част е все Испания:
	в недрата скъпи на Америка богата,
	във Азия, във Африка пространна,
	и там е пак Испания. Дори и блянът
	във свойте полети най-смели и най-луди
	напразно се омаряше да я обхване;
	земята щедро даваше й своите руди,
	а своя бисер и корали океанът;
	той, дето и да тласнеше вълни гигантски,
	за да надмогне яростта си дива,
	намираше все брегове испански.

	Сега я тинята на чер позор залива
	и изоставена на наглости сурови,
	като робиня на пазар покорно чака
	нашийника жесток и робските окови.
	О, колко рани, господи! Дъхът й смраден,
	пропит от чумовата треска,
	молепса въздуха, отрови битието;
	простря ръцете си мъртвешки,
	гладът измършавял й взе, което
	заразата бе пощадила; трижди
	отваряхме на храма Янусов* вратата,
	[* _Храма Янусов_ — Янус е римско божество, изобразявано с две противоположни лица. Вратите на храма му се отваряли, когато започвала война и се затваряли при сключване на мир.]
	на Марс с дъха си съживявахме тръбата
	и трижди ни закрилата си боговете
	отказваха и ние се видяхме неми,
	сразени на земята, бити във морето.
	Какво ли не видя във толкоз време
	по твоите безкрайни граници, Иберия?*
	[* _Иберия_ — древно име на Испания.]
	Какво видя? Злокобен траур само,
	тъга дълбока и нечувана мизерия,
	тръпчиви плодове на робството голямо.

	Така с разкъсани платна, страни разбити,
	добрият кораб към потъване отива,
	от буря в буря запокитван по водите
	на пустите морета; и отзад ги няма
	венците му, които го красяха,
	ни от надежда и от радост плаха
	засмяно знамето във въздуха си дипли.
	И песента на пътника угасва,
	матросът тръпне бледен,
	сподавил воплите си хрипли,
	мъртвешки ужас го отвсякъде опасва,
	мъртвешки ужас, мълчалив и леден:
	и ще се блъсне корабът в брега съседен.

	Настана най-подир мигът: ръка простира
	тиранът на света към Запада насъщен
	и „Западът е мой“ извиква безпощаден;
	наслада варварска въз лоба му намръщен
	засветва, както лете в лоното стъмено
	на облак буреносен и грамаден
	светкавица проблясва в миг стремглава
	и ужас по-голям със блясъка си всява.
	Жестоките му войни
	изпълват вятъра със викове надменни,
	ридае наковалнята и чукът стене,
	горят ковашките огнища; и спокойни
	вий мислите, чу туй са саби за борбата,
	които те размахват в алчните десници?
	Не смятайте така: окови, белезници,
	вериги са, които в примки ненадейни
	навеки връзват толкова ръце бездейни.

	Испания се вдигна,
	възсепната от недостойната гълчава
	и във гнева си справедлив изригна
	вулканът от недрата й тогава.
	Деспотите й някогашни
	смутени, бледи се укриват плахо,
	векът на отмъщението прокънтява,
	отвръщат му крайбрежията на Тахо:
	„Мъст, мъст!“ Къде са, о река свещена,
	титаните на срам и на безчинства,
	които благото ни давеха във свинства?
	Отмина славата им безвъзвратно
	и нашето величие начена;
	ти, горда и жестока, виждайки, че има
	на тоя свят Кастилия и кастиляни,
	в морето тласкаш своите талази златни
	и казваш: „Свършено е с подлите тирани!“
P$
