P>
	В късна нощ, веднаж — отдавна — уморен, четях аз бавно
	В книга странна и забавна стих, забравен вече тук —
	Но, докле четех разсеян, в самота и сън обвеян, —
	Чух — сподавен, ненадеен, бавен, тих, неясен звук:
	„Гост… — помислих аз разсеян, сепнат от внезапний звук, —
							Някой гост — и никой друг!“

	Помня — бе Декември леден; бе среднощ и огън бледен,
	Спрял на пода лъч последен, мреше бавно и без звук —
	И отбягнал всички хора, сам, четех аз до умора,
	В скръб за скъпата Ленора, Бог която взе от тук —
	И сега зовят Ленора в Рая ангели, а тук —
							Само аз — и никой друг!

	От пурпу`рните завеси звук неясен се разнесе —
	И в сърцето ми разле се ужасът на тоя звук;
	И, обзет от трепет смутен, да смиря страха минутен,
	Казах: „Някой безприютен, през нощта залутан тук,
	Дири по`дслон — безприютен — светлина съгледал тук, —
							Някой гост — и никой друг.“

	И, успокоен веднага, станах — тръгнах — и пред прага
	Спрях и казах: „Извинете! Да, аз чух неясен звук —
	Но задрямал бях от скука, и тъй слабо се почука,
	Че не ме опомни звука, както бях задрямал тук…“
	И отворих… Спрях се. Взрях се, за да видя кой бе тук:
							Само мрак — и никой друг.

	Дълго аз в нощта се взирах, госта странен не намирах,
	В блян и сън ръце простирах, чужд за всички смъртни тук —
	Но светът бе с мрак обкръжен и сред мрака чух аз тъжен
	Ек — „Ленора!“ — зов несдръжен, стон — от дълга скръб отзву`к —
	То аз сам зовях — и тъжен — чух на своя зов отзву`к,
							Глух отзву`к — и никой друг.

	И, опиянен от зо`ва, аз се върнах, но отново
	Чух сред тая нощ сурова същия предишен звук. —
	Вейки голи меланхолно — тъй помислих аз неволно, —
	Удрят в про`зореца болно и уплаха всяват тук. —
	Ето! — казах аз неволно — зная, тайната, е тук:
							„Вятърът — и никой друг!“

	Про`зорецът тласнах бавно и през него — гордо, плавно —
	Вмиг влете, крила размахал със прокобно странен звук,
	Гарван черен — стражът верен на погинал блен химерен —
	Кръг изви в дома чемерен, сякаш по`дслон дири тук,
	И над бюста на Палада спря, намерил по`дслон тук —
							Както още никой друг.

	Аз погледнах, изненадан — тъй бе горд, тъй важно хладен,
	Че, макар и безотраден, смех у мен избликна пак:
	„Нямаш шлем! И ти си странник. Но си горд като избранник!
	Как е, рицарьо, изгнанник от брега на Вечний Мрак,
	Твойто име на избранник в Царството на Вечний Мрак?“
							Той отвърна: „Нивга пак!“

	Удивен, че той говори, вперих скръбно в него взори,
	Ако и да ми се стори най-безсмислен тоя грак.
	Но в дома, де сам оплаках дел за всички не еднакъв
	И надежди в скръб не чаках, — пръв, единствен в скръб и мрак,
	Да ме навести дочаках — пратен с бури в нощний мрак
							Гарван с име „Нивга пак!“

	Но след първий грак, отново той замлъкна тъй сурово,
	Сякаш сам изле в туй слово своя дух с едничък грак.
	И смутен, очуден странно, промълвих едва разбрано:
	„Той ще хвръкне утре рано с първий лъч от моя праг!
	Както всичко — рано! рано! — навсегда от моя праг!“
							Той отвърна: „Нивга пак!“

	О, туй слово бе самичко отговор умел на всичко —
	Сякаш само туй едничко бе научил от бедняк,
	Който в орис на печали, горест не една узнал е
	И над всичко са му пяли скърбите припев недраг,
	И над всичко сам той пял е техния припев недраг —
							И той беше „Нивга пак!“

	И в креслото пак аз седнах. Пак към гарвана погледнах —
	Мисли смътни стотни път ме вестиха в нощний мрак.
	Скръбен, исках да разгадам туй, което — безпощаден —
	Той изрече — горд и хладен — в своя тъй печален грак, —
	Туй, което — безпощаден — той предсказва в своя грак
							С туй печално „Нивга пак.“

	А на бюста, от високо, той в душата ми дълбоко
	Огнен взор бе впил жестоко — секаш смъртен, вечен враг.
	Болно моят взор отстъпи; тънех нежно в мисли скъпи,
	Спомнях — невга тя пристъпи с радост моя беден праг!
	Но… тя няма да пристъпи вече моя скръбен праг!
							Както нявга — нивга пак!…

	И тогаз крила повяха — сякаш ангели летяха
	И вестяха те утеха, тихо слезли в нощний мрак —
	„То — извиках, — о, несретний! в твойте скърби неприветни
	Бог забвение, най-сетне, праща с ангели — Всеблаг!
	Пий забвение и чакай светла вест на Бог Всеблаг!“
							Грак простена: „Нивга пак!“

	„Ти си вещ пророк — стихия! — викнах аз. — Към теб вопия!
	Щом те запокити Злият с буря върху този бряг, —
	Свят балзам за скръб и спомен нявга в Галаад псаломен,
	Ще намеря ли бездомен — предскажи ми в своя грак!
	О, кажи на мен, бездомен, в своя вероломен грак!“
							Той отвърна: „Нивга пак!“

	„Птица или дух на Злия! ти си вещ пророк — стихия!
	Предскажи! Към теб вопия — след скръбта на земний мрак,
	Ще ли види с радост взорът пак на ангелите в хора
	Светлий образ на Ленора — в Рая сред венци и зрак?
	С радост да сияй във взора — сред лъчи и вечен зрак?“
							Той отвърна: „Нивга пак!“

	„Нека туй, що ти програка, бъде на раздяла знака! —
	Станах с вик. — О, син на Мрака, потъни отново в мрак!
	Тук перо да се не мерне в спомен за лъжите черни!
	Избави ме от неверний призрак твой над моя праг!
	Пак самотност, скърби верни нека бдят над моя праг“.
							Той отвърна: „Нивга пак!“

	И крила той не разпери — верен подслон тук намери! —
	И над бледний бюст той черен — демон същ над моя праг! —
	Бди, седи, мълчи, не грака — сякаш в хищен сън той чака,
	Като хвърли сенка в мрака и прогони сетний зрак —
	И душата ми във мрака няма да дочака зрак —
							Зная вече — нивга пак!
P$
