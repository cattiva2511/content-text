P>
	Живее в лазурите дух-властелин,
	В чието сърце има струни от лира —
	И той — Израфел — е навеки един
	За чара на глас сладкопоен любим
	От всички в надзвездния край ведросин,
	И щом вдъхновено запее той химн,
	Мълчат и звездите в ефира.

	Над здрачния нощен покров
	Изгряла в небесния склон,
	Луната мълчи в своя трон —
	И слуша, и тръпне в любов.

	А небесната бърза Плеада —
	Зачарована спира и тя
	Свойте седем звезди там в отрада,
	За да слушат с възторг песента.

	И тихо от свода небесен
	Плененият сонм от звезди
	Потръпва и знае унесен,
	Че сам Израфел там реди
	Словата на огнена песен
	На лирата в свойте гърди!

	Но той е певец на лазура —
	И мощна е там мисълта,
	Божествен възторг — любовта,
	И взора на всяка хурия
	Изпълня оназ красота,
	Що грей зад далечна звезда!

	О, нека звучи в твоя глас
	Навеки презрение властно
	Към всякоя песен безстрастна:
	— Няма песен без порив, без страст! —
	Затуй всичко в теб е прекрасно!
	И венец ти поднасям и аз!

	Възторгът на чувства безсънни,
	Избликнали в твоята гръд,
	Щом в песен на лирата звънне
	Звездите, пленени, ще спрат, —
	Звездите със радост мълчат!

	За теб — и Небе и блаженство! —
	А нашият свят е тъй блед!
	Разцветът ни — само разцвет.
	И твоето всесъвършенство
	Ослепява човешкия глед!

	Ако бе Израфел с мойта орис,
	Или аз ако бях Израфел,
	Може би, смъртни песни за горест
	Не бих нивга повече пел!
	А звукове в химни по-смели
	Възторжено би полетели
	И в огнен поток би изгрели
	Над целий небесен предел!
P$
