P>
				Скитник-рицар аз знам,
				Който бродеше сам —
	В мраз и зной, без покой, без отрада;
				С песен грижи разсел,
				Вредом диреше — смел —
	Той напред в тоя свят Елдорадо.

				Скръб духа умори;
				Сянка пътя покри,
	Впи ръце във сърцето му младо —
				И закрея той блед
				Слаб да дири напред —
	И навред в тоя свят Елдорадо.

				И пред Сенката спря
				Той, когато разбра,
	Ден и нощ сетна мощ че отпада:
				„Де е златният край,
				Дето скръб не витай? —
	Посочи ми с лъчи Елдорадо?“

				И от нея чу вест:
				„Между сенките слез!
	И злочест в лунний лес ти изстрадай
				Всека мъка до край
				И ще знаеш — и знай
	После сам, че е там Елдорадо!“
P$
