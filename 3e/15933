P>
	То бе тъй отдавна в далечна страна —
		В приморска страна сред мъгли. —
	И живееше там девойка една,
		Наречена Аннабел-Ли;
	Обичах я аз — и обичан сам бях:
		В разлъка не бихме могли.

	Ний бяхме деца — две деца в таз страна,
		Окръжена от сиви мъгли, —
	Но безкрайна любов — непозната до днес —
		Ме обвързваше с Аннабел-Ли! —
	И за нея дори да завиждат на нас
		Серафимите биха могли!

	Но затуй ли, — уви! — в тая морска страна,
		Окръжена от вечни мъгли, —
	Ах, затуй ли, — уви! — буря есенна сви —
		И уби мойта Аннабел-Ли!
	И тогава от мен, в онзи траурен ден, —
		Там роднини и близки дошли —
	Скриха в скъп саркофаг върху морския бряг
		Навсегда мойта Аннабел-Ли!

	О, без завист, — уви! — горе в ангелский хор
		Да ни гледат не биха могли! —
	И аз знам: затова — знаят всички това
		Във онази страна сред мъгли —
	Затова там, — уви! — буря есенна сви
		И уби мойта Аннабел-Ли!

	Но аз зная: сега да обичат така,
		Както двама ний с Аннабел-Ли —
	Да обичат така, както двамата ний —
		Вече други не биха могли!
	И затуй — нито Бог в своя светъл чертог,
		Нито земните духове зли —
	Те не ще разделят вече мойта душа
		От душата на Аннабел-Ли!

	Щом луната изгрей, скъпи мисли навей
		За нетленната Аннабел-Ли! —
	И звездите навред ми изпращат привет
		Със очите на Аннабел-Ли! —
	В нощний мрак аз съм пак там под гробния свод
		С нея — мойта душа — и любов — и живот! —
	Сякаш двама ни сбра във един саркофаг
		любовта там на морския бряг!
P$
