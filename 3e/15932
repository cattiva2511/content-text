P>
	Ти бе радост за мене мечтана,
	Ти бе всичко за мене в скръбта —
	Като остров зелен в океана,
	Като ручей звънтящ в самота! —
	Ти бе храм сред цветя в пролет ранна —
	И за мен бяха тези цветя!

	То бе сън — и сънят бе тъй кратък! —
	И крила пак нощта разпростря…
	„Забрави! — Отмини по-нататък!“ —
	Всуе бъдният ден ме огря:
	Над отминалий ден в спомен сладък
	Моят дух неподвижно замря.

	А в душата — под скръб и умора —
	Сетний лъч догоря без следа! —
	И солената морска вода
	Безутешно оглася простора:
	„Навсегда — навсегда — навсегда —
	На орела прострелян във взора
	Не запалва животът звезда!“

	И нощите ми — призрак кошмарен —
	И — без теб — мойте тягостни дни
	Ме зовят в онзи край легендарен,
	Дето твойта походка звъни —
	О! в какъв ли пак танц лъчезарен! —
	Над какви ли въздушни вълни!
P$
