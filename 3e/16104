>	1

P>
	Четирима знайни братя,
	където да ги пратя,
	един без друг не ходят,
	на чифтове се водят,
	все тичат, врява вдигат,
	а все не се настигат.
P$

	(колела)

>	2

P>
	Майстор Сечко
	във реката
	сапун прави
	от водата;
	баба Марта
	го събира,
	за един ден
	го изпира.
P$

	(лед)

>	3

P>
	На студ се Белчо пери,
	на слънцето трепери.
P$

	(сняг)

>	4

P>
	Дълъг Димо
	без кости —
	в облаците
	на гости.
P$

	(дим)

>	5

P>
	Глава крие
	във земята,
	нозе вири
	в небесата.
	Чехлите му —
	лапатари,
	пролет нови,
	лете стари.
P$

	(дърво)

>	6

P>
	Да е лед,
	не е лед,
	да е мед,
	не е мед,
	а топи се
	като лед
	и е сладко
	като мед.
P$

	(захар)

>	7

P>
	Без сладило
	подсладява,
	без горчило
	огорчава,
	плач и радост
	преобръща,
	като тръгне
	се не връща.
P$

	(дума)
