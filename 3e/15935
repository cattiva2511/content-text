P>
	Небосводът бе скръбно надвесен,
	вихър ронеше жълти листа,
	вихър гонеше мъртви листа. —
	То бе нощ — късна нощ в късна есен —
	нощ над всички нощи над света —
	бе сред Вейрския край омагесан,
	бе край езеро О`бер, в нощта, —
	там сред Вейрския лес омагесан,
	дето призраци бродят в нощта.

	Там в една исполинска алея
	с кипариси, склонени над мен,
	тъй печално склонени над мен,
	бродех с мойта Душа, — със Психея.
	А духът ми бе плам разкален,
	като огнен поток разкален,
	който с лава щом гневно залее
	върха Янек — лети устремен,
	като стене, и свети, и тлее
	през нощите на север студен.

	В разгово`р меланхолно унесен,
	думи ронеха наш’те уста,
	както вихърът жълти листа. —
	Аз забравих, че бе късна есен
	и нощта на нощите в света —
	аз не помнех тоз край омагесан
	и мъглите над О`бер в нощта, —
	нито Вейрския лес омагесан,
	дето призраци бродят в нощта.

	Полунощ вече бе превалила:
	заредяха звезди към възток
	сякаш чакаха ден от възток
	и тогава, лъчи заструила
	в лъкатушен и светъл поток,
	там Астарта, едва появила
	своя сърп фантастичен, двурог,
	възгоря в небосклона — извила
	своя сърп фантастичен, двурог.

	Аз каза`х: „Тя засенва Диана,
	тя се носи в ефирно море —
	от въздишки ефирно море;
	тя в сърцето ми знай всяка рана,
	дето червеят нивга не мре;
	и предвестница скъпа, желана,
	на Лъва над звездите изгря —
	в мрака нас да упъти изгря,
	да вести в наш’та скръб непрестанна
	нам небесен покой — тя изгря!“

	Но Психея простена неволно:
	„Аз не вярвам звездата в нощта!
	Тя е бледна! Тя свети в нощта!
	Тук е страшно! — и скръбно! — и болно!
	Да си идем от тия места!“ —
	И от ужас сломена, безволна,
	в миг отпусна крилата си тя
	над развеяни мъртви листа —
	да се валят в праха, меланхолно,
	над развеяни мъртви листа.

	„Туй е сън — и той странен изглежда —
	утешавах я тъжен и блед —
	но без страх нека минем напред!
	Погледни: красота и надежда
	над нощта тя разлива навред
	и ни праща далечен привет!
	Нека смело ней в сетен копнеж да
	доверим своите мъки безчет —
	тя от земния мрак ни извежда
	и напътства в небе`сен поле`т,
	тъй жадуван сред мъки безчет!“

	Тъй мълвях и вървях аз до нея,
	над листата из нашия друм,
	глух за техните вопли и шум, —
	и видях гроб пред нас да чернее,
	чийто надпис смути моя ум,
	но, уви! — не разбра моят ум —
	и през сълзи прочете Психея:
	„Тука твойта любов — Юлалюм —
	спи во веки веков — Юлалюм“.

	И посърна в тоз край омагесан
	моят дух под дъха на скръбта,
	както жълтите мъртви листа —
	и разбрах аз, че бе късна есен
	и нощта на нощите в света,
	сред която аз бродех унесен,
	Запленен навсегда от смъртта —
	о, кой Демон, кой Дух на Скръбта
	ме доведе сред тия места!
	— И сега ми е Вейр известен,
	с езерото О`бер във нощта,
	и Вейрския лес омагесан,
	дето призраци бродят в нощта.
P$
