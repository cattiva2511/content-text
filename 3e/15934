P>
	Разбит е златният кристал! Духът отлитна вмиг!
	Скърби, ридай — той може би е край брега на Стикс! —
	Сломен сега, плачи в тъга, че там под бял покров
	Ковчег стои и в него спи — тя, твоята любов! —
	О, скръбен глас, над всички нас вести злочестини!
	О, тих псало`м, с камбанний звон на царска смърт звъни:
	Тя дваж умря, затуй че мря невинна в младини!

	„С достойнство — не! — с богатство тя вас всички впечатли —
	затуй злорадо в смъртний час нашепвахте: «Умри!»
	О, как сега звукът с тъга да не вести смъртта
	На таз, — уви! — която вий убихте с клевета —
	И дваж умря, затуй че мря невинна в младостта!“

	Peccavimus… Пред светлий химн да млъкнем най-подир:
	Духът й свят от тоя свят да отлети със мир!
	Дете бе тя, за теб цъфтя и твоя би била —
	Ала смъртта над радостта разпери днес крила!
	И ти мълчиш, и ти скърбиш, че тя навек мълчи,
	Че дава пак животът знак в косите й с лъчи,
	Без туй, — уви! — да съживи и нейните очи!

	„Вървете си! Идете си! Не пея днес сломен
	За смърт и скръб, а химн най-скъп за най-възторжен ден!
	О, престани и не звъни, ти, звън на ранна смърт!
	Скръб не вести, да не смути духа й милосърд!
	Защото тя днес отлетя от враг и от другар,
	От тоя свят, превърнат в ад от зло и зъл кошмар,
	Там, де цари — открай в зори — на трон Небесний Цар.“
P$
